<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Colau-abstencio-ERC-endavant-pressupostos_0_2343365771.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:08:00+00:00"/>
    <meta property="og:title" content="ERC facilita a Colau la tramitació dels pressupostos"/>
    <meta property="og:description" content="Els republicans s'abstenen &quot;per responsabilitat&quot; i permeten que continuï la negociació"/>
  </head>
  <body>
    <article>
      <h1>ERC facilita a Colau la tramitació dels pressupostos</h1>
      <h2>Els republicans s'abstenen "per responsabilitat" i permeten que continuï la negociació </h2>
      <address>
        <time datetime="2019-11-13T13:08:00+00:00">13 Nov 2019, 13:08</time>
      </address>
      <p>Un cop superada la cita electoral del 10 de novembre, el govern de comuns i socialistes a Barcelona ha posat el peu a l'accelerador per poder aprovar els <a href="https://www.ara.cat/societat/Colau-intenta-aprovar-pressupost-contaminacio_0_2319368151.html">pressupostos per al 2020</a> en el ple de desembre. I, de moment, amb bastant encert. Aquesta tarda han celebrat una comissió extraordinària per engegar la tramitació dels comptes que, si s'acaben aprovant en el darrer ple de l'any, seran els primers que Ada Colau aconsegueix aprovar per la via ordinària i sense necessitat de sotmetre's a una qüestió de confiança. En la votació d'aquesta tarda, el govern municipal ha aconseguit superar el primer tràmit perquè ERC, tal com havia avançat pel matí, s'ha abstingut "per responsabilitat" tot i ser molt crítica amb la proposta de l'equip de Colau, que es negocia en paral·lel a la dels comptes del Govern. "Estem lluny, no serà fàcil però aquí estem", ha dit el republicà, Ernest Maragall. El líder d'ERC a l'ajuntament ha avisat que "queda molta feina per fer" i ha criticat la "falta d'ambició progressista i transformadora" en la proposta inicial.</p>
      <p>Junts per Catalunya, l'altra força més implicada en la negociació, ha votat en contra i fins i tot ha retret l'abstenció d'ERC, que és el que ha permès que la tramitació dels pressupostos continuï el seu camí. "Si ERC decideix fer seguidisme, JxCat s'erigeix clarament com la gran oposició al govern municipal", ha dit Elsa Artadi. La seva principal crítica a la proposta de pressupostos és que no reclama a l'Estat que permeti incrementar la despesa municipal obeint el límit que va imposar el ministre Cristobal Montoro. Artadi també ha criticat "un increment abusiu d'impostos i taxes".  </p>
      <p>Els republicans havien deixat clar que la seva intenció era permetre la negociació però que "en cap cas" estan predisposant el seu vot en el ple de desembre i exigeixen que el document de partida es modifiqui per incloure "propostes reals" per lluitar contra la desigualtat social i el xoc climàtic. Segons denuncien, en el projecte que avui s'ha votat falten els elements necessaris per fer-li confiança però, "per responsabilitat", s'avenen a no bloquejar-ne la tramitació. El govern en té prou amb l'abstenció d'ERC per fer valer els seus 18 regidors i superar la votació per majoria simple. I, per tant, la negociació continua viva, com ja va passar amb les ordenances fiscals, que també s'han d'aprovar al desembre, i que ERC i JxCat van facilitar amb abstencions al ple.</p>
      <p>En representació del govern, el regidor de Pressupost, Jordi Martí, ha agraït el seu posicionament i s'ha mostrat optimista en que els comptes s'acabaran aprovant. Martí ha defensat "uns pressupostos expansius" que posen l'accent en la inversió "contra l'emergència climàtica i l'emergència social". </p>
      <figure>
        <img src="https://www.ara.cat/2018/04/27/societat/Colau-votacio-contracte-CELIA-ATSET_2004409704_53336799_117x66.jpg"/>
      </figure>
      <p><a href="https://www.ara.cat/societat/Colau-intenta-aprovar-pressupost-contaminacio_0_2319368151.html"/><a href="https://www.ara.cat/societat/Colau-intenta-aprovar-pressupost-contaminacio_0_2319368151.html">Colau intenta aprovar el seu primer pressupost amb noves taxes contra la contaminació</a> La resta de partits, (Ciutadans, Barcelona pel Canvi i PP) han votat en contra, com JxCat. Tots els partits han retret al govern que en l'apartat de les inversions hagin previst transferències de l'Estat i de la Generalitat (tot i que cap d'aquestes administracions ha aprovat els seus pressupostos), així com la nova taxa turística, que per començar a recaptar encara necessita l'aprovació del Parlament.</p>
      <figure>
        <img src="https://www.ara.cat/2019/10/25/societat/Ada-Colau-ple-CELIA-ATSET_2331976907_66880337_117x66.jpg"/>
      </figure>
      <p>
        <a href="https://www.ara.cat/societat/permet-pujada-taxes-prevista-Colau_0_2331966880.html">ERC i JxCat aplanen el camí a la pujada de taxes de Colau</a>
      </p>
      <p>Els pressupostos contemplen uns ingressos i una despesa de 2.971 milions d'euros per al 2020, el que suposa un 12,2% més que l'actual exercici. Cal recordar que el 2019 no es van aprovar pressupostos, sinó que es van prorrogar els de l'any anterior, per falta de suport polític. Martí ha destacat que "a diferència d'altres anys, en els qual hi havia molt pocs projectes que s'enduien molta inversió, aquest cop hi ha moltes petites inversions". Entre les principals inversions destaca l'augment de la despesa de personal, a conseqüència de les millores salarials dels funcionaris i de la contractació prevista de nous agents de la Guàrdia Urbana. També hi ha un increment important en habitatge, ja que es passa dels 73 als 121 milions. Martí ha explicat que "durant el mandat anterior es va fer la planificació i la reserva de solars i ara iniciarem la construcció i agafarem la velocitat de creuer". També creix la despesa destinada al medi ambient (dels 388 milions als 417) i també la dels serveis socials que passa dels 332 milions als 358.</p>
      <p>
        <b>Ambient distès amb riures inclosos</b>
      </p>
      <p>El debat per la tramitació dels pressupostos ha estat molt tranquil i amb molt bona entesa entre totes les formacions, que fins i tot han anat pactant sobre la marxa alterar la previsió inicial i donar més temps a cada partit per exposar les seves idees. Un dels moments que més rialles ha provocat ha estat quan Ernest Maragall ha endurit el seu to i ha advertit a Martí que "hi ha la mateixa distància entre l’abstenció i el sí que entre l’abstenció i el no i, si cal, la recorrerem". L'amenaça ha tingut resposta. En el seu torn Martí li ha dit:"Senyor Maragall, amb la trajectòria que portem, es fa difícil fer creure que vostè i jo estem molt distants". Tots dos polítics, han format part de governs socialistes a l'Ajuntament de Barcelona. En sentir la frase també ha rigut, Ferran Mascarell, que durant el debat s'asseia al costat d'Elsa Artadi i que també comparteix aquest passat polític.</p>
      <p> </p>
    </article>
  </body>
</html>