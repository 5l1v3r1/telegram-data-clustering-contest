<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Suprem-insisteix-obtenir-immunitat-eurodiputat_0_2343365807.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:11:39+00:00"/>
    <meta property="og:title" content="El Suprem insisteix que per obtenir la immunitat no n'hi ha prou amb ser elegit eurodiputat"/>
    <meta property="og:description" content="Contradiu en una resolució sobre Puigdemont i Comín el criteri de l'advocat general de la UE"/>
  </head>
  <body>
    <article>
      <h1>El Suprem insisteix que per obtenir la immunitat no n'hi ha prou amb ser elegit eurodiputat</h1>
      <h2>Contradiu en una resolució sobre Puigdemont i Comín el criteri de l'advocat general de la UE</h2>
      <address>
        <time datetime="2019-11-13T13:11:39+00:00">13 Nov 2019, 13:11</time>
      </address>
      <p>El Tribunal Suprem indica en una resolució que, sens perjudici del que digui pròximament el Tribunal de Justícia de la Unió Europea (TJUE), al seu parer la immunitat no s'adquireix únicament en ser elegit eurodiputat sinó que cal haver adquirit la condició formal de parlamentari.</p>
      <p>La sala encarregada de revisar els recursos del Procés en fase d'instrucció ha avalat el criteri del jutge Pablo Llarena en relació a la immunitat parlamentària adduïda per l'expresident Carles Puigdemont i l'exconseller Toni Comín, i sosté que per adquirir-la és necessari acatar la Constitució –davant la Junta Electoral Central, a Madrid– i prendre possessió després de l'obertura de la primera sessió de Parlament Europeu, cosa que no van fer.</p>
      <figure>
        <img src="https://www.ara.cat/2019/05/21/imatges/Junqueras-promet-acatar-Constitucio-Congres_2237786544_62922050_117x66.jpg"/>
      </figure>
      <p>
        <a href="https://www.ara.cat/politica/junqueras-TJUE-immunitat_0_2342165948.html">L’advocat de la UE defensa que Junqueras tenia immunitat</a>
      </p>
      <p>Aquest dimarts, per contra, l'advocat general del TJUE –la opinió del qual és rellevant però no vinculant– va dir que <a href="https://www.ara.cat/politica/junqueras-TJUE-immunitat_0_2342165948.html">s'havia d'haver reconegut a Junqueras com a eurodiputat</a> fins que va ser condemnat, una tesi que, si és confirmada pel tribunal, podria beneficiar Puigdemont i Comín, que no han estat jutjats. El Suprem expressa un criteri diferent però acatarà el que acabi decidint el tribunal a Luxemburg.</p>
      <p>Amb l'escrit d'aquest dimecres el Suprem denega els seus recursos contra la negativa de Llarena a deixar sense efecte les ordres nacionals de recerca, detenció i ingrés a la presó de Puigdemont i Comín, i assenyala que en el cas que els recurrents arribessin a aconseguir la immunitat haurien de posar-se a disposició de la justícia espanyola.</p>
    </article>
  </body>
</html>