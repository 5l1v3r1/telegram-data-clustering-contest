<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/style/psyxagogia/story/197097/oi-tainies-tis-evdomadas-14-11-20-11-trailers"/>
    <meta property="og:site_name" content="CNN.gr"/>
    <meta property="article:published_time" content="2019-11-13T13:23:14+00:00"/>
    <meta property="og:title" content="Οι ταινίες της εβδομάδας 14/11 - 20/11 (trailers)"/>
    <meta property="og:description" content="Στην τελική κινηματογραφική ευθεία προς τα Χριστούγεννα, μια εβδομάδα με πολλές ταινίες που αξίζει να δει κανείς στη μεγάλη οθόνη."/>
  </head>
  <body>
    <article>
      <h1>Οι ταινίες της εβδομάδας 14/11 - 20/11 (trailers)</h1>
      <h2>Στην τελική κινηματογραφική ευθεία προς τα Χριστούγεννα, μια εβδομάδα με πολλές ταινίες που αξίζει να δει κανείς στη μεγάλη οθόνη. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:23 , 13 November 2019</p>
      <h3>Last Christmas, Πολ Φέιγκ</h3>
      <p>Η Κέιτ βρίσκεται στο Λονδίνο και τριγυρνάει δυσαρεστημένη, παρέα με μια στοίβα κακών αποφάσεων που έχει πάρει στη ζωή της, ακούγοντας το χτύπημα των κουδουνιών στα παπούτσια της -μια άλλη ενοχλητική συνέπεια από τη δουλειά της ως «ξωτικό» σε ένα χριστουγεννιάτικο κατάστημα. H Κέιτ έχει καλή φωνή. Τόσο καλή που θα μπορούσε να είναι ποπ σταρ, αλλά την έχει παραμελήσει. Ο Τομ φαίνεται πολύ καλός για να είναι αληθινός, όταν μπαίνει στη ζωή της και αρχίζει να βλέπει και να καταλαβαίνει πολλούς από τους εσωτερικούς της φραγμούς. Καθώς το Λονδίνο μεταμορφώνεται στην πιο υπέροχη εποχή του χρόνου, τίποτα δεν φαίνεται να λειτουργεί για τους δυο τους. Με την Εμίλια Κλαρκ του «Game of Thrones» και έμπνευση από τον Τζορτζ Μάικλ.</p>
      <p> </p>
      <figure>
        <iframe src="https://www.youtube.com/embed/GmkNntCulDA" width="607" height="390" data-service="Youtube" scrolling="no"/>
      </figure>
      <h3>Οι Άθλιοι (Les Miserables), Λατζ Λι</h3>
      <p>Στη Μονφερμέιγ, στα προάστια του Παρισιού, δρα μια ομάδα της αστυνομίας κατά του εγκλήματος. Σε μια κατά τ’άλλα συνηθισμένη περίπολο, ένα drone καταγράφει ένα σκηνικό που θα μπορούσε να εκθέσει την ομάδα και τις μεθόδους τους. Ο μέχρι πρότινος ντοκιμαντερίστας Λατζ Λι χαρτογραφεί την καθημερινότητα στα υποβαθμισμένα προάστια του Παρισιού, στην ταινία που κέρδισε το Βραβείο της Επιτροπής στο Φεστιβάλ Καννών και έγινε η επίσημη υποβολή της χώρας για το Όσκαρ Καλύτερης Ξενόγλωσσης Ταινίας. Βραβείο Κοινού και Πανελλήνιας Ενωσης Κριτικών Κινηματογράφου στις Νύχτες Πρεμιέρας. </p>
      <figure>
        <iframe src="https://www.youtube.com/embed/En11d9ggq6w" width="607" height="390" data-service="Youtube" scrolling="no"/>
      </figure>
      <h3>Ένας Καλός Ψεύτης (The Good Liar), Μπιλ Κόντον</h3>
      <p>Ο Ρόι Κόρτνεϊ, επαγγελματίας απατεώνας, δεν μπορεί να πιστέψει την τύχη του όταν γνωρίζει –μέσω ίντερνετ- τη χήρα Μπέτι Μακ Λις. Καθώς η Μπέτι του ανοίγει το σπίτι και τη ζωή της, ο Ρόι εκπλήσσεται που αρχίζει να νοιάζεται πραγματικά για εκείνη, μετατρέποντας αυτό που θα μπορούσε να είναι η μεγαλύτερη κομπίνα της ζωή του, σε μία επικίνδυνη διαδρομή σε τεντωμένο σχοινί. Ίαν ΜακΚέλεν και Έλεν Μίρεν σε συνάντηση γιγάντων υπό τις σκηνοθετικές οδηγίες του Μπιλ Κόντον.</p>
      <figure>
        <iframe src="https://www.youtube.com/embed/E1S9VZjTyaA" width="607" height="390" data-service="Youtube" scrolling="no"/>
      </figure>
      <p> </p>
      <h3>Χωρίς Οικογένεια (Remi Sans Famille), Αντουάν Μπλοσιέ</h3>
      <p>Ο Ρεμί, ένα ορφανό αγόρι, μεγαλώνει με τη θετή του μητέρα, την ευγενική Κυρία Μπαρπεράν, μέχρι που την αποχωρίζεται στα δέκα του χρόνια και βρίσκεται υπό την επιμέλεια του Βιταλίς, ενός μυστηριώδους περιπλανώμενου θιασάρχη. Κοντά του, ο Ρεμί σκληραγωγείται στη δύσκολη ζωή του περιπλανώμενου θιάσου, όπου τραγουδάει για να κερδίσει το ψωμί του. Με παρέα τον πιστό του σκύλο Καπί και τη μικρή μαϊμού Ζολί-Κερ, ο Ρεμί θα περιηγηθεί στη Γαλλία και μέσα από γνωριμίες, φιλίες, αλλά και μοναξιά, θα καταλήξει να μάθει το μυστικό της καταγωγής του. Βασισμένη στο «Χωρίς Οικογένεια», του Έκτορα Μαλό η ταινία θα προβάλλεται και στα γαλλικά αλλά και μεταγλωττισμένη στα ελληνικά. </p>
      <p> </p>
      <figure>
        <iframe src="https://www.youtube.com/embed/I14mCZQzZqg" width="607" height="390" data-service="Youtube" scrolling="no"/>
      </figure>
      <h3>Μια Ευτυχισμένη Γυναίκα (The Escape), Ντομινίκ Σάβατζ</h3>
      <p>Η Τάρα, μια νοικοκυρά στα προάστια του Λονδίνου, ζει μια ζωή που δεν είναι πια δική της: ανήκει στον εργασιομάνη, εγωκεντρικό σύζυγό της, στο νεαρό γιο και στην κόρη της, και στη ληθαργική ρουτίνα των δουλειών του σπιτιού και της φροντίδας των παιδιών. Σε δεινή θέση και αποζητώντας μια αλλαγή, μία μέρα η Τάρα παίρνει μια θαρραλέα απόφαση. Αγοράζει ένα εισιτήριο χωρίς επιστροφή για το Παρίσι και αφήνει τα πάντα πίσω της ώστε να προσπαθήσει να ξαναβρεί τον εαυτό της σε μια καινούργια πόλη. Αλλά, το να εγκαταλείψεις τα πάντα στη ζωή σου δεν είναι τόσο απλό... Υποψηφιότητα για Α' Γυναικείο Ρόλο στα British Independent Film Awards. </p>
      <figure>
        <iframe src="https://www.youtube.com/embed/S4khtcVCatY" width="607" height="390" data-service="Youtube" scrolling="no"/>
      </figure>
      <h3>Κόντρα σε Όλα (Le Mans '66),Τζέιμς Μάνγκολντ</h3>
      <p>H πραγματική ιστορία του οραματιστή Αμερικανού σχεδιαστή αυτοκινήτων Κάρολ Σέλμπι και του ατρόμητου Βρετανού επαγγελματία οδηγού Κεν Μάιλς, οι οποίοι έδωσαν μάχη ενάντια στις επιχειρηματικές παρεμβάσεις, τους νόμους της φυσικής, καθώς και τους προσωπικούς τους δαίμονες για να κατασκευάσουν ένα επαναστατικό αγωνιστικό αυτοκίνητο για την Φορντ και να αναλάβουν τα αγωνιστικά αυτοκίνητα του Έντσο Φεράρι στον περίφημο αγώνα των 24 ωρών του Λε Μαν, στη Γαλλία το 1966. Ματ Ντέιμον και Κρίστιαν Μπέιλ.</p>
      <figure>
        <iframe src="https://www.youtube.com/embed/mBXWDwknaro" width="607" height="390" data-service="Youtube" scrolling="no"/>
      </figure>
      <h3>Σκυλομπελάς (Trouble), Κέβιν Τζόνσον</h3>
      <p>Η θεία πέθανε και τα ανίψια της είναι έτοιμα να ξεκοκκαλίσουν την τεράστια περιουσία της. Αυτό που δεν γνωρίζουν είναι ότι οι χρυσοί κληρονόμοι δεν είναι εκεινοι, αλλά το καλοαναθρεμμένο της σκυλάκι, ο Μπελάς, που οι ίδιοι φρόντισαν να πετάξουν στον δρόμο. Τώρα θα πρέπει να τον βρουν και να τον φέρουν πίσω πριν να είναι αργά. Θα προβάλλεται μεταγλωττισμένο στα ελληνικά. </p>
      <figure>
        <iframe src="https://www.youtube.com/embed/TZsHA9w7wng" width="607" height="390" data-service="Youtube" scrolling="no"/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/style/psyxagogia/story/196586/o-tzeims-ntin-molis-pire-ton-tetarto-rolo-tis-karieras-toy-h-texnologia-kai-nekroys-anastainei">O Τζέιμς Ντιν θα παίξει στην τέταρτη ταινία της καριέρας του: Η τεχνολογία και νεκρούς ανασταίνει</a>
        </li>
        <li>
          <a href="https://www.cnn.gr/style/psyxagogia/story/196443/o-skorseze-ta-xei-valei-me-ti-marvel-megalose-kai-paraxenepse-i-mipos-exei-dikio">Ο Σκορσέζε τα ‘χει βάλει με τη Marvel: Μεγάλωσε και παραξένεψε ή μήπως έχει δίκιο;</a>
        </li>
        <li>
          <a href="https://www.cnn.gr/style/psyxagogia/story/196182/oi-tainies-tis-evdomadas-07-11-13-11-trailers">Οι ταινίες της εβδομάδας 07/11 - 13/11 (trailers)</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17347/tainies">ΤΑΙΝΙΕΣ</a>
        </li>
        <li>
          <a href="https://www.cnn.gr/eidhseis/tag/7423/premieres">ΠΡΕΜΙΕΡΕΣ</a>
        </li>
        <li>
          <a href="https://www.cnn.gr/eidhseis/tag/1212/kinimatografos">ΚΙΝΗΜΑΤΟΓΡΑΦΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197269/snapshot/2322559.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197253/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197284/snapshot/2702483.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197281/snapshot/topaloudi.PNG"/>
      </figure>
    </article>
  </body>
</html>