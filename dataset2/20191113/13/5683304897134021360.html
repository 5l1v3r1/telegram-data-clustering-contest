<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/police-constable-rank-list-irregularities-crime-branch.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T13:28:00+00:00"/>
    <meta property="og:title" content="ചോദ്യം ചോര്‍ത്തിയത് പ്രണവ്; മാസങ്ങള്‍ നീണ്ട ആസൂത്രണം, തട്ടിപ്പിന് സ്മാര്‍ട് വാച്ച് വാങ്ങി"/>
    <meta property="og:description" content="തിരുവനന്തപുരം∙ പിഎസ്‌സി സിവിൽ പൊലീസ് ഓഫിസർ പരീക്ഷയുടെ ചോദ്യപേപ്പർ ചോർത്തിയത് റാങ്ക് ലിസ്റ്റിലെ രണ്ടാം സ്ഥാനക്കാരനായിരുന്ന പ്രണവാണെന്നു ക്രൈംബ്രാഞ്ച്..Civil Police Exam. PSC Exam. University College thiruvananthapuram. manorama news. malayalam news..Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ചോദ്യം ചോര്‍ത്തിയത് പ്രണവ്; മാസങ്ങള്‍ നീണ്ട ആസൂത്രണം, തട്ടിപ്പിന് സ്മാര്‍ട് വാച്ച് വാങ്ങി</h1>
      <address><time datetime="2019-11-13T13:28:00+00:00">13 Nov 2019, 13:28</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം∙ പിഎസ്‌സി സിവിൽ പൊലീസ് ഓഫിസർ പരീക്ഷയുടെ ചോദ്യപേപ്പർ ചോർത്തിയത് റാങ്ക് ലിസ്റ്റിലെ രണ്ടാം സ്ഥാനക്കാരനായിരുന്ന പ്രണവാണെന്നു ക്രൈംബ്രാഞ്ച്. ആറ്റിങ്ങല്‍ മാമത്തുള്ള സ്കൂളിൽ പരീക്ഷയെഴുതിയ പ്രണവ്, ചോദ്യപേപ്പറിന്റെ ഫോട്ടോ മൊബൈലിൽ എടുത്ത് സുഹൃത്തായ പ്രവീണിന് അയയ്ക്കുകയായിരുന്നു. ഇതിന്റെ സൈബർ തെളിവുകൾ ലഭിച്ചതായി അന്വേഷണ ഉദ്യോഗസ്ഥർ പറയുന്നു. പൊലീസ് കസ്റ്റഡിയിലുള്ള പ്രവീണിനെ ചോദ്യം ചെയ്തപ്പോഴാണ് ചോദ്യപേപ്പർ ചോർന്നതിന്റെ വിവരങ്ങൾ ക്രൈംബ്രാഞ്ച് സംഘത്തിനു ലഭിച്ചത്. </p>
      <p>പ്രതിപ്പട്ടികയിലുള്ള ശിവരഞ്ജിത്ത്, നസീം, പ്രണവ്, സഫീർ, ഗോകുൽ, പ്രവീൺ എന്നിവർ പരീക്ഷയ്ക്ക് മാസങ്ങൾക്കു മുൻപുതന്നെ തട്ടിപ്പിനെക്കുറിച്ച് പദ്ധതിയിട്ടു. തട്ടിപ്പിനായി സ്മാർട് വാച്ച് വാങ്ങി. ക്രമക്കേട് നടന്ന കെഎപി 4-ാം ബറ്റാലിയന്‍ (കാസർകോട്) പരീക്ഷയിൽ നസീമും ശിവരഞ്ജിത്തും പ്രണവും കാസര്‍ഗോഡ് ജില്ലയില്‍ അപേക്ഷ നല്‍കി തിരുവനന്തപുരം ജില്ല സെന്റര്‍ ഓപ്ഷന്‍ തിരഞ്ഞെടുത്ത് പരീക്ഷയെഴുതി. ശിവരഞ്ജിത്ത് ആറ്റിങ്ങല്‍ ആലംകോട് വഞ്ചിയൂരുള്ള ഗവണ്‍മെൻറ് യുപി സ്കൂളിലും പ്രണവ് ആറ്റിങ്ങല്‍ മാമത്തുള്ള ഗോകുലം പബ്ലിക് സ്കൂളിലും നസീം തൈക്കാട് ഗവണ്‍മെൻറ് ടീച്ചര്‍ എഡ്യൂക്കേഷന്‍ കോളജിലുമാണ് പരീക്ഷയെഴുതിയത്. </p>
      <p>പരീക്ഷാ ഹാളിൽ ഡ്യൂട്ടിയിലുണ്ടായിരുന്നവർ അറിയാതെ ഫോൺ ഉള്ളിൽ കടത്തി ചോദ്യപേപ്പറിന്റെ ഫോട്ടോ എടുത്തിരിക്കാമെന്നാണ് അന്വേഷണ സംഘം പറയുന്നത്. പ്രണവ് ചോദ്യത്തിന്റെ പകർപ്പ് സുഹൃത്തായ പ്രവീണിന്റെ ഫോണിലേക്കു കൈമാറി. പ്രവീൺ ഗോകുലിന്റെയും സഫീറിന്റെയും സഹായത്തോടെ യൂണിവേഴ്സിറ്റി കോളജിനു മുന്നിലെ കെട്ടിടത്തിൽനിന്ന് ഇന്റർനെറ്റിൽ തിരഞ്ഞ് ഉത്തരങ്ങൾ കൈമാറുകയായിരുന്നു. പരീക്ഷാ ദിവസം പ്രവീണിന്റെ മൊബൈൽ ടവർ ലൊക്കേഷൻ യൂണിവേഴ്സിറ്റി കോളജ് പരിസരത്തായിരുന്നു എന്നതിന്റെ തെളിവുകൾ ക്രൈംബ്രാഞ്ചിനു ലഭിച്ചിട്ടുണ്ട്. </p>
      <p>പിഎസ്‌സി പരീക്ഷയ്ക്കു ഉദ്യോഗാർഥികളെ ഹാളിലേക്കു കടത്തുന്നതിനു മുൻപ് ദേഹപരിശോധന നടത്താറില്ല. അധ്യാപകർക്കു പകരം സ്കൂളിലെ പ്യൂണോ മറ്റു ജീവനക്കാരോ ആകും മിക്ക സെന്‍ററുകളിലും ഡ്യൂട്ടിയിലുണ്ടാകുക. ഹാളിലേക്കു മൊബൈൽ കടത്തുന്നതിനും ചോദ്യപേപ്പർ ചോർത്തുന്നതിനും ജീവനക്കാരുടെ സഹായം ലഭിച്ചോയെന്നും പരിശോധിക്കുന്നുണ്ട്. </p>
      <p>യൂണിവേഴ്സിറ്റി കോളജിൽ വിദ്യാർഥിക്കു കുത്തേറ്റതിനെത്തുടർന്നാണ് പരീക്ഷാ തട്ടിപ്പിന്റെ വിവരങ്ങളും പുറത്തുവന്നത്. കുത്തുകേസിലെ പ്രതികൾക്ക് പിഎസ്‌സി പരീക്ഷയിൽ ഉയർന്ന റാങ്കു ലഭിച്ചതായി വിദ്യാർഥികൾ ആരോപണം ഉന്നയിച്ചതിനെത്തുടർന്നാണ് പിഎസ്‌സി വിജിലൻസ് അന്വേഷണം ആരംഭിച്ചത്. പരീക്ഷാ സമയത്തു പ്രതികളുടെ ഫോണിലേക്കു തുടർച്ചയായി സന്ദേശങ്ങള്‍ വന്നിരുന്നതായി വിജിലൻസ് കണ്ടെത്തി. കേസ് പിന്നീട് ക്രൈംബ്രാഞ്ച് ഏറ്റെടുക്കുകയായിരുന്നു. പരീക്ഷയിൽ തട്ടിപ്പ് നടത്തിയവർക്ക് സഹായം ചെയ്ത മൂന്നു പൊലീസുകാർക്കെതിരെ ക്രൈംബ്രാഞ്ച് കേസ് എടുത്ത് അന്വേഷണം നടത്തുകയാണ്.</p>
      <p><b>English Summary:</b> Police constable rank list, irregularities, Crime branch</p>
    </article>
  </body>
</html>