<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/pislya-usih-superechok-rada-progolosuvala-za-zakonoproekt-pro-rynok-zemli/"/>
    <meta property="og:site_name" content="Рубрика"/>
    <meta property="article:published_time" content="2019-11-13T13:31:04+00:00"/>
    <meta property="og:title" content="Після усіх суперечок Рада проголосувала за законопроект про ринок землі"/>
    <meta property="og:description" content="Верховна Рада у першому читанні проголосувала за проєкт закону № 2178-10 щодо скасування мораторію на продаж сільськогосподарської землі. Відповідне рішення на засіданні Верховної Ради 13 листопада підтримали 240 народних депутатів. Ініціатором законопроєкту № 2178 був Кабінет міністрів. Нардепи подали 10 альтернативних проєктів закону. Засідання почалося із затримкою, бо депутати від “Батьківщини” та “Опозиційної платформи – […]"/>
  </head>
  <body>
    <article>
      <h1>Після усіх суперечок Рада проголосувала за законопроект про ринок землі</h1>
      <address><time datetime="2019-11-13T13:31:04+00:00">13 Nov 2019, 13:31</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Blokuvannya-v-Rade-860x580-c-1.jpg"/>
      </figure>
      <p>
        <b>
          <b>Верховна Рада у першому читанні проголосувала за проєкт закону № 2178-10 щодо скасування мораторію на продаж сільськогосподарської землі.</b>
        </b>
      </p>
      <p>Відповідне рішення на засіданні Верховної Ради 13 листопада підтримали <b>240 народних депутатів.</b></p>
      <p>Ініціатором законопроєкту № 2178 був Кабінет міністрів. Нардепи подали 10 альтернативних проєктів закону. Засідання почалося із затримкою, бо депутати від “Батьківщини” та “Опозиційної платформи – За життя” <a href="https://rubryka.com/2019/11/13/batkivshhyna-i-opzzh-blokuvaly-trybunu-i-prezydiyu-v-radi/">блокували президію та трибуну.</a></p>
      <p>Міністру розвитку економіки, торгівлі та сільського господарства Тимофію Милованову довелося представляти урядовий проєкт закону під крики “Ганьба!” і в оточенні противників.</p>
      <p>“Опозиційна платформа – За життя” пропонувала власний законопроект про продовження мораторію на продаж землі та всеукраїнський референдум.</p>
      <p>Нардеп зі “Батьківщини” Іван Кириленко закликав спікера ВР Дмитра Разумкова відмовитися вести засідання і порівняв засідання 13 листопада із прийняттям диктаторських законів 16 січня 2014 року.</p>
      <p>Разумков відповів, що закони 2014 року обмежували права громадян на противагу законів про ринок землі, які права громадян розширюють.</p>
      <p>
        <b>Проти ринку землі також виступала лідерка ВО “Батьківщина” Юлія Тимошенко. За її словами, у пропонованому законі не урегульовано питання про продаж землі українцям із подвійним громадянством.</b>
      </p>
      <p>Також Тимошенко бентежить дозволена межа продажу землі в одні руки – 200-210 тисяч гектарів. На думку політика, прийняття ринку землі, зробить Україну – “країною третього світу”.</p>
      <p>Нардеп від “Слуги народу” Мар’ян Заблоцький зачитав у Раді законопроєкт Тимошенко від 2008 року про скасування мораторію на продаж землі. Законопроєктом від 2008 року пропонувалося також продавати землю іноземцям та іноземним компаніям.</p>
      <p>У відповідь Тишошенко, назвала нардепа представником “зарвавшогося олігарха” Кернел груп. Тимошенко сказала, що Заблоцький за гроші лобіює “чорні закони”, а у 2008 році йшлося про продаж не сільськогосподарської землі.</p>
      <p>“І ви, пане Заблоцький, представляючи тут олігархію аграрну, не будете в Україні робити політику, ви будете сидіти, за те, що ви зробили для України і за те, що ви брали з бюджету брали НДС, які ви не заплатили державі”, – заявила Тимошенко.</p>
      <p>Народний депутат Сергій Шахов заявив, що під час другої Світової війни “фашисти вивозили український чорнозем”.</p>
      <p>“Хто сьогодні буде відповідати перед майбутніми поколіннями за нашу землю, яка сьогодні є на першому місці в світі? Дві третини чорнозему, яку фашисти вивозили під час другої Світової війни. Хотіли розкрасти нашу землю. І наші діди, які проливали кров, не дали цього зробити”, – стверджує Шахов.</p>
    </article>
  </body>
</html>