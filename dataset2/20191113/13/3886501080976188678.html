<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119257-radikali-u-skupstini-srbije-o-monopolu-sarovicu-izrecena-opomena-pa-povucena?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T13:50:04+00:00"/>
    <meta property="og:title" content="Radikali u Skupštini Srbije o monopolu, Šaroviću izrečena opomena pa povučena"/>
    <meta property="og:description" content="Poslanici Srpske radikalne stranke (SRS) danas su u Skupštini Srbije tokom rasprave o izboru predsednika Komisije za zaštitu konkurencije i listi kandidata za tri člana Saveta te komisije negodovali jer aktuelna vlast ne preduzima neophodne korake za suzbijanje monopola.Poslanik SRS Nemanja Šarović upitao je šta je to komisija za zaštitu konkurencije &quot;velelepno&quot; uradila za gradjane Srbije, koje je monopole slomila i sa kojim lobijem se uhvatila u koštac.&quot;Daj da vidimo šta je ta komisija uradila pa da znamo da su velike plate koje primaju kako bi bila obezbedjanje njihova samostalnost i nezavisnost bila opravdana&quot;, rekao je Šarović.Poslanik SRS Milorad Mirčić rekao je da bi Komisija za zaštitu konkurencije po pravilu i zakonu trebalo da vodi računa da uslovi funkcionisanja na tržištu Srbije budu isti za sve ili približno jednaki za sve učesnike, ali da toga ipak nema.Kao primere dao je oblast uvoza za koji je rekao da monopol drži ista grupa dugi niz godina, bez obzira koja je stranka na vlasti i bez obzira na…"/>
  </head>
  <body>
    <article>
      <h1>Radikali u Skupštini Srbije o monopolu, Šaroviću izrečena opomena pa povučena</h1>
      <address>
        <time datetime="2019-11-13T13:50:04+00:00">13 Nov 2019, 13:50</time>
      </address>
      <p>Poslanici Srpske radikalne stranke (SRS) danas su u Skupštini Srbije tokom rasprave o izboru predsednika Komisije za zaštitu konkurencije i listi kandidata za tri člana Saveta te komisije negodovali jer aktuelna vlast ne preduzima neophodne korake za suzbijanje monopola.Poslanik SRS Nemanja Šarović upitao je šta je to komisija za zaštitu konkurencije "velelepno" uradila za gradjane Srbije, koje je monopole slomila i sa kojim lobijem se uhvatila u koštac.<br/><br/>"Daj da vidimo šta je ta komisija uradila pa da znamo da su velike plate koje primaju kako bi bila obezbedjanje njihova samostalnost i nezavisnost bila opravdana", rekao je Šarović.<br/><br/>Poslanik SRS Milorad Mirčić rekao je da bi Komisija za zaštitu konkurencije po pravilu i zakonu trebalo da vodi računa da uslovi funkcionisanja na tržištu Srbije budu isti za sve ili približno jednaki za sve učesnike, ali da toga ipak nema.<br/><br/>Kao primere dao je oblast uvoza za koji je rekao da monopol drži ista grupa dugi niz godina, bez obzira koja je stranka na vlasti i bez obzira na ideologiju te stranke. On, medjutim, nije naveo imena tih lobista.<br/><br/>Poslanik Šarović je podsetio da pre nego je SNS došao na vlast gradjanima obećavao da će ukinuti više od 100 agencija, ali da to nije ipak nisu učinili kada su preuzeli vlast i da su tu praksu samo sa drugačijom retrikom nastavili, te da te institucije ni sada nisu samostalne ni bez partijskog uticaja.<br/><br/>"Nakon što ste došli na vlast, vi ste brzo zaboravili svoja obećanja. Napravili ste i vi čitav niz komisija. Za razliku od žutih (demokrata), vi ste prestali da dajete taj nepopularan naziv agencija. Dakle, došlo je do promene retorike, ali je suština ostala ista. Tvrdite da su samostalna i nezavisna ta tela, a jasno je da ko prodje kroz vaše partijske komisije i kroz odbore kojima predsedavaju vaši kadrovi, ne može biti ni nezavistan, ni samostalan", rekao je Šarović.<br/><br/>On je potom podsetio da je aktuelna vlast Saši Jankoviću poverila drugi mandat na mestu zaštitnika gradjana, kao i povereniku Rodoljubu Šabiću, a da sada "stvaraju idealnu opoziciju" sa glumcem i predsednikom Pokreta slobodnih gradjana Srbije Sergejem Trifunovićem i predsednikom Srpke desnice Mišom Vacićem.<br/><br/>Predsedavajući Veroljub Arsić je tražio više puta od Šarovića da se vrati na dnevni red pa mu je izrekao i opomenu, ali je kaznu posle kraće rasprave ipak povukao.<br/><br/>Predstavnici vladajuće većine su tokom rasprave najavili podršku predloženim rešenjima, a Predsednica Odbora za privredu, regionalni razvoj, trgovinu, turizam i energetiku Snežana Petrović iz Partije ujedninjenih penzionera Srbije podsetila je da je mandat predsedniku Komisije zaštitu konkurencije istekao krajem oktobra ove godine, te da je za predsednika kandidovan Nebojša Perić, a za članove Saveta te komisije Danijela Bokan, Siniša Milošević i Miroslava Djošić koji ispunjavaju neophodne uslove.<br/><br/>Predsednica Odbora za finansije Aleksandra Tomić iz Srpske napredne stranke rekla je da je odbor na čijem je čelu predložio skupštini da za člana Komisije za hartije od vrednosti izabere Mariju Djordjević koja je deset godina u sekotoru bankarstva.<br/><br/>Ona je kazala da je to predlog SNS, ali da Odboru do isticanja roka za prijavu nije stigao ni jedan drugi predlog.</p>
    </article>
  </body>
</html>