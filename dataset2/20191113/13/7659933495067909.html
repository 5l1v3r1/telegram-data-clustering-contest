<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1990161/saudi-aramco%E2%80%99nun-hisse-senedi-fiyatlar%C4%B1-ile-ilgili-merak-edilenler"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T13:45:00+00:00"/>
    <meta property="og:title" content="Saudi Aramco’nun hisse senedi fiyatları ile ilgili merak edilenler"/>
    <meta property="og:description" content="Dünyanın en büyük petrol şirketlerinden biri olan Saudi Aramco’nun hisselerinin bir kısmının Suudi Arabistan borsası ‘Tadawul’de listelenecek olmasına rağmen yatırım yapmayı düşünenlerin bazı soruları hala yanıt bulamadı. Saudi Aramco hisselerini alm"/>
  </head>
  <body>
    <article>
      <h1>Saudi Aramco’nun hisse senedi fiyatları ile ilgili merak edilenler</h1>
      <address>
        <time datetime="2019-11-13T13:45:00+00:00">13 Nov 2019, 13:45</time>
      </address>
      <p>Dünyanın en büyük petrol şirketlerinden biri olan Saudi Aramco’nun hisselerinin bir kısmının Suudi Arabistan borsası ‘Tadawul’de listelenecek olmasına rağmen yatırım yapmayı düşünenlerin bazı soruları hala yanıt bulamadı.<br/><br/>Saudi Aramco hisselerini almak isteyen potansiyel yatırımcıların beklediği bülten, hisse senedi başına belirli bir fiyat verilmeden yayınlanırken bültende en önemli sorunun cevabının olmadığı görüldü.<br/><br/>Saudi Aramco’nun 9 Kasım Cumartesi akşamı geç saatlerde yayınladığı bültene göre bireysel yatırımcıların başvuru süreci 17 Kasım’da başlayacak ve 28 Kasım’da sona erecek. Kurumlar ve şirketlerin başvuru süreleri ise aynı tarihte başlayıp 4 Aralık’ta bitecek. Ancak satın alacakları hisse senedi bedeli 5 Aralık’a, yani halka arz başvuru süreci bitene kadar netleşmeyecek. Bu durum, şirketin halka arzı ile ilgilenen yatırımcılar arasında fiyat belirlenmeden nasıl bir süreç izleneceğine dair soru işaretlerine neden oldu.<br/><br/>Ancak şirket, ‘Saudi Aramco’nun ilk halka arzına ilişkin kurallar’ başlığı altında yayınladığı bültende son başvuru süreleri 17 Kasım’da sona erecek olan bireysel yatırımcılar için fiyat konusuyla ilgili bir takım ek bilgilere yer verdi. Bu bilgilerden biri de halka arz edilecek hisselerin değerlerinin ‘fiyat aralığı’na göre belirleneceği şeklindeydi.<br/><br/><b>Fiyat aralığına göre halka arz</b><br/><br/>Finans piyasaları uzmanı Dr. Suud el-Mutir Independent Arabia’ya yaptığı konuya ilişkin değerlendirmesinde, fiyat aralığına göre fiyat belirleme yöntemine değindi. Aramco’nun şu anda taban ve tavan fiyat aralığını belirlemek için bazı kuruluşlarla birlikte çalıştığına dikkati çeken Dr. Mutir, fiyat aralıklarının önümüzdeki birkaç gün içinde açıklanmasının beklendiğini ifade etti. Bireysel yatırımcılar için bu çerçevede karar alınacağının altını çizen Dr. Mutir, böylece bireysel yatırımcının belirlenen fiyat aralığında istediği kadar hisse senedi alabileceğini söyledi. Ancak aynı durumun kurumlar ve şirketler için geçerli olmadığını söyleyen Dr. Mutir, “Kurumlar ve şirketler hem taban hem de tavan seviyesinden başvuru yapacaklar ve 4 Aralık'ta halka arz başvuruları sona erdiğinde nihai bir fiyat üzerinde anlaşmaya varacaklar” dedi.<br/><br/>Aramco'yu geleneksel yöntemler yerine bu yönteme iten nedenlerle ilgili olarak ise Dr. Mutir, bu yöntemin gerekçesinin şirket ve kurum kategorisindeki yatırımcılar ile bireysel yatırımcılar arasında adaletli bir fiyat dengesi kurmak istenmesi olabileceğini söyledi.<br/><br/>Şarku’l Avsat’ın Independent Arabia’dan aktardığı habere göre, ekonomist Ayiz Al Suveydan Aramco'nun bu yöntemi iki nedenden dolayı kullandığına inanıyor. Bu nedenlerden birinin hisse senetlerini borsa simsarlarından korumak olduğunu düşünen uzman, vurguncu simsarların bazen halka arz süreçlerinde yüklü yatırımlar yapmaktan kaçınarak hisse senedi fiyatını düşürdüklerini ve ardından düşük fiyatlarla işlem yapılmaya başlanınca hisseleri satın aldıklarını söyledi. Aramco’nun hisse senetlerinin gerçek değerini bilmediği belirten Al Suveydan, “Saudi Aramco, halka arz sürecinden en iyi şekilde yararlanmak istiyor. Yani önce arz-talep kurallarına göre hisse değerini, ardından katılım bazında tavan fiyatı belirlemeyi hedefliyor. Daha sonra hisse senetlerinin değeri, 5 Aralık'ta belirlenen fiyata bağlı olarak yatırımcılardan tahsil edilecek” ifadelerini kullandı.<br/><br/>Ancak bu yöntemin bir takım dezavantajlarının da olduğunu söyleyen Al Suveydan, bunların başında uzman olmayan kişilerin başvurularına yönelik belirsizliğin geldiğini söyledi. Al Suveydan, “Ancak Aramco, piyasa ve insanlar arasındaki güvenilirliğine dayanıyor. Şirket de bunu halka arzdan aylar önce yetkililerinin açıklamalarıyla sık sık dile getirdi” diye konuştu.</p>
    </article>
  </body>
</html>