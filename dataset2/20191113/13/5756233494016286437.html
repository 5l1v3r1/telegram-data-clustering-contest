<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621354/%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D9%81%D9%88%D8%AA%D8%A8%D8%A7%D9%84-%D8%B3%D8%A7%D8%AD%D9%84%DB%8C-%D8%A7%D8%A8%D8%B1%D8%A7%D9%87%DB%8C%D9%85-%D8%AA%D9%87%D8%A7%D9%85%DB%8C-%D8%A7%DA%AF%D8%B1-6-%D9%86%D9%81%D8%B1-%D8%B1%D8%A7-%D8%AF%D8%B1%DB%8C%D8%A8%D9%84-%D9%86%D9%85%DB%8C-%DA%A9%D8%B1%D8%AF-%D8%B1%D9%88%D8%B2%D8%B4-%D8%B1%D9%88%D8%B2-%D9%86%D9%85%DB%8C%E2%80%8C%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T13:51:00+00:00"/>
    <meta property="og:title" content="سرمربی تیم ملی فوتبال ساحلی: ابراهیم تهامی اگر 6 نفر را دریبل نمی کرد روزش روز نمی‌شد"/>
    <meta property="og:description" content="سرمربی و بازیکن تیم فوتبال ساحلی کشورمان صبح امروز مهمان برنامه سلام صبح بخیر بودند و گفتند: امیدوارم وزیر ورزش نگاه ویژه ای به فوتبال ساحلی داشته باشد."/>
  </head>
  <body>
    <article>
      <h1>سرمربی تیم ملی فوتبال ساحلی: ابراهیم تهامی اگر 6 نفر را دریبل نمی کرد روزش روز نمی‌شد</h1>
      <address>
        <time datetime="2019-11-13T13:51:00+00:00">13 Nov 2019, 13:51</time>
      </address>
      <p>
        <i>سرمربی و بازیکن تیم فوتبال ساحلی کشورمان صبح امروز مهمان برنامه سلام صبح بخیر بودند و گفتند: امیدوارم وزیر ورزش نگاه ویژه ای به فوتبال ساحلی داشته باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید اکبری امروز در برنامه سلام صبح بخیر میزبان عباس هاشم پور و امیرحسین اکبری سرمربی و بازیکن تیم ملی فوتبال ساحلی بود تا درباره سومین قهرمانی کشورمان در جام بین قاره ای فوتبال ساحلی با آنها گفتگو کند.</p>
      <p>امیرحسین اکبری در ابتدا درباره وضعیت آسیب دست خود گفت: کارهای اولیه را در امارات انجام دادیم و تا دو سه هفته دیگر باید ریکاوری کنم.</p>
      <p>هاشم پور نیز با اشاره به اینکه قبل از این بازی ها ما در بازی های المپیک ساحلی جهان توانستیم برنز این بازی ها را بگیریم و سوم جهان شویم، ادامه داد: بازی های بین قاره ای در امارات هم هر سال با تیم های بسیار قوی برگزار می شود و ما با همکاری فدراسیون، شرایط خوب و اردوهای خوبی مثل اردوی عمان داشتیم. با این حال می دانستیم که کار سختی در پیش داریم و تیم های بزرگی مثل مکزیک، روسیه و مصر در فوتبال ساحلی بسیار خوب، قدرتی و باسابقه هستند.</p>
      <p>وی یادآور شد: خداراشکر از تیم خودمان صعود کردیم و به تیم میزبان رسیدیم که نسبت به سالهای قبل خیلی متفاوت شده بود و خوب بازی می کرد. ما دو بازیکن هم نداشتیم، امیرحسین که در بازی با روسیه این مشکل برایش پیش آمده بود، محمد احمدزاده به علت سرماخوردگی شدید تیم را همکاری نکرد و جوان ها نشان دادند در کنار باتجربه ها می توانند بازی خوبی نشان بدهند و ما به فینال رفتیم.</p>
      <p>اکبری نیز در پاسخ به اینکه آیا حدس میزد علی رغم اینکه در بازی با اسپانیا عقب بودیم، بتوانیم این تیم را 6 بر 3ببریم، گفت: خداراشکر در آن بازی همه بچه ها 100 بودند. برای من که از بالا تماشا می کردم، خیلی سخت بود. من مقابل امارات و بازی فینال نتوانستم بازی کنم و برایم خیلی سخت بود. خداراشکر شرایط خوبی فراهم شد فکر نمی کردم بازی یکدفعه برگردد اما چند شوت و حرکت خوب انجام دادیم و 6 بر 3 اسپانیا را شکست دادیم.</p>
      <p>هاشم پور نیز به عنوان مربی ایرانی که توانست فوتبال ساحلی را به این قهرمانی برساند، اظهار کرد: خیلی خوشحالم و از فدراسیون به خاطر اعتمادشان تشکر می کنم. من هم به خودم اطمینان داشتم. از تک تک بچه ها هم متشکرم و این قهرمانی کار گروهی خیلی خوب بود. بحث دوستی و رفاقت یک تاکتیک مهم است.</p>
      <p>وی در این باره که او را بیشتر به عنوان برادر بزرگتر می شناسند تا سرمربی، با خنده گفت: البته اگر یک جاهایی بچه ها زیادی فضولی کنند مثلا سر تمرین کارهای فنی را انجام ندهند مجبورم رفتارم را تغییر بدهم. بچه ها در این چندین سال حرفه ای شده اند. من اعتقادی به جمع کردن موبایل هم نداشتم و می دانستم بچه ها آنقدر حرفه ای هستند که بعد از صرف شام، استراحت کنند.</p>
      <p>اکبری نیز درباره فضای مجازی گفت: شبهای بازی بعد شام دیگر گوشی استفاده نمی کنم. ممکن است خبر ناگوار یا پیام بدی برسد و روحیه ورزشکار را خراب کند، بنابراین صلاح نیست. عباس آقا هم خیلی راحت با این موضوع برخورد می کند و بچه ها هم حرف شنوی دارند. نتیجه گرفتن ما هم بابت این قضایا است.</p>
      <p>سرمربی تیم فوتبال ساحلی درباره تیم اسپانیا گفت: این تیم بسیار باسابقه است و تمام مسئولان فدراسیون جهانی اسپانیایی هستند و توقع داشتند کشورشان قهرمان شود اما نمی دانستند یک تیم ابرقدرت مثل ایران با بچه هایی با دل بزرگ و مثل شیر روبرویشان قرار می گیرند. ما در بازی نشان دادیم آنها حتی با داوری هم نمی توانند کاری کنند و ما تیم پرقدرت اسپانیا را شکست دادیم.</p>
      <p>اکبری درباره قیچی برگردان در بازی روسیه اظهار کرد: این مدل دفاع با پا را به اسم من می شناسند. این دفعه اما دستم بد پایین آمد و وقتی نشستم فهمیدم دستم کاملا آویزان است و دراز کشیدم و منتظر برانکار شدم. مادرم خیلی حساس است و این صحنه را هم دید. من فقط وقتی بالا رفتم گفتم با مادرم تماس بگیرید، تماس تصویری گرفتیم و به او گفتم خوبم. فردایش آقای هاشم پور مصاحبه کرد و درباره مصدومیت شدید گفت مادرم زنگ زد و گفت چه چیزی شده است؟ من هم گفتم نه این مصاحبه برای قبل بوده است.</p>
      <p>هاشم پور درباره وضعیت نامناسب بچه های فوتبال ساحلی که کارگری می کردند یا شاگرد نانوا بودند، اظهار کرد: شرایط نسبت به گذشته خیلی بهتر شده است و آقای تاج نگاه ویژه ای به فوتبال ساحلی دارد و همه سعی می کنند بهترین شرایط را برای تیم فراهم کنند.</p>
      <p>اکبری یادآور شد: اکثر بچه های ما متاهل هستند و ما بیشتر از 6 ماه در اختیار فدراسیون هستیم و قراردادهایی که داریم کفاف زندگی حرفه ای را نمی دهد. قرارداد خیلی پایین است و در حد لیگ 1 و 2 چمن و حتی پایین تر است و بازیکنی با مقام جهانی این منبع درآمد کفاف زندگی اش را نمی دهد. قرارداد خود من زیر 200 میلیون تومان است و باشگاه هم 30، 40 درصد این را نمی دهد. هزینه ها هم با خودمان است و چیزی برای پس انداز باقی نمی ماند.</p>
      <p>هاشم پور تاکید کرد: جا دارد از مدیر عامل های باشگاه های لیگ برتر فوتبال ساحلی تشکر کنم که تلاش می کنند بهترین شرایط را برای بازیکنان فراهم کنند و تعامل خوبی با من و بازیکنان داشتند. ان شاءالله که اسپانسرهای خوبی وارد فوتبال ساحلی شوند و این معضل حل شود.</p>
      <p>سرمربی تیم فوتبال ساحلی درباره جایزه این بازی ها گفت: این بازی ها جایزه نداشتند و فقط بازی های جام جهانی است که جایزه نقدی دارد. در ایران هم برای بچه ها پاداش در نظر می گیرند. فدراسیون به کنار و امیدوارم جناب آقای وزیر هم نگاه ویژه ای به فوتبال ساحلی داشته باشد.</p>
      <p>اکبری در پایان اظهار کرد: از مردم اصفهان شهرستان فرآورده شهر تشکر می کنم که مراسم استقبال خیلی خوب و باشکوه برگزار کرده بودند.</p>
      <p>هاشم پور نیز بیان کرد: از وقتی که در اختیارمان گذاشتید ممنونم و از مردم عزیز ایرانی که همیشه دعاگوی ما بودند. همچنین از مردم عزیز خوزستان و آبادانی های عزیز که همیشه دعایشان پشت سر من بوده است تشکر می کنم.</p>
      <p>سرمربی تیم فوتبال ساحلی در پاسخ به اینکه آیا این گفته ابراهیم تهامی که در صنعت نفت با او همبازی بوده مبنی بر اینکه 11 دریبل زده درست است، گفت: او بازیکن بسیار خوب و باسابقه ای بود و من به شخصه کنار او لذت می برم. این را شاید بگویند به قول آبادانی ها لاف می زنند اما ابراهیم تهامی روز تمرین اگر 5، 6 نفر را دریبل نمی کرد، روزش روز نمی شد و اگر هر کدام را دو بار دریبل می کرد، میشد 11 تا.</p>
    </article>
  </body>
</html>