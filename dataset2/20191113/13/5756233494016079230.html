<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621356/%D8%B2%D9%86%D8%A7%D9%86-%D8%A8%DB%8C%DA%A9%DB%8C%D9%86%DB%8C%E2%80%8C%D9%BE%D9%88%D8%B4-%D8%AF%D8%B1-%D8%B3%D9%88%D8%A7%D8%AD%D9%84-%D8%B9%D8%B1%D8%A8%D8%B3%D8%AA%D8%A7%D9%86-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T13:43:00+00:00"/>
    <meta property="og:title" content="زنان بیکینی‌پوش در سواحل عربستان+عکس"/>
    <meta property="og:description" content="دو زن جوان با بیکینی، یکی از انگلستان و دیگری از آمریکا در حالی که روی یک تیوب بادی توسط قایق موتوری کشیده می‌شوند با سرخوشی جیغ می‌کشند. امجد، مالک خصوصی ساحل در حال عکس گرفتن از اسکله است. یک نیروی گارد مرزی با دوربین شکاری در دست روی صخره‌ها ایستاده است. در آن لحظه حواسش از خط مرزی مصر پرت شده است و به هیجان روی قایق لاستیکی می‌نگرد."/>
  </head>
  <body>
    <article>
      <h1>زنان بیکینی‌پوش در سواحل عربستان+عکس</h1>
      <address>
        <time datetime="2019-11-13T13:43:00+00:00">13 Nov 2019, 13:43</time>
      </address>
      <p>
        <i>دو زن جوان با بیکینی، یکی از انگلستان و دیگری از آمریکا در حالی که روی یک تیوب بادی توسط قایق موتوری کشیده می‌شوند با سرخوشی جیغ می‌کشند. امجد، مالک خصوصی ساحل در حال عکس گرفتن از اسکله است. یک نیروی گارد مرزی با دوربین شکاری در دست روی صخره‌ها ایستاده است. در آن لحظه حواسش از خط مرزی مصر پرت شده است و به هیجان روی قایق لاستیکی می‌نگرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در مجاورت اینجا، نماز عصر در مسجد شروع می‌شود. برخی مهمانان در حال غواصی در امتداد صخره‌های مرجانی هستند. وقتی خورشید غروب می‌کند هرکس راهی برای رفع خستگی دارد؛ مثل خوردن چای و خرما در ساحل.</p>
      <p>به گزارش وِلت، صحنه‌های یک اقامتگاه ساحلی در "حقل" در شمال غربی عربستان سعودی، سورئال است. زنی از امارات متحده عربی که یک عبای مشکی سنتی پوشیده است، کل روز را در حال عکاسی است. او می‌گوید: «احساس می‌کنم انگار در فیلم "ترومن شو" هستم.»</p>
      <figure>
        <img src="https://aftabnews.ir/files/fa/news/1398/8/22/358920_147.jpg"/>
      </figure>
      <p>در طول شب، عربستان سعودی درهایش را به روی گردشگران غربی باز کرده است. دولت باور دارد این فرصتی است که قبلا از دست رفته بود و منجر به رشد اقتصادی عظیمی برای کشور می‌شود.</p>
      <p>از پایان سپتامبر، گردشگران از ۴۹ کشور سراسر جهان توانستند به عربستان سعودی سفر کنند. قبلا این کار تنها برای زوار مذهبی، تجاری که دعوت می‌شدند و تعداد انگشت شماری از گروه‌های گردشگری که شدیدا تحت کنترل بودند، امکان پذیر بود. اما حالا گردشگران غربی می‌توانند در سراسر کشور سفر کنند؛ البته به جز شهر‌های مقدس مدینه و مکه.</p>
      <p>حتی مردم محلی عربستان شوکه شده اند که این تغییر چقدر سریع اتفاق افتاد. سامی خیاری، راهنمای گردشگری که در کانادا تحصیل کرده و از سال ۲۰۰۵ منتظر چنین لحظه‌ای بوده است می‌گوید: «ما از سرعتی که در اینجا همه چیز تغییر کرد، شگفت زده شده ایم.»</p>
      <p>عربستان سعودی می‌خواهد مردم چین، ژاپن، روسیه، مالزی، سنگاپور، استرلیا، آمریکا و اروپا که به طور خاصی به فرهنگ و تاریخ علاقه‌مند هستند را جذب کند. چرا که این کشور تا حد زیادی دست نخورده باقی مانده است و یک گنجینه باستان شناسی به حساب می‌آید. آثار باستانی ارزشمندی برای قرن‌ها در صحرا دست نخورده باقی مانده است. تعداد کمی از آن‌ها از بین رفته است و بسیاری از آن‌ها در حال حفاری توسط پژوهشگران بین المللی است.</p>
      <p>عربستان سعودی مقر پنج مکان ثبت شده مرکز میراث جهانی یونسکو است. یکی از برجسته‌ترین آن‌ها شهر باستانی دو هزار ساله "حِجر" است که شباهت زیادی به شهر تاریخی پترا در اردن دارد.</p>
      <p>این شهر که مدائن صالح هم نامیده می‌شود بیش از ۱۳۰ مقبره بزرگ دارد که به اندازه خانه هستند و با پله، پنجره و شیروانی روی صخره کنده کاری شده اند. دروازه‌هایی که مقبره‌ها را احاطه کرده اند با مجسمه عقاب بی سر، مار و طرح گل بوته، تزئین شده است.</p>
      <figure>
        <img src="https://aftabnews.ir/files/fa/news/1398/8/22/358921_527.jpg"/>
      </figure>
      <p>هنر ماقبل تاریخ حک شده روی صخره‌ها هم مشهور است: حیوانات وحشی، نیزه، شتر، اسب و شکارچیانی که دیوار‌ها با آن‌ها تزئین شده است. اما بازهم چیز‌هایی وجود دارد: شهر کهن جده، شهر قرون وسطایی دیریا در ریاض و الاحساء که بیش از ۲.۵ میلیون درخت نخل دارد و بزرگترین واحه در جهان است.</p>
      <p>حالا کمپ کردن در صحرای عربستان امکان پذیر است. آژانس‌های مسافرتی بسیاری سفر شبانه به جبل فهرین که به "لبه جهان " مشهور است را برگزار می‌کنند. این مکان از نظر ژئوپلتیکی عجیب است و صخره‌هایی دارد که ۹۸۰ فوت ارتفاع دارند.</p>
      <p>اما در حالی که تمام این مناطق زیبا هستند، گردشگران هنوز نگران این مساله هستند که پول خود را به کشوری سرازیر می‌کنند که برای ظلم، نقض حقوق بشر و جنگ یمن بدنام است. اگرچه هشداری از سوی اداره‌های امور خارجه در مورد سفر به عربستان سعودی صادر نشده است، اما به گردشگران شدیدا توصیه شده است از مرز یمن بازدید نکنند. به نظر می‌رسد این مساله گردشگران غربی و برگزار کنندگان تور را از سفر به عربستان باز نداشته است. بر اساس آمار وزارت امور خارجه عربستان در طول ده روزِ آزاد شدن ورود گردشگران، ۲۴ هزار ویزا صادر شده است.</p>
      <p>کل کشور یک کارگاه عمرانی بزرگ است. هرچا را که می‌بینید، بزرگراه، فرودگاه، تونل، هتل و شهرک‌ها در حال ساخت هستند. زبان دوم در این کشور انگلیسی است و تابلو‌های خیابان‌ها به خط عربی و لاتین است. تمام ارتباطات در عربستان سعودی دیجیتال است و بیشتر از طریق واتس اپ انجام می‌گیرد؛ هرچند همه می‌دانند که این ارتباطات به راحتی قابل نظارت است.</p>
      <figure>
        <img src="https://aftabnews.ir/files/fa/news/1398/8/22/358922_698.jpg"/>
      </figure>
      <p>در هنگام ورود به فرودگاه از کسی انتظار نمی‌رود روسری به سر کند. از توریست‌هایی که از روی احتیاط این کار را انجام می‌دهند می‌خواهند برای گرفتن عکس پرسنلی آن را در بیاورند.</p>
      <p>وقتی فرودگاه را ترک می‌کنید کسی از شما نمی‌پرسد چه کسی شما را می‌رساند؛ امری که در گذشته رایج بود. اوبر و تاکسی موجود است و دانشجو‌ها و معلمانی هستند که برای کسب درآمد و تقویت زبان رانندگی می‌کنند.</p>
      <p>در کافه‌هایی که که به تازگی در جده باز شده اند، تفکیک جنسیتی وجود ندارد. همه کنار هم می‌نشینند؛ چه زوج باشند، چه خانواده و چه گروهی از دوستان. بسیاری از زنان کاملا با حجاب هستند، اما تعداد کمی هستند که محجبه نیستند. با این وجود، بیشتر گردشگران زن برای اینکه در چشم نباشند روی سرشان روسری می‌اندازند.</p>
      <p>بر اساس قوانین جدیدِ هنجار‌های عمومی که مدتی پس از اینکه پادشاه اعلامیه قوانین سفر را اعلام کرد، منتشر شد بازدیدکنندگان غربی مجبور نیستند روسری به سر کنند. با این وجود برخی از این قوانین جدید شامل پوشاندن زانو‌ها وشانه‌ها، فحش ندادن، عدم رفتار عاطفی در ملاء عام و از همه مهم‌تر در صف نزدن می‌شود.</p>
      <p>پلیس مذهبی که مردم را به رعایت مسائل دینی و اخلاقی وادار می‌کرد چند سالی است دیگر قدرت ندارد و به سختی آن‌ها را می‌بینید. زنان عربستانی که تنهایی سفر می‌کنند می‌توانند اتاقی در هتل رزرو کنند و گردشگران مجرد غربی می‌توانند در هتل اتاق خواب دو تخته بگیرند. گردشگران مرد و زن می‌توانند در ساحل با هر لباسی بگردند فقط حق ندارند برهنه شوند.</p>
      <p>در عربستان برنامه ریزی شده است که سهم گردشگری از ۳ درصد فعلی به ۱۰ درصد تولید ناخالص داخلی تا سال ۲۰۳۰ برسد.</p>
      <figure>
        <img src="https://aftabnews.ir/files/fa/news/1398/8/22/358923_297.jpg"/>
      </figure>
    </article>
  </body>
</html>