<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39700/%D9%BE%D8%A7%DB%8C-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D8%B1%D9%82%DB%8C-%DA%86%DB%8C%D9%86%DB%8C-%D8%A8%D9%87-%D8%A7%D8%B1%D9%88%D9%BE%D8%A7-%D8%B1%D8%B3%DB%8C%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="پای خودرو‌های برقی چینی به اروپا رسید"/>
    <meta property="og:description" content="به نظر می‌رسد که شاسی‌بلند جدیدی تحت عنوان Aiways U ۵ قرار است از سال آینده به بازار کشور‌های اروپایی عرضه شود که نخستین خودروی برقی چینی در این قاره به شمار می‌رود."/>
  </head>
  <body>
    <article>
      <h1>پای خودرو‌های برقی چینی به اروپا رسید</h1>
      <address><time datetime="2019-11-13T13:23:00+00:00">13 Nov 2019, 13:23</time> by <a rel="author">پایگاه خبری صنعت برق - برق نیوز BarghNews</a></address>
      <p><i>به نظر می‌رسد که شاسی‌بلند جدیدی تحت عنوان Aiways U ۵ قرار است از سال آینده به بازار کشور‌های اروپایی عرضه شود که نخستین خودروی برقی چینی در این قاره به شمار می‌رود. </i>به گزارش <a href="http://www.barghnews.com/">برق نیوز</a>، پیشتر اخبار و گزارش‌های متعددی مبنی بر عرضه یک خودروی چینی مجهز به پیشرانه الکتریکی در بازار اروپا منتشر شده بود. این خودرو که Aiways U ۵ نام دارد، در کارخانه اصلی خود، در شهر شانگ‌های چین، به تولید می‌رسد و از ماه جاری میلادی نیز روانه بازار چین می‌شود.<br/>طبق برنامه ریزی و مذاکرات صورت گرفته میان اتحادیه اروپا و این شرکت چینی، فروش خودروی مذکور قرار است از سه ماهه دوم سال ۲۰۲۰ میلادی آغاز شود و در دسترس مشتریان اروپایی قرار بگیرد. همچنین گفته می‌شود این خودرو تمامی استاندارد‌های وضع شده برای حمل و نقل در اتحادیه اروپا را اخذ کرده و بدین ترتیب آمادگی لازم برای عرضه در کشور‌های این قاره سبز را داراست. <br/><br/>به گفته کارشناسان و تحلیلگران، عرضه این خودروی الکتریکی جدید در اروپا بدون شک زیر ذره بین نهاد‌ها و شرکت‌های متعددی از جمله شرکت‌های خودروسازی چینی قرار خواهد گرفت تا بتوانند میزان موفقیت، فروش و استقبال مشتریان اروپایی از خودرو‌های چینی و الکتریکی را رصد کرده و مطابق با آن، به تولید و عرضه محصولات جدیدی بپردازند. هرچند که به عقیده بسیاری دیگر از کارشناسان، به طور قطع مشتریان و طرفداران خودرو‌های پاک و دوستدار محیط زیست در صورت خریداری یک خودروی الکتریکی تمایل بسیار بیشتری برای خودرو‌های تسلا و فولکس واگن خواهند داشت؛ بنابراین کار برای خودروسازان چینی برای جلب نظر مشتریان اروپایی تا حد زیادی سخت و دشوار خواهد بود. آن‌ها بر این باورند که علاوه بر ایمنی و قدرت کافی، سایر موارد همچون قیمت و خدمات پس از فروش نیز می‌توانند بر روی افزایش سهم در بازار اروپا تاثیرگذار باشد و مشتریان را به خود جلب کند.<br/><br/>موسس این شرکت در مصاحبه با گزارشگر وب سایت Carscoops خاطرنشان کرده است: مفتخریم در حالی که بسیاری دیگر از خودروسازان بزرگ در حال آماده سازی برای عرضه خودرو مخصوص اروپا هستند، نخستین خودروی چینی الکتریکی در بازار اروپا به نام و برند ما اختصاص یافته است.<br/><br/>عرضه این خودرو از ۲۹ نوامبر ۲۰۱۹ میلادی در چین با قیمت پایه ۲۹ هزار دلار آغاز می‌شود. منبع: <a href="http://www.powernews.ir/">ایسنا</a></p>
    </article>
  </body>
</html>