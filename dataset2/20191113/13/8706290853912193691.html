<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684007/nordic-monitor-to-aporrito-schedio-tis-tourkias-gia-na-parei-piso"/>
    <meta property="og:site_name" content="enikos.gr"/>
    <meta property="article:published_time" content="2019-11-13T13:28:00+00:00"/>
    <meta property="og:title" content="Nordic Monitor: Το απόρρητο σχέδιο της Τουρκίας για να πάρει πίσω τους οκτώ αξιωματικούς μετά το πραξικόπημα"/>
    <meta property="og:description" content="Ο τουρκικός στρατός είχε ετοιμάσει σχέδιο για το πώς να πάρει πίσω τους οκτώ Τούρκους αξιωματικούς οι οποίοι διέφυγαν στην Ελλάδα μετά την απόπειρα πραξικοπήματος στην..."/>
  </head>
  <body>
    <article>
      <h1>Nordic Monitor: Το απόρρητο σχέδιο της Τουρκίας για να πάρει πίσω τους οκτώ αξιωματικούς μετά το πραξικόπημα</h1>
      <address>
        <time datetime="2019-11-13T13:28:00+00:00">13 Nov 2019, 13:28</time>
      </address>
      <p>Ο τουρκικός στρατός είχε ετοιμάσει σχέδιο για το πώς να πάρει πίσω τους <a href="http://www.enikos.gr/international/661329/minyma-erntogan-ston-mitsotaki-gia-tous-8-tourkous-axiomatikous-e">οκτώ Τούρκους αξιωματικούς</a> οι οποίοι διέφυγαν στην Ελλάδα μετά την απόπειρα πραξικοπήματος στην Τουρκία τον Ιούλιο 2016, το οποίο όμως ναυάγησε μετά την παρέμβαση των ελληνικών δικαστικών Αρχών πριν από τρία χρόνια.</p>
      <p>Το σχέδιο αποκαλύπτει για πρώτη φορά την Τρίτη ο εξόριστος δημοσιογράφος, Αμπντουλάχ Μποζκούρτ, από τους πλέον γνωστούς αντιφρονούντες του καθεστώτος Ερντογάν. Σύμφωνα με απόρρητα έγγραφα που επικαλείται η ιστοσελίδα του Nordic Monitor, το τουρκικό γενικό επιτελείο έδωσε εντολή στο αρχηγείο του στρατού ξηράς και αεροπορίας, μία ημέρα μετά την εκδήλωση του πραξικοπήματος στις 16 Ιουλίου 2016 και ώρα 4:15 το απόγευμα, να εκτελέσουν σχέδιο προκειμένου να φέρουν πίσω το ελικόπτερο και τους οκτώ Τούρκους αξιωματικούς από την Ελλάδα. Ενήμερος ήταν και ο στρατιωτικός ακόλουθος στην πρεσβεία της Αθήνας.</p>
      <p>Το αρχηγείο του στρατού ξηράς της Τουρκίας ήρθε σε επαφή με την ελληνική πλευρά αμέσως μόλις το ελικόπτερο Sikorsky προσγειώθηκε στην Αλεξανδρούπολη και οι ελληνικές Αρχές, σύμφωνα με το διαβαθμισμένο έγγραφο της νορβηγικής ιστοσελίδας, συμφώνησαν να επιστρέψουν και το ελικόπτερο και τους οκτώ Τούρκους αξιωματικούς στα χέρια του τουρκικού στρατού και της αστυνομίας.</p>
      <p>Η διαταγή ήρθε έπειτα από ένα μήνυμα του Τούρκου υπουργού Εξωτερικών, Μεβλούτ Τσαβούσογλου, στο Twitter στις 5:15 το απόγευμα της 16ης Ιουλίου, στο οποίο ανέφερε ότι είχε μιλήσει τηλεφωνικά με τον τότε υπουργό Εξωτερικών της Ελλάδας, Νίκο Κοτζιά, που τον διαβεβαίωνε ότι η Ελλάδα θα επιστρέψει τους οκτώ Τούρκους στρατιωτικούς το συντομότερο δυνατό. Η μυστική επιχείρηση ονομάστηκε «Επιχείρηση Αστραπή» και τέθηκε σε εφαρμογή μέσα σε 10 λεπτά αφότου παραλήφθηκε η εντολή από το τουρκικό γενικό επιτελείο.</p>
      <p>Αντίστοιχα στην Ελλάδα, το τμήμα της Interpol συνέταξε το δελτίο συμβάντος εξηγώντας αναλυτικά το γεγονός με την προσγείωση του ελικοπτέρου και τα ονόματα των οκτώ αξιωματικών, ενώ συμπεριέλαβε στο σημείωμα αυτό και το αίτημά τους για αναζήτηση πολιτικού ασύλου στην Ελλάδα. Το σημείωμα, με την ένδειξη «υψηλή προτεραιότητα», διαβιβάστηκε στην τουρκική Interpol και από εκεί στο γενικό επιτελείο στρατού.</p>
      <p>Ενώ στην αρχή διαφάνηκε ότι υπήρξε πολιτική συμφωνία ανάμεσα σε Τούρκους και Έλληνες αξιωματούχους τις πρώτες ώρες μετά το περιστατικό, το σχέδιο για την επιστροφή των Τούρκων αξιωματικών ναυάγησε όταν η ελληνική Interpol κατέγραψε -βάσει ελληνικού νόμου- τις αιτήσεις ασύλου των οκτώ μέσα στο σημείωμα.</p>
      <p>Επομένως, έπρεπε τότε να παρέμβει η ελληνική Δικαιοσύνη για την αξιολόγηση των αιτήσεων ασύλου των Τούρκων στρατιωτικών, οι οποίοι έθεσαν το ενδεχόμενο των βασανιστηρίων και της κακομεταχείρισής τους, εάν επέστρεφαν στην Τουρκία.</p>
      <p>Το σχέδιο, ωστόσο, ναυάγησε μετά τις ανησυχίες των ελληνικών δικαστικών Αρχών για τις νομικές συνέπειες σε περίπτωση που παραδίδονταν οι Τούρκοι στρατιώτες στη χώρα τους. Αρά, η τουρκική ομάδα που πήγε το βράδυ της 16ης Ιουλίου 2016 στην Αλεξανδρούπολη επιφορτίστηκε μόνο με την αποστολή της επιστροφής του ελικοπτέρου και όχι των ιδίων των στρατιωτικών.</p>
      <p>Σύμφωνα με το άκαρπο σχέδιο, το αρχηγείο του στρατού ξηράς της Τουρκίας παρήγγειλε να είναι έτοιμο ένα ελικόπτερο με 10μελές προσωπικό, προκειμένου να πάει στην Αλεξανδρούπολη. Η 2η Πτέρυγα Μάχης Ειδικής Προστασίας που στρατοπεδεύει στην Κωνσταντινούπολη καθώς και η Κεντρική Διοίκηση στην Άγκυρα διατάχθηκαν παράλληλα τα στρατεύματά τους να βρίσκονται σε επιφυλακή, προκειμένου να εξασφαλιστεί η επιστροφή των οκτώ Τούρκων αξιωματικών στην Ελλάδα.</p>
      <p>Τον συντονισμό της επιχείρησης είχε το Κέντρο Διοίκησης και Επιχειρήσεων Ένοπλων Δυνάμεων του Γενικού Επιτελείου (SKKHM) και το Κέντρο Επιχειρήσεων Αεροπορικής Διοίκησης. Η εντολή γράφτηκε από τον επιθεωρητή Τζανέρ Ατζάρ, αξιωματικό του τμήματος πληροφοριών, και εγκρίθηκε από τον Αρμαγάν Ουσταέλ, τον -τότε- προϊστάμενο βάρδιας του SKKHM.</p>
      <p>Επίσης, σε άλλο απόρρητο έγγραφο, που αποκαλύπτει το Nordic Monitor, με ημερομηνία 17 Ιουλίου 2016, το Αρχηγείο του στρατού ξηράς της Τουρκίας έδινε εντολή στις αρμόδιες υπηρεσίες να ξεκινήσουν νομική διαδικασία κατά των οκτώ αξιωματικών.</p>
      <p>Η Τουρκία έχει ήδη επικηρύξει με 700.000 ευρώ τους οκτώ στρατιωτικούς, οι οποίοι ωστόσο έχουν όλοι λάβει ήδη πολιτικό άσυλο και φυλάσσονται στην Ελλάδα.</p>
      <p>Πηγή πληροφοριών: philenews.com</p>
      <related>
        <h4>σχετικά άρθρα</h4>
        <a href="http://www.enikos.gr/international/683852/wsj-amerikanika-drones-deichnoun-symmachous-ton-tourkon-na-stoche%0A%20%20%20%20%0A"/>
        <a href="http://www.enikos.gr/international/683870/h-gallia-tha-parei-piso-11-ypikoous-tis-tzichantistes-apo-tin-tou%0A%20%20%20%20%0A"/>
        <a href="http://www.enikos.gr/international/683865/tourkikes-dynameis-pyrovolisan-diadilotes-konta-sto-kompani-dyo-n%0A%20%20%20%20%0A"/>
        <a href="http://www.enikos.gr/international/683896/morales-praxikopima-i-analipsi-tis-proedrias-apo-tin-tzanine-anie%0A%20%20%20%20%0A"/>
        <a href="http://www.enikos.gr/international/683830/tsavousoglou-stin-ellada-lintsaroun-tous-tourkous-athlites%0A%20%20%20%20%0A"/>
        <a href="http://www.enikos.gr/international/683778/pyra-erntogan-kata-tis-evropis-min-mas-apeileite-echoume-tessera-%0A%20%20%20%20%0A"/>
        <a href="http://www.enikos.gr/international/683718/erntogan-tha-synechisoume-tis-apelaseis-tzichantiston%0A%20%20%20%20%0A"/>
        <a href="http://www.enikos.gr/international/683559/tsavousoglou-chreiazomaste-to-nato-pistevo-sto-mellon-tou%0A%20%20%20%20%0A"/>
        <a href="http://www.enikos.gr/international/683593/apelaseis-tzichantiston-xekinise-i-tourkia%0A%20%20%20%20%0A"/>
      </related>
    </article>
  </body>
</html>