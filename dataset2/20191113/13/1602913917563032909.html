<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/ministrul-economiei-dupa-falimentul-radet-pmb-trebuie-sa-asigure-comenzile-catre-elcen-18577991"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T13:04:27+00:00"/>
    <meta property="og:title" content="Ministrul Economiei, după falimentul RADET: PMB trebuie să asigure comenzile către ELCEN"/>
    <meta property="og:description" content="Ministrul Economiei şi Energiei, Virgil Popescu, a declarat, miercuri, că până la licenţierea companiei Termoenergetica, Primăria Capitalei va trebui să asigure comenzi către ELCEN pentru furnizarea agentului termic."/>
  </head>
  <body>
    <article>
      <h1>Ministrul Economiei, după falimentul RADET: PMB trebuie să asigure comenzile către ELCEN</h1>
      <address><time datetime="2019-11-13T13:04:27+00:00">13 Nov 2019, 13:04</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Ministrul Economiei şi Energiei, Virgil Popescu, a declarat, miercuri, că până la licenţierea companiei Termoenergetica, Primăria Capitalei va trebui să asigure comenzi către ELCEN pentru furnizarea agentului termic.</p>
      <p>"În urma falimentului RADET ne confruntăm cu o situaţie destul de serioasă. N-aş vrea să ajungem în situaţia în care să se oprească furnizarea agentului termic în Bucureşti şi aici vă solicit să-mi faceţi o informare, să îmi comunicaţi ce măsuri şi ce soluţii aveţi", i-a solicitat Ludovic Orban ministrului de Finanşte Virgil Popescu, miercuri, în debutul şedinţei de Guvern.</p>
      <p>Ministrul Virgil Popescu a precizat că a avut, începând de luni, întrevederi cu reprezentanţii ELCEN, ENGIE şi ANAF şi că este nevoie de o responsabilizare a Primăriei Bucureşti pentru a asigura comenzile către ELCEN pentru a furniza agent termic.</p>
      <p>"ELCEN, din adresa pe care Primăria Bucureşti a trimis-o, va avea contract cu Termoenergetica dupa ce va primi licenţa de la ANRE, deoarece în momentul de faţă Termoenergetica nu are licenţă pentru distribuşia agentului termic. A depus astăzi documentaţia incompletă. Mâine este o şedinţă de Consiliu General unde probabil se va suplimenta ordinea de zi cu delegarea serviciului public cu alimentare cu energie termică a Muncipiului Bucureşti către Termoenergetica. Nu vrem să ajungă şi ELCEN ca RADET. Până la licenţierea Termoenergetica, PMB va emite comenzi spre ELCEN”, a mai spus Virgil Popescu.</p>
      <p>Magistraţii Curţii de Apel Bucureşti au decis luni, definitiv, falimentul RADET, fiind menţinută, astfel, decizia din primă instanţă a Tribunalului Bucureşti.</p>
      <p>Datoriile RADET către ELCEN la data intrării în insolvenţă şi înscrise la masa credală sunt în valoare totală de 3,66 miliarde de lei, adică peste 760 de milioane de euro.</p>
    </article>
  </body>
</html>