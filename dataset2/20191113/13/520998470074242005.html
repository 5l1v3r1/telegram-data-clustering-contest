<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/bilya-kordonu-z-rumunieyu-prikordonniki-zi-sluzhbovimi-sobakami-spiymali-kontrabandista-380236"/>
    <meta property="og:site_name" content="Погляд"/>
    <meta property="article:published_time" content="2019-11-13T13:39:00+00:00"/>
    <meta property="og:title" content="Біля кордону з Румунією прикордонники з собаками спіймали контрабандиста"/>
    <meta property="og:description" content="На Буковині прикордонники із собаками поблизу кордону з Румунією затримали контрабандиста"/>
  </head>
  <body>
    <article>
      <h1>Біля кордону з Румунією прикордонники з собаками спіймали контрабандиста</h1>
      <h2>Порушник разом зі спільникам тікав від прикордонників</h2>
      <address>
        <time datetime="2019-11-13T13:39:00+00:00">13 Nov 2019, 13:39</time>
      </address>
      <p>Вчора, 12 листопада 2019 року, під час проведення робіт з облаштування державного кордону, прикордонники виявили та затримали одну особу без документів. Чоловік на момент затримання прямував з боку кордону. Скоріш за все житель населеного пункту Красноїльськ збирав інформацію про пересування військовослужбовців.</p>
      <p>Цього ж дня на даному напрямку прикордонний наряд виявив групу осіб, однак під час спроби їх затримати молодики вдалися до втечі в бік Румунії. Згодом, в ході обміну інформацією з румунськими колегами стало відомо, що вони теж спостерігали рух групи осіб поблизу кордону. Пошук правопорушників розпочався по обидва боки кордону. З прибуттям групи реагування та кінологів район пошуку було збільшено. Аби впіймати правопорушників, додатковими прикордонними нарядами також були перекриті під'їзні шляхи до кордону.</p>
      <p>У результаті проведених заходів групою реагування за 100 метрів від держрубежу були виявлені два пакунки з сигаретами різних марок. Ще шість таких пакунків прикордонники виявили в сховку під листям за 400 метрів від кордону.</p>
      <p>Продовжуючи пошук втікачів, прикордонники виявили та затримали жителя населеного пункту Красноїльськ. Чоловіка за 20 метрів від кордону, в районі виявлених сигарет, допоміг виявити службовий собака, який перед цим вивів прикордонників на схованку з сигаретами.</p>
      <p>Як у першому, так і в іншому випадку, жителів прикордоння було доправлено до прикордонного підрозділу для з’ясування всіх обставин правопорушення та складання адміністративних документів за порушення прикордонного законодавства.</p>
      <p>Тютюнові вироби у кількості майже 10 тисяч пачок згодом буде передано співробітникам ДФС в Чернівецькій області. За попередньою оцінкою вартість товару складає близько 400 тисяч гривень.</p>
      <figure>
        <img src="https://media.pogliad.ua/news/article/2019/11/13/380236/news_20191113_113528_1573637728.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/bukovina/na-bukovini-zatrimali-vismoh-cholovikiv-yaki-namagalisya-perevezti-cigarki-do-rumuniyi-379368"/>
        <a href="https://pogliad.ua/news/bukovina/na-bukovini-kontrabandisti-vtratili-cigarok-na-mayzhe-830-tisyach-griven-377284"/>
        <a href="https://pogliad.ua/news/bukovina/tyutyunoviy-karavan-na-ponad-milyon-grn-zupinili-bilya-bukovinskogo-kordonu-374431"/>
        <a href="https://pogliad.ua/news/crime/na-bukovini-zatrimali-kontrabandista-yakiy-namagavsya-dati-haba-prikordonniku-363424"/>
      </related>
    </article>
  </body>
</html>