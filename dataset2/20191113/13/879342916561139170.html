<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/novyna/finansy/kompaniyi-kolomojskoho-zvilnylysya-borhiv-pered-pryvatbankom"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T13:02:47+00:00"/>
    <meta property="og:title" content="Компанії Коломойського звільнилися від боргів перед ПриватБанком"/>
    <meta property="og:description" content="Північний апеляційний господарський суд визнав недійсними деякі положення низки кредитних договорів, укладених між Приватбанком та компаніями бізнесмена Ігоря Коломойського."/>
  </head>
  <body>
    <article>
      <h1>Компанії Коломойського звільнилися від боргів перед ПриватБанком</h1>
      <address>
        <time datetime="2019-11-13T13:02:47+00:00">13 Nov 2019, 13:02</time>
      </address>
      <p>
        <b>Північний апеляційний господарський суд визнав недійсними деякі положення низки кредитних договорів, укладених між Приватбанком та компаніями бізнесмена Ігоря Коломойського.</b>
      </p>
      <p>Про це йдеться в рішенні суду від 4 листопада 2019 року, розміщеному в Єдиному державному реєстрі судових рішень.</p>
      <p>Так, 4 листопада Північний апеляційний госпсуд задовольнив позов ТОВ «Тех-Трейд-Інвест» до ПриватБанку, ТОВ «Парктур», ТОВ «Скорзонера», ТОВ «ШЕЛТА», ТОВ «Аспект» і визнав недійсними деякі положення низки кредитних договорів, укладених між ПриватБанком та відповідачами.</p>
      <p>Підставами для такого судового рішення стало те, що «спірними умовами кредитних договорів фактично визначена додаткова плата, що створило ситуацію подвійної оплати за користування кредитом».</p>
      <p>За оцінками суду, відповідні положення кредитних договорів передбачали оплату за користування позиками «двома паралельними способами - а саме відсотки за користування кредитом, виходячи з процентної ставки, зазначеної в договорах, і відсотки «R» або винагороду за користування кредитом, сплата яких визначена в формулах, в які включені також дані за офіційним курсом гривні до долара США».</p>
      <p>У тексті постанови зазначається, що оспорювані пункти зазначених кредитних договорів порушують права позивача, оскільки фактично збільшують суму заборгованості позичальників за кредитними договорами.</p>
      <p>«<i>Колегія суддів вважає, що має місце порушення вимог принципу справедливості, добросовісності та розумності, і сплата винагороди (комісії) в установленому спірним договором порядку і розміру не відповідає вимогам розумності і справедливості договору, передбаченим у ст. 627 Цивільного кодексу</i>», - йдеться в постанові Північного апеляційного госпсуду.</p>
      <p>Як випливає з судових матеріалів і довідок ПриватБанку, наданих у грудні 2016 року і січні 2017 року, сукупний обсяг згаданих нарахувань за «відсотками «R» або винагородою за користування кредитом» за відповідними кредитними договорами досягає майже 7,5 млрд грн, що в рази перевищує максимальний розмір ліміту кредитних договорів і основну суму боргу за кредитами.</p>
      <p>За даними держреєстру, одним із засновників ТОВ «Тех-Трейд-Інвест» є ТОВ «Скорзонера», кінцевими бенефіціарами якого є Ігор Коломойський і Геннадій Боголюбов.</p>
      <p>За даними системи YouControl, ТОВ «Скорзонера» є засновником туристичного комплексу «Буковель».</p>
      <p>Нагадаємо, <a href="https://www.slovoidilo.ua/2019/10/15/novyna/ekonomika/pryvatbank-zdobuv-peremohu-apelyaczijnomu-sudi-londona">ПриватБанк виграв у Коломойського і Боголюбова апеляцію в Лондонському суді</a>.</p>
      <p>Також <a href="https://www.slovoidilo.ua/2019/10/23/novyna/ekonomika/londonskyj-sud-zobovyazav-kolomojskoho-boholyubova-oplatyty-vytraty-pryvatbanku">Лондонський суд зобов'язав Коломойського і Боголюбова оплатити витрати ПриватБанку.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/23/novyna/ekonomika/londonskyj-sud-zobovyazav-kolomojskoho-boholyubova-oplatyty-vytraty-pryvatbanku"/>
        <a href="https://www.slovoidilo.ua/2019/10/17/novyna/ekonomika/sud-pryzupynyv-rozhlyad-spravy-pryvatbanku"/>
        <a href="https://www.slovoidilo.ua/2019/10/17/novyna/pravo/yuryst-poyasnyv-rishennya-londonskoho-sudu-shhodo-pryvatbanku"/>
        <a href="https://www.slovoidilo.ua/2019/10/17/pogljad/ekonomika/pryvatbank-vyhrav-apelyacziyu-sudi-londona.-ce-oznachaye-ta-choho-chekaty-dali"/>
        <a href="https://www.slovoidilo.ua/2019/10/15/novyna/ekonomika/pryvatbank-zdobuv-peremohu-apelyaczijnomu-sudi-londona"/>
        <a href="https://www.slovoidilo.ua/2019/10/11/novyna/polityka/pryvatbank-zrobyv-zayavu-rishennyamy-londonskoho-arbitrazhnoho-sudu"/>
      </related>
    </article>
  </body>
</html>