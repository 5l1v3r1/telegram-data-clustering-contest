<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140657/%D8%AF%D9%84%D8%A7%D8%B1-%DB%B4%DB%B2%DB%B0%DB%B0-%D8%AA%D9%88%D9%85%D8%A7%D9%86%DB%8C-%D8%A7%D8%B2-%D8%A8%D9%88%D8%AF%D8%AC%D9%87-%D8%B3%D8%A7%D9%84-%DB%B9%DB%B9-%D8%AD%D8%B0%D9%81-%D9%85%DB%8C-%D8%B4%D9%88%D8%AF-%D8%A7%D9%81%D8%B2%D8%A7%DB%8C%D8%B4-%D8%A8%D9%88%D8%AF%D8%AC%D9%87-%D8%B4%D8%B1%DA%A9%D8%AA-%D9%87%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T13:27:00+00:00"/>
    <meta property="og:title" content="دلار ۴۲۰۰ تومانی از بودجه سال ۹۹ حذف می شود/ افزایش بودجه شرکت ها"/>
    <meta property="og:description" content="نماینده مجلس از حذف دلار ۴۲۰۰ تومانی در بودجه سال ۹۹ و ارائه گزارش عملکرد تفکیک‌شده ۳۸۱ شرکت خبر داد و گفت: در بودجه سال آینده دلار دو نرخی نخواهیم داشت."/>
  </head>
  <body>
    <article>
      <h1>دلار ۴۲۰۰ تومانی از بودجه سال ۹۹ حذف می شود/ افزایش بودجه شرکت ها</h1>
      <h2>نماینده مجلس مدعی شد:</h2>
      <address>
        <time datetime="2019-11-13T13:27:00+00:00">13 Nov 2019, 13:27</time>
      </address>
      <p>
        <i>نماینده مجلس از حذف دلار ۴۲۰۰ تومانی در بودجه سال ۹۹ و ارائه گزارش عملکرد تفکیک‌شده ۳۸۱ شرکت خبر داد و گفت: در بودجه سال آینده دلار دو نرخی نخواهیم داشت.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمد حسینی درباره تدوین بودجه سال 99 از سوی دولت به تسنیم گفت: طبق گفته ها، لایحه بودجه تا 15 آذر به مجلس ارائه خواهد شد.در بودجه سال آینده دلار 4200 تومانی و دو نرخی نخواهیم داشت البته اینکه دلار در بودجه سال آینده به چه میزانی باشد هنوز مشخص نیست.</p>
      <p>وی از ارائه گزارش عملکرد تفکیک‌شده 381 شرکت، بانک و مؤسسه غیرانتفاعی دولتی طی سال گذشته و نیمه نخست سال جاری از سوی سازمان برنامه و بودجه به مجلس خبر داد و گفت: این گزارش در کمیسیون برنامه و بودجه در حال بررسی است، البته قرار بر این است دیوان محاسبات نیز در این زمینه گزارشی را به کمیسیون ارائه کند.</p>
      <p>این نماینده مجلس ادامه داد: بخش عملکرد شرکت‌ها در سال 97، شش‌ماهه سال 98 و بودجه پیش‌بینی‌شده برای سال 99 سه بخش این گزارش را تشکیل می‌دهند، علاوه بر این شرکت‌های زیان‌ده، سودده و نقطه سربه‌سر، بانک‌ها و مؤسسات انتفاعی وابسته به دولت شامل سازمان صنایع دفاع و سازمان بنادر و کشتیرانی نیز در این گزارش تفکیک شده‌اند.</p>
      <p>حسینی با اشاره به اینکه بودجه شرکت‌ها نسبت به سال گذشته 9 درصد افزایش یافته و رشد 15درصدی برای افزایش حقوق و دستمزد در نظر گرفته شده است، گفت: برای بودجه شرکت‌ها یک‌ میلیون و 380 هزار میلیارد تومان تدوین شده است. سال گذشته این رقم یک‌ میلیون و 240 هزار میلیارد تومان بوده است.</p>
      <p>انتهای پیام</p>
    </article>
  </body>
</html>