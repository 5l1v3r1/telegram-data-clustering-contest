<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-pp-obtindria-un-esco-a-costa-del-pnb-que-complicaria-mes-la-investidura-de-sanchez/noticia/2963073/"/>
    <meta property="og:site_name" content="CCMA"/>
    <meta property="article:published_time" content="2019-11-13T13:02:00+00:00"/>
    <meta property="og:title" content="El PP obtindria un escó a costa del PNB que complicaria més la investidura de Sánchez"/>
    <meta property="og:description" content="El canvi és fruit de l'escrutini del vot a l'estranger i del recompte de diverses taules, que els populars havien recorregut"/>
  </head>
  <body>
    <article>
      <h1>El PP obtindria un escó a costa del PNB que complicaria més la investidura de Sánchez</h1>
      <h2>El canvi és fruit de l'escrutini del vot a l'estranger i del recompte de diverses taules, que els populars havien recorregut</h2>
      <address><time datetime="2019-11-13T13:02:00+00:00">13 Nov 2019, 13:02</time> by <a rel="author">Redacció</a></address>
      <p>El <b>Partit Popular </b>tornaria a tenir, aquesta legislatura, un <b>diputat del Congrés elegit al País Basc</b>. En concret, una diputada: <b>Beatriz Fanjul</b>, cap de llista per Biscaia i aposta personal de <b>Pablo Casado</b> en detriment d'Alfonso Alonso.</p>
      <p>A les eleccions del 28 d'abril <b>el PP no va obtenir cap diputat al País Basc</b>, on s'elegeixen <b>18 dels 350 diputats</b> del Congrés. Segons el recompte de vots de la nit electoral del 10N, la situació havia de mantenir-se aquesta XIV legislatura.</p>
      <p>Els <b>resultats provisionals</b>, a més, atorgaven un diputat més que fa sis mesos al <b>Partit Nacionalista Basc</b>, que passava a tenir-ne set després d'obtenir l'últim dels vuits diputats per Biscaia, per una <b>diferència de 163 vots sobre el PP</b>.</p>
      <p> </p>
      <figure>
        <img src="https://www.ccma.cat/multimedia/jpg/0/4/1573650127040.jpg"/>
      </figure>
      <p>
        <i>Beatriz Fanjul (centre), el 4 de novembre a Bilbao, al costat de l'alcalde de Madrid, José Luis Martínez-Almeida (EFE/Luis Tejido)</i>
      </p>
      <p> </p>
      <p>Ara sembla que aquest setè diputat, <b>Jon Aiartza</b>, no viatjarà a Madrid i continuarà sent-ho del Parlament basc com fins ara.</p>
      <p>El <b>PNB</b>, si es confirma aquest canvi, <b>mantindria els 6 diputats</b> obtinguts el 28A. </p>
      <p>El PP, en canvi, <b>passaria a tenir 89 escons</b> en el Congrés dels Diputats. </p>
      <p>La formació que ha perdut un diputat al País Basc respecte al 28A, pel descens de vots, és <b>Unides Podem.</b> Ha passat a tenir-ne tres, un per cada província basca.</p>
    </article>
  </body>
</html>