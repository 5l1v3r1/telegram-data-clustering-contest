<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kmetut-na-Iztochen-inspektira-novoto-krilo-na-detska-yasla-Veselushka-913542"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T13:29:00+00:00"/>
    <meta property="og:title" content="Кметът на &quot;Източен&quot; инспектира новото крило на детска ясла &quot;Веселушка&quot;"/>
    <meta property="og:description" content="Кметът на район &quot;Източен“ Иван Стоянов инспектира строителството на новото крило на детска ясла &quot;Вес..."/>
  </head>
  <body>
    <article>
      <h1>Кметът на "Източен" инспектира новото крило на детска ясла "Веселушка"</h1>
      <address>
        <time datetime="2019-11-13T13:29:00+00:00">13 Nov 2019, 13:29</time>
      </address>
      <p>Кметът на район "Източен“ <a href="https://www.plovdiv24.bg/novini/persons/4508.html">Иван Стоянов</a> инспектира строителството на новото крило на детска ясла "Веселушка“ в квартал "Каменица 2“. В момента там се извършват довършителни работи в санитарните помещения, както и по осветлението. Предстои да се заравни дворът и да се засее райграс.</p>
      <p>Инвестицията на Община Пловдив в разширението на детската ясла с 2 нови групи за 32 деца е в размер на 470 000 лв. Осигурени са и необходимите 38 000 хил. лв. за обзавеждане. С досегашните 4 групи ще бъдат осигурени общо около 100 места, което според директорката Лиляна Паскова ще удовлетвори нуждите на квартала. Очаква се новото крило да отвори до пролетта на 2020 г.</p>
      <p>"Тогава ще направим и цялостно облагородяване на двора с поставяне на подходящи съоръжения за игра на деца до 3-годишна възраст и противоударни настилки под тях“, заяви <a href="https://www.plovdiv24.bg/novini/persons/4508.html">Иван Стоянов</a>. Той увери, че веднага ще подготви доклад до кмета на Пловдив Здравко Димитров за необходимите за целта средства, така че да бъдат заложени в общинския бюджет за следващата година.</p>
      <p>"Това е особено наложително, тъй като яслата е открита през 1964 г. и оттогава не само че не са поставяни нови люлки и катерушки, а напротив – повечето от старите са премахнати, защото бяха опасни“, обясни директорката.</p>
      <p>Лиляна Паскова сподели с кмета на "Източен“ тревогата си от няколко опасни дървета в двора, поиска съдействие и за решаване на проблема с излизащата вече от строя 55-годишна входна метална врата. <a href="https://www.plovdiv24.bg/novini/persons/4508.html">Иван Стоянов</a> веднага предприе мерки по повдигнатите въпроси, за което ще помогнат общинските предприятия "Чистота“ и "Градини и паркове“.</p>
    </article>
  </body>
</html>