<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/kritichna-situacija-v-mnogo-oblasti-v-italija-zaradi-poroi-i-buri-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T13:58:00+00:00"/>
    <meta property="og:title" content="Критична ситуация в много области в Италия заради порои и бури (ВИДЕО)"/>
    <meta property="og:description" content="Трафикът е силно затруднен"/>
  </head>
  <body>
    <article>
      <h1>Критична ситуация в много области в Италия заради порои и бури (ВИДЕО)</h1>
      <h2>Трафикът е силно затруднен</h2>
      <address>
        <time datetime="2019-11-13T13:58:00+00:00">13 Nov 2019, 13:58</time>
      </address>
      <figure>
        <video src="https://vid.btv.bg/btvnews/2019/11/13/Italy_1573646308-1.mp4"/>
      </figure>
      <p>Проливни дъждове и бури, придружени от силни ветрове, на места със скорост до 113 км/ч, предизвикаха множество наводнения в почти цяла Италия. По информация на българското посолство в Рим ситуацията е критична в много области.</p>
      <p>Това съобщиха от българското Министерство на външните работи.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022227.jpg"/>
        <figcaption>Снимка: EPA</figcaption>
      </figure>
      <p>Най-засегнати са южните райони, като в някои градове е обявен „червен код“ за опасност.</p>
      <p>Рекордно високо е нивото на водата във Венеция - 187 см., като това е най-високото ниво след наводнението през 1966 г. Пораженията след обилните валежи в града са тежки – освен потънали и изтласкани лодки до бреговете, водата е навлязла и вътре в базиликата „Сан Марко“. Съобщава се за два смъртни случая на остров Пелестрина.</p>
      <p>В Матера училищата са затворени, улиците в града са наводнени, вода и свлачища кал са навлезли в домовете на много домакинства. В област Пулия след изключително силния вятър и вълните на йонийския бряг, достигащи над 5 метра, има множество изкоренени дървета и срутени покриви. В почти цялата провинция училищата са затворени, а в Лече достъпът до паркове е забранен.</p>
      <p>Днес отново се очакват проливни и интензивни дъждове. Има проблеми с телефонните връзки. В някои райони на Южен Тирол през нощта е паднал сняг и снежната покривка на места достига до 40 см. Трафикът е силно затруднен.</p>
      <p>При необходимост от съдействие българските граждани могат да се свържат с посолството ни в Рим на телефони: +39 06 3224640, +39 06 3224643, както и с генералното ни консулство в Милано на телефони: +39 02 84942941, +39 333 7826043.</p>
    </article>
  </body>
</html>