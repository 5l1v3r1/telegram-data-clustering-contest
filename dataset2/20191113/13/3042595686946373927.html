<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/sa-opp-alle-skuespillerne/71815169"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T13:39:39+00:00"/>
    <meta property="og:title" content="Sa opp alle skuespillerne"/>
    <meta property="og:description" content="Produksjonsselskapet bak såpeserien «I gode og onde dager» har sagt opp kontraktene med samtlige skuespillere."/>
  </head>
  <body>
    <article>
      <h1>Sa opp alle skuespillerne</h1>
      <h2>Produksjonsselskapet bak såpeserien «I gode og onde dager» har sagt opp kontraktene med samtlige skuespillere.</h2>
      <address><time datetime="2019-11-13T13:39:39+00:00">13 Nov 2019, 13:39</time> by <a rel="author">Johannes Fjeld</a></address>
      <p>
        <i>Like sands through the hourglass<br/>So are the days of our lives</i>
      </p>
      <p>Nei, dette er ikke Shakespeare, men introen til den ikoniske såpeserien «I gode og onde dager», som har gått på NBC siden 1965. Det er den lengste dramaproduksjonen i kanalens historie.</p>
      <p>
        <b>Nå kan det imidlertid være kroken på døra for intrigene i Salem, etter en dramatisk vending bak kameraet.</b>
      </p>
      <p>Ifølge <a href="https://tvline.com/2019/11/12/days-of-our-lives-cancelled-cast-fired-season-56/">TVLine</a> har produsentene i Corday Productions sagt opp kontraktene med alle skuespillerne involvert i produksjonen, og innspillingen tar pause på ubestemt tid fra og med slutten av måneden.</p>
      <p>Nyheten kommer i kjølvannet av forhandlinger mellom Sony Pictures Television og NBC om en eventuell fornyelse av serien, og trenger altså <i>ikke </i>bety at serien er avlyst.</p>
      <p>Serien har i lengre tid vært under sterkt press grunnet synkende tall for lineære TV-sendinger.</p>
      <h3>Uklart hvem som returnerer</h3>
      <p>Ifølge TVLine opplyser kilder at produksjonen sitter på nok forhåndsinnstilt materiale til å vare ut sommeren 2020. Dersom serien blir fornyet, forventes det at produksjonen gjenopptas i mars. Hvilke av skuespillerne som eventuelt får nye kontrakter, er imidlertid uklart.</p>
      <figure>
        <img src="https://dbstatic.no/71815701.jpg?imageId=71815701&amp;x=0&amp;y=0&amp;cropw=100&amp;croph=98.752598752599&amp;width=321&amp;height=476"/>
        <figcaption><b>VETERAN:</b> Kristian-Joy Alfonso har spilt Hope Williams Brady siden 1983. Foto: Viaplay Vis mer</figcaption>
      </figure>
      <p>Ifølge <a href="https://deadline.com/2019/11/days-of-our-lives-cast-released-contracts-renewal-talks-with-nbc-1202783911/?fbclid=IwAR33QD7YSFM0FNBrihzqD9O-qDv0sqLWERJlRoVk2ZSixS3jRmEpJAD2udk">Deadline</a> spekuleres det også i om avgjørelsen kan være et ledd i en forhandlingsstrategi overfor rollebesetningen, som vil måtte forhandle fram kontrakter.</p>
      <p>Skuespillere som John Aniston, Susan Seaforth Hayes, Suzanne Rogers, Deidre Hall, Eileen Davidson, Alison Sweeney, Bill Hayes og Chrishell Hartley kan havne i en posisjon der de blir nødt til å akseptere en kontakt med dårligere vilkår enn tidligere, spekulerer en kilde overfor TVLine.</p>
      <h3>Søksmål</h3>
      <p>Corday Productions har også tidligere fremmet søksmål mot Sony. Bakgrunnen er at de er misfornøyd med seriens distribusjon. De anklager også Sony for å forsøke å undergrave serien, fordi den utgjør konkurranse for Sony-eide «The Young and The Restless».</p>
      <p>- Det er vanskelig å finne en distributør som i større grad er skyldig i åpenbare tilfeller av interessekonflikt, bedrageri og misbruk av markedskraft, skriver de i søksmålet, ifølge <a href="https://www.hollywoodreporter.com/live-feed/entire-days-lives-cast-released-contracts-1254184">The Hollywood Reporter</a>.</p>
      <p>Serien hadde premiere på den amerikanske kanalen NBC i 1965, og dreier seg primært rundt familiene Horton og Brady.</p>
    </article>
  </body>
</html>