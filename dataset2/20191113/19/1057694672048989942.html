<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2035199/proklisis-tis-asfalias-erntogan-kata-ellinon-ke-armenion-diadiloton.html"/>
    <meta property="og:site_name" content="News.gr"/>
    <meta property="article:published_time" content="2019-11-13T19:36:57+00:00"/>
    <meta property="og:title" content="Προκλήσεις της ασφάλειας Ερντογάν κατά Ελλήνων και Αρμενίων διαδηλωτών"/>
    <meta property="og:description" content="«Μας έβριζαν και μας έκαναν το σήμα των Γκρίζων Λύκων» αναφέρει μέλος του Συμβουλίου Ελληνοαμερικανικής Ηγεσίας (HALC)"/>
  </head>
  <body>
    <article>
      <h1>Προκλήσεις της ασφάλειας Ερντογάν κατά Ελλήνων και Αρμενίων διαδηλωτών</h1>
      <address>
        <time datetime="2019-11-13T19:36:57+00:00">13 Nov 2019, 19:36</time>
      </address>
      <h3>«Μας έβριζαν και μας έκαναν το σήμα των Γκρίζων Λύκων» αναφέρει μέλος του Συμβουλίου Ελληνοαμερικανικής Ηγεσίας (HALC)</h3>
      <p>Διαμαρτυρία έξω από το Λευκό Οίκο πραγματοποίησαν το πρωί της Τετάρτης μέλη της ΑHEPA (American Hellenic Educational Progressive Association) και του Συμβουλίου Ελληνοαμερικανικής Ηγεσίας (HALC) λίγο πριν τη συνάντηση του Τούρκου προέδρου <a href="https://www.news.gr/tag/retzep-tagip-erntogan"><b>Ταγίπ Ερντογάν</b></a> με τον Αμερικανό ομόλογό του <a href="https://www.news.gr/tag/ntonalnt-tramp"><b>Ντόναλντ Τραμπ</b></a>.</p>
      <p>Σύμφωνα με ρεπορτάζ του <a href="https://www.ekirikas.com/%cf%80%cf%81%ce%bf%ce%ba%ce%ac%ce%bb%ce%b5%cf%83%ce%b1%ce%bd-%ce%bf%ce%b9-%ce%ac%ce%bd%ce%b4%cf%81%ce%b5%cf%82-%cf%84%ce%b7%cf%82-%ce%b1%cf%83%cf%86%ce%ac%ce%bb%ce%b5%ce%b9%ce%b1%cf%82-%cf%84%ce%bf/">ekirikas.com</a>, κρατώντας πανό και φωνάζοντας συνθήματα, όπως «να φύγει ο Ερντογάν», «ντροπή στην Τουρκία» και «είσαι τρομοκράτης», Ελληνες ομογενείς, μέλη της ΑHEPA και του Συμβουλίου Ελληνοαμερικανικής Ηγεσίας (HALC), μαζί με Κούρδους και Αρμένιους διαδήλωσαν υπερασπιζόμενοι τα ανθρώπινα δικαιώματα. Περισσότερα από 100 άτομα συγκεντρώθηκαν από νωρίς χθες το πρωί στην πλατεία Λαφαγιέτ, απέναντι από τον Λευκό Οίκο.</p>
      <p>Το αυτοκίνητο που μετέφερε τον Τούρκο Πρόεδρο κατευθύνθηκε από την πίσω πλευρά του ξενοδοχείου «Willard» για να αποφύγει τους διαδηλωτές. Οι Αρμένιοι μαζί με τα μέλη του HALC ζήτησαν άδεια και κατευθύνθηκαν σε άλλο σημείο ώστε να περάσει από μπροστά τους ο Τούρκος Πρόεδρος και η συνοδεία του.</p>
      <p>Σύμφωνα με μαρτυρίες των μελών του HALC, οι άνδρες της ασφάλειας του Ερντογάν κατέβασαν τα παράθυρα, έβγαζαν φωτογραφίες και έβριζαν τους διαδηλωτές.</p>
      <p>«Μας τραβούσαν φωτογραφίες, μας έβριζαν και μας έκαναν το σήμα των Γκρίζων Λύκων» είπε στον «Ε.Κ.» ο εκτελεστικός διευθυντής του HALC, Εντι Ζεμενίδης. Και πρόσθεσε: «Ως Αμερικανός πολίτης ντρέπομαι που η χώρα μας, μια χώρα που πιστεύει στα ανθρώπινα δικαιώματα και τη δημοκρατία καλεί κάποιον που απειλεί Αμερικανούς, με πράξεις βίας, τον υποδέχεται με θέρμη και τον προστατεύει».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/lifestyle/article/2034685/i-pamela-anterson-zita-apo-ton-trab-na-aponimi-chari-ston-tzoulian-asanz.html"/>
        <a href="https://www.news.gr/kosmos/article/2035145/ton-trab-den-ton-endiefere-i-oukrania-para-mono-o-bainten.html"/>
        <a href="https://www.news.gr/kosmos/article/2035010/ipodochi-trab-se-erntogan-imaste-fili-apo-palia.html"/>
      </related>
    </article>
  </body>
</html>