<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547162.html/%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D9%88-%DA%A9%D9%84%D9%86%DA%AF-%D8%B2%D9%86%DB%8C-%D9%BE%D8%B1%D9%88%DA%98%D9%87-%DA%AF%D8%A7%D8%B2%D8%B1%D8%B3%D8%A7%D9%86%DB%8C-%D8%A8%D9%87-31-%D8%B1%D9%88%D8%B3%D8%AA%D8%A7-%D8%AF%D8%B1-%D8%B3%D8%B1%D8%AE%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T19:11:00+00:00"/>
    <meta property="og:title" content="بهره‌برداری و کلنگ‌زنی پروژه گازرسانی به 31 روستا در سرخس"/>
    <meta property="og:description" content="مدیرعامل شرکت گاز خراسان رضوی از بهره‌برداری و کلنگ زنی گازرسانی به 31 روستا در شهرستان سرخس همزمان با هفته وحدت خبر داد."/>
  </head>
  <body>
    <article>
      <h1>بهره‌برداری و کلنگ‌زنی پروژه گازرسانی به 31 روستا در سرخس</h1>
      <h2>همزمان با هفته وحدت صورت گرفت؛</h2>
      <address>
        <time datetime="2019-11-13T19:11:00+00:00">13 Nov 2019, 19:11</time>
      </address>
      <p>مدیرعامل شرکت گاز خراسان رضوی از بهره‌برداری و کلنگ زنی گازرسانی به 31 روستا در شهرستان سرخس همزمان با هفته وحدت خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سید حمید فانی عصر امروز چهارشنبه در آیین بهره‌برداری و کلنگ زنی گازرسانی به 31 روستا در شهرستان سرخس اظهار کرد: 31 طرح گازرسانی روستایی سرخس با حضور نماینده مردم در مجلس شورای اسلامی، معاون امور عمرانی استانداری، مدیرعامل شرکت گاز استان، امام‌جمعه و جمعی از علمای اهل سنت و شیعه این شهرستان مورد بهره‌برداری و کلنگ زنی قرار گرفت.</p>
      <p>مدیرعامل شرکت گاز خراسان رضوی افزود: گازرسانی در دولت دوازدهم با شدت ویژه‌ای دنبال شده به‌طوری‌که از سال 92 تاکنون در خراسان رضوی هر 2 روز یک روستا، به تعبیری 1192 روستا با جمعیتی بالغ‌بر 182 هزار خانوار از نعمت گاز بهره‌مند شدند که این عدد بسیار بزرگ و قابل‌ملاحظه است.</p>
      <p>وی تصریح کرد: در حوزه شهرستان سرخس 84 روستا وجود دارد که از این تعداد 66 روستا با جمعیت 14600 خانوار مطابق با مصوبه مجلس شورای اسلامی واجد شرایط گازرسانی محسوب می‌شوند که تاکنون 37 روستا گازرسانی شده و با کلنگ زنی امروز، مجموعاً 29 روستای دیگر نیز در حال اجرا است.</p>
      <p>فانی ادامه داد: در حال حاضر ضریب نفوذ گاز طبیعی در سرخس 79 درصد است که این عدد با اتمام پروژه‌های در حال اجرا به 100 درصد افزایش می‌یابد.</p>
      <p>مدیرعامل شرکت گاز خراسان رضوی درباره اجرای پروژه گازرسانی به 26 روستای محور پل خاتون شهرستان سرخس گفت: عملیات اجرایی گازرسانی به 26 روستاهای محور پل خاتون سرخس با اعتبار 46 میلیارد تومان آغاز شده و در صورت تعامل و همکاری مردم و مسئولان در مدت‌زمان 540 روز کاری به بهره‌برداری می‌رسد.</p>
      <p>به گفته مدیرعامل شرکت گاز خراسان رضوی، 43 کیلومتر شبکه فولادی، 191 کیلومتر شبکه پلی‌اتیلن، دو ایستگاه بزرگ فشارشکن و 3 ایستگاه تقلیل فشار درون روستایی برای بهره‌برداری این پروژه احداث می‌شود.</p>
      <p>روشن شدن مشعل گاز 5 روستای نوروزآباد، سنگر، کلاته مره ای، صمدآباد و شیرتپه با 1428 خانوار و هزینه‌ای معادل 10 و نیم میلیارد تومان، بخش دیگر از پروژه‌های گازرسانی روستایی شهرستان سرخس به مناسبت هفته وحدت بود.</p>
      <p>انتهای پیام/</p>
    </article>
  </body>
</html>