<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/brukt-som-turistattraksjon---kollapset-og-dode/71796831"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:29:00+00:00"/>
    <meta property="og:title" content="Brukt som turistattraksjon - kollapset og døde"/>
    <meta property="og:description" content="Den 18 år gamle elefanten skal ha dødd av utmattelse etter å ha blitt brukt som turistattraksjon i Sri Lanka."/>
  </head>
  <body>
    <article>
      <h1>Brukt som turistattraksjon - kollapset og døde</h1>
      <h2>Den 18 år gamle elefanten skal ha dødd av utmattelse etter å ha blitt brukt som turistattraksjon i Sri Lanka.</h2>
      <address><time datetime="2019-11-13T19:29:00+00:00">13 Nov 2019, 19:29</time> by <a rel="author">Ruth Elise Henden</a></address>
      <p>Elefanthannen Kanakota har de siste fire åra blitt brukt til å frakte turister langs trafikkfylte gater i Sigirya i Sri Lanka. For omtrent tre hundre kroner hver blir turistene fraktet til ruinene av et slott som ligger på toppen av en vulkansk plugg.</p>
      <p>18. oktober sa det stopp. Elefanten var utmattet etter å ha gått i en parade dagen før, og på denne dagens tredje tur klarte den ikke mer.</p>
      <p>Kanakota stoppet opp og nektet å gå videre. Dyreholderne fikk turistene av ryggen til elefanten, før den la seg ned og døde.</p>
      <figure>
        <iframe data-src="https://twitter.com/aniket_anikett/status/1190211994688733185?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Etterforsker saken</h3>
      <p>Ifølge <a href="https://nypost.com/2019/11/05/elephant-dies-of-exhaustion-from-carrying-tourists-in-sri-lanka/">New York Post</a> begynte lokalbefolkningen å dekke til elefanten med tepper etter at den døde. Nå har en etterforskning blitt iverksatt for å finne ut av hva den faktiske dødsårsaken er. Kanakota skal ha jobbet i sterk hete, vært bundet av kjetting, hatt på seg et tungt og smertefullt sete, og blitt truet av dyreholderne med en stor oksekrok.</p>
      <figure>
        <img src="https://dbstatic.no/71798712.jpg?imageId=71798712&amp;width=1024&amp;height=615"/>
        <figcaption><b>SLIK SER DET UT:</b> Dyrevernaktivistene dokumenterte elefantene i fangenskap i Sigirya allerede i 2018. Foto: Moving Animals Vis mer</figcaption>
      </figure>
      <h3>Kunne vært unngått</h3>
      <p>I det fri er gjennomsnittsalderen til asiatiske elefanter 60 år. Kanakota ble bare 18 år gammel. Paul Healy fra dyreaktivistgruppa Moving Animals er opprørt over elefantens død, og mener det kunne vært forhindret.</p>
      <p>- Frem til turister slutter å ri på elefanter kommer flere av disse snille kjempene til å lide og kollapse fra utmattelse, skriver han på nettsida til <a href="https://www.movinganimals.org/blog/2019/11/1/elephant-collapses-and-dies-after-relentless-tourist-rides">Moving Animals</a>.</p>
      <h3>Må endre gammel lov</h3>
      <p>De mener at det egentlige problemet ligger i Sri Lankas lover rundt dyrevern, som ikke har blitt oppdatert siden 1907.</p>
      <p>- Vi ber alle turister om å slutte å ri på elefantene, og vi ber den srilankiske regjeringen om å innføre en ny lov som vil gi dyra den beskyttelsen de trenger.</p>
      <p>Slik lovene er i dag vil man bare få en bot på 100 rupier hvis man blir dømt for dyremishandling. Dette tilsvarer omtrent 5 norske kroner. Aktivister har jobbet med å påvirke sine embetsmenn til å sende inn forslag for å endre loven i over tre år.</p>
      <p>En underskriftskampanje rettet mot Sri Lankas statsminister kalt <a href="https://www.thepetitionsite.com/401/131/119/justice-for-kanakota.-the-elephant-that-was-worked-to-death./">«Justice for Kanakota. The Elephant That Was Worked to Death» </a>har ved publisering av denne saken nesten 26 000 underskrifter.</p>
    </article>
  </body>
</html>