<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/elleptek-a-ferihegyi-repuloteret-a-mentok-es-a-tuzoltok-galeria"/>
    <meta property="og:site_name" content="infostart"/>
    <meta property="article:published_time" content="2019-11-13T19:02:00+00:00"/>
    <meta property="og:title" content="Ellepték a ferihegyi repülőteret a mentők és a tűzoltók - galéria"/>
    <meta property="og:description" content="Repülőgép-szerencsétlenséghez riasztották a mentőket, tűzoltókat, 250 ember dolgozott együtt."/>
  </head>
  <body>
    <article>
      <h1>Ellepték a ferihegyi repülőteret a mentők és a tűzoltók - galéria</h1>
      <address><time datetime="2019-11-13T19:02:00+00:00">13 Nov 2019, 19:02</time> by <a rel="author">Infostart</a></address>
      <h3>Súlyos repülőgép-balesetet szimulálva, füsttel, tűzzel és egy használaton kívüli gyakorló repülőgéppel tartottak teljes kényszerhelyzeti gyakorlatot a Liszt Ferenc Nemzetközi Repülőtéren. A november 12-én éjjel tartott gyakorlaton mintegy 250-en vettek részt, hogy felkészítsék a mentésben érintett szervezeteket egy esetleges katasztrófa felszámolására.</h3>
      <p>Egy nemzetközi repülőtér működése során elengedhetetlen rendszeresen tesztelni azoknak a készültségét, akik egy előre nem látható légi esemény esetén a kényszerhelyzet kezelésében részt vennének - írta közleményében a Budapest Airport.</p>
      <p>A leszállást követően a futópályán ütközik egy repülőgép egy másik repülőgéppel, amelyik éppen keresztbe halad: a pályán az ütközésben az egyik gépnek a farokrésze sérül, a másik a futópályáról lesodródva és súlyosan összeroncsolódva áll meg. Utóbbinál tűz üt ki, sértetlen és sérült utasokat kell kimenekíteni, holttesteket kell kiemelni a repülőgépből – ez volt a szituáció, amelyet a repülőtér hivatalos kényszerhelyzeti gyakorlatán a mentésben résztvevő szervezetek egységeinek kezelnie kellett.</p>
      <figure>
        <img src="https://infostart.hu/gallery/2019/11/13/repulogep-szerencsetlenseghez-riasztottak-a-mentoket-tuzoltokat/001187-1573599556-dcME87xQTngdiCUGIJfE_g.jpg"/>
        <figcaption>
          <a href="https://infostart.hu/galeria/2019/11/13/repulogep-szerencsetlenseghez-riasztottak-a-mentoket-tuzoltokat">Repülőgép-szerencsétlenséghez riasztották a mentőket, tűzoltókat</a>
        </figcaption>
      </figure>
      <p>A gyakorlaton több mint 50 önkéntes és a mentésben közreműködő hatósági, repülőtéri és mentő szervezetek mintegy 200 munkatársa vett részt. A gyakorlat célja, hogy repülőgép-szerencsétlenség esetén minden érintett vállalat és szervezet rutinszerűen és összehangoltan működjön együtt, illetve hogy a mentés során javítsák a kommunikációt egymás között és a tömegtájékoztatásban egyaránt.</p>
      <p>A Budapest Airport a nemzetközi előírásoknak megfelelően kétévente tart hasonló, teljes körű gyakorlatot több hónapon keresztül előkészített, tűpontos és életszerű koreográfia alapján. Az idei gyakorlat lebonyolításában a Budapest Airport kényszerhelyzeti egységei mellett az alábbi szervezetek vettek részt, amelyeknek a repülőtér üzemeltetője ezúton is köszöni a segítséget:</p>
      <p>- Alkotmányvédelmi Hivatal</p>
      <p>- AMS (a repülőtéri sürgősségi betegellátó)</p>
      <p>- HungaroControl</p>
      <p>- Közlekedésbiztonsági Szervezet</p>
      <p>- Légiközlekedési Hatóság</p>
      <p>- Légirendészeti Parancsnokság</p>
      <p>- Malév Ground Handling</p>
      <p>- Nemzeti Adó- és Vámhivatal</p>
      <p>- Országos Katasztrófavédelmi Főigazgatóság</p>
      <p>- Országos Mentőszolgálat</p>
      <p>- Repülőtéri Hivatásos Tűzoltóparancsnokság</p>
      <p>- Repülőtéri Rendőr Igazgatóság</p>
      <p>- Terrorelhárítási Központ</p>
      <p>- Wizz Air</p>
      <p>
        <i>Nyitókép: Budapest Airport</i>
      </p>
    </article>
  </body>
</html>