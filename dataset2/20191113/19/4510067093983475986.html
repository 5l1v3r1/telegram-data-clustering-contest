<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/lucrarile-la-noua-giratie-de-pe-centura-oradiei-au-provocat-cozi-de-masini-de-sute-de-metri-foto-video-152776.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T19:18:00+00:00"/>
    <meta property="og:title" content="Lucrările la noua girație de pe Centura Oradiei au provocat cozi de maşini de sute de metri (FOTO / VIDEO)"/>
    <meta property="og:description" content="Lucrările de strămutare a sensului giratoriu către Piaţa 100, derulate cu restricţionarea traficului la o singură bandă pe sens în girație, au provocat cozi de maşini de sute de metri pe şoseaua de centură. În funcţie de ora din zi, timpul de aşteptare variază între 10 şi 25 de minute."/>
  </head>
  <body>
    <article>
      <h1>Lucrările la noua girație de pe Centura Oradiei au provocat cozi de maşini de sute de metri (FOTO / VIDEO)</h1>
      <address><time datetime="2019-11-13T19:18:00+00:00">13 Nov 2019, 19:18</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/ambuteiaj-centura_0001.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_05.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_06.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_07.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_08.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_09.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/ambuteiaj-centura_13112019_10.JPG"/>
        </figure>
      </slideshow>
      <p>
        <b>Lucrările din sensul giratoriu de la Piaţa 100, începute <a href="https://www.ebihoreanul.ro/stiri/ultima-or-31-48/trafic-ingreunat-constructorii-incep-marti-dezafectarea-sensul-giratoriu-de-la-intersectia-centurii-cu-strada-universitatii-152736.html">marţi</a>, au provocat cozi de maşini de sute de metri pe centură.</b>
      </p>
      <p>
        <b>Cozi de sute de metri</b>
      </p>
      <p>Restricţionarea traficului în giraţie la o singură bandă pe sens a făcut ca miercuri, în jurul orei 15.30, coada de maşini să se întindă până la pasarela supraterană peste Calea Aradului şi, în cealaltă parte, până spre capătul Cimitirului Municipal.</p>
      <p>Pentru că maşinile înaintau bară la bară, distanţa de nici un minut dintre pasarelă şi giraţie era străbătută de maşini în circa 10 minute. Timp chiar rezonabil, în condiţiile în care, potrivit informaţiilor postate pe reţelele de socializare, la ore de vârf, dimineaţa, când orădenii merg la muncă, sau seara, când se întorc, aceeaşi distanţă este străbătută şi în 25 de minute.</p>
      <p>Cozile de mașini par să se permanentizeze, în ciuda prezenţei în giraţie a agenţilor de poliţie care dirijează circulaţia.</p>
      <p>"Acum nu e pe ore, ci tot timpul se stă circa 20 minute în plus pe acest sector", a scris pe internet un orădean.</p>
      <figure>
        <img src="https://www.ebihoreanul.ro/user_files/giratie_schita.jpg"/>
      </figure>
      <p>
        <b>Ocoliţi pe aici!</b>
      </p>
      <p>Pentru a evita ambuteiajele, şoferii care rulează dinspre cartierul Nufărul către Sântandrei pot ieşi de pe centură în zona străzii Nojoridului şi avansa paralel cu aceasta pe străzile Atelierelor, Thurzó Sándor, Ceyrat, Universităţii şi Islazului, cu ieşire la parcarea Auchan.</p>
      <p>În sens invers, devierea ar putea porni din parcarea centrului comercial cu continuare pe strada Traian Blajovici şi avansarea în amonte de-a lungul Pârâului Peţa până în Calea Armatei Române, cu continuare pe străzile Universităţii, Ceyrat, Thurzó Sándor şi pasajul suprateran către cartierul Grigorescu şi cu revenire în şoseaua de centură pe strada Nojoridului.</p>
      <p>Din păcate, rutele, în ambele direcţii de mers, sunt la rândul lor aglomerate, iar parcarea centrului comercial Auchan este plină, în condiţiile în care o treime din suprafaţa ei este ocupată de câteva zile de un circ.</p>
      <p>
        <b>Ambuteiaje peste tot</b>
      </p>
      <p>Şantierele de amploare deschise în Oradea au provocat ambuteiaje în mai multe zone ale oraşului.</p>
      <p>Circulaţia se desfăşoară îngreunat începând din Bulevardul Magheru, unde se lucrează la podul Dacia şi strada Louis Pasteur, şi terminând cu drumul expres, unde se lucrează la modernizarea străzii Calea Bihorului, fără ca autorităţile să poată oferi soluţii de fluidizare a traficului.</p>
      <figure>
        <iframe src="https://www.youtube.com/embed/uuX61yRbdgs" width="460" height="360" data-service="Youtube" scrolling="no"/>
      </figure>
    </article>
  </body>
</html>