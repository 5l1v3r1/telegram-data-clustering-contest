<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/zdraveopazvane/lekari-alarmirat-nelechima-infektsiya-ubiva-po-edin-patsient-na-den-u-nas_news709133.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-13T19:18:00+00:00"/>
    <meta property="og:title" content="Лекари алармират: Нелечима инфекция убива по един пациент на ден у нас"/>
    <meta property="og:description" content="До 2050 г. жертвите в световен мащаб се очаква да бъдат 10 милиона души"/>
  </head>
  <body>
    <article>
      <h1>Лекари алармират: Нелечима инфекция убива по един пациент на ден у нас</h1>
      <h2>До 2050 г. жертвите в световен мащаб се очаква да бъдат 10 милиона души</h2>
      <address>
        <time datetime="2019-11-13T19:18:00+00:00">13 Nov 2019, 19:18</time>
      </address>
      <p>https://blitz.bg/obshtestvo/zdraveopazvane/lekari-alarmirat-nelechima-infektsiya-ubiva-po-edin-patsient-na-den-u-nas_news709133.html Blitz.bg</p>
      <figure>
        <img src="https://static.blitz.bg/documents/thumbnails/730/201708/1502388690-aid-1822458-960-720.jpg"/>
      </figure>
      <p>
        <b>Инфекция с бактерии, които не се повлияват от антибиотици, убива по един български пациент всеки ден. В Европейския съюз по тази причина се губят 25 000 живота годишно, пише "Трафикнюз".</b>
      </p>
      <p>До 2050 г. жертвите в световен мащаб се очаква да бъдат 10 милиона души, като те ще са повече от покосените от рак. Разходите за лекуване на усложненията са 1,5 млрд. евро.</p>
      <p>Шокиращите данни бяха изнесени на кръгла маса в Народното събрание на тема: „Антибиотиците: Използвайте отговорно”, а домакин на дискусията бе шефът на Здравната комисия в парламента д-р Даниела Дариткова.</p>
      <p>Тя посочи, че у нас неправилното самолечение с антибиотици е сред основните проблеми, защото те често се използват срещу вирусни инфекции, където не дават резултат.<br/><br/>Друга грешка е, че често хората не спазват целия курс, който е предписан, а прекратяват лечението когато се почувстват по-добре. Така остават неизлекувани, а бактериите се приспособяват към лекарството.</p>
      <p>Щетите от антимикробната резистентност са съизмерими с тези, които причиняват съвкупно грипът, туберкулозата и СПИН, заяви проф. Тодор Кантарджиев , директор на Националния център по заразни и паразитни заболявания и национален консултант по микробиология.</p>
      <p>Големият проблем за разпространението на антимикробната резистентност е когато недолекуван пациент бъде изписан от една болница и скоро след това приет в друга – така той става приносител на резистентните бактерии. Преди заразяването е ставало за 2-3 години, а сега – за няколко месеца.</p>
      <p>Той посочи, че половината от антибиотиците в доболничната помощ отиват за лечение на нелечими с тях заболявания, като фаритгити, възпаление на ухото и др.</p>
      <p>Най-големият проблем обаче е в болниците, които масово изписват широкоспектърни антибиотици, като така намаляват ефективността им. У нас това се прави два пъти повече, отколкото е в Европа, като по този показател страната ни е на четвърто място в ЕС след Гърция, Испания и Кипър. </p>
      <p>Употребата на антибиотици в извънболничната помощ е на средно ниво в ЕС, но напоследък също зачестява изписването на широкоспектърни, като цефалоспорин, например.<br/><br/>Лекарите го правели, защото е евтин и се давал един път в денонощие и така се улеснявали майките. „Нас някога ни будеха посред нощ, за да ни дадат лекарство – пиеше се 4 пъти на ден, но антибиотикът беше тесноспектърен и не създаваше проблеми”, посочи проф. Кантарджиев.</p>
      <p>Проф. Георги Михайлов, ръководител на клиниката по хематология посочи, че често лекарите нямат време да чакат антибиограма, затова започват лечение със широкоспектърни антибиотици.</p>
      <p>По думите му, големият проблем е, че  фармацевтичните компании намаляват инвестициите в разработка на нови лекарства. Причината – липсата на възвръщаемост.<br/><br/>Ако една компания в САЩ е инвестирала 1 милиард долара за разработка на нов антибиотик, то годишните продажби са за около 200-250 милиона долара. По тази причина има и фалити на компании.</p>
      <p>Същият проблем посочи и д-р Данило Ло Фо Уонг, програмен мениджър за контрол на антимикробната резистентност от европейския офис на Световната здравна организация /СЗО/.  <br/><br/> 51 нови антибиотици са процес на разработка, като 33 от тях са срещу патогени с приоритет и само 9 са иновативни.  Едва две нови лекарства ще стигнат до пазара през следващите години.</p>
      <p>Бойко Пенков, зам.министър на здравеопазването, обясни, че антибиотиците са разделени на три групи – достъпни, към които по-трудно се създава резистентност, наблюдавани и резервни, които са последната спасителна жилетка за пациенти със сепсис. Осем са антибиотиците от последния вид.</p>
      <p>Антибиотичната резистентност е факт, който отнема човешки животи, а разходите за лечение на усложненията стават все по-големи. Те вече се изчисляват на 3,5 млрд. долара годишно.<br/><br/>Но пък ще бъдат спестени 4,8 милиарда, ако се инвестира правилно в общообразователна програма по темата. 3 от 4 смъртни случая могат да се предотвратят, ако се инвестират 2 долара на човек годишно за информационни кампании,   посочи д-р Данило Ло Фо Уонг. </p>
      <p>СЗО е разработила глобален план за действие срещу антимикробната резистентност.<br/><br/>Сред основните акценти в него са по-голямата информираност на хората, профилактика срещу разпространяването на инфекции, както и оптимална употреба на антибиотици, като за това бъдат информирани лекарите.<br/><br/>Всяка държава трябва да разработи свои Национални планове,  като в Европа този процес е напреднал в различна степен – по тези планове вече се работи в Швеция и Великобритания, а само една държава още не е стартирала подготовката.</p>
      <p>Борбата с антимикробната резистентност се води по няколко направления: Насърчаване на хигиената, прекратяване на прекомерната употреба, бързи тестове при заболяване, които да определят дали става въпрос за вирус или за бактерия, отложено изписване на антибиотик, медиини кампании.</p>
      <p>Разработва се и глобален списък с бактерии, които са резистентни към антибиотици, който се допълва от всяка страна.</p>
      <p>85 държави и една област са включени в системата за надзор GLASS.</p>
      <p>За да бъде ефективна борбата обаче, хуманните лекари трябва да работят заедно с ветеринарите.  <br/><br/>Предвиждат се ограничения за използването на антибиотици за поощрение на растежа при животните, забранява се и груповото третиране, като се преминава към индивидуално лечение, каза зам.министърът на земеделието д-р Янко Иванов.</p>
    </article>
  </body>
</html>