<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krast-trump-angrep-under-horingen/71816810"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:43:15+00:00"/>
    <meta property="og:title" content="Krast Trump-angrep under høringen"/>
    <meta property="og:description" content="- Det som skjer nå er den største bløffen i amerikansk politikks historie."/>
  </head>
  <body>
    <article>
      <h1>Krast Trump-angrep under høringen</h1>
      <h2>- Det som skjer nå er den største bløffen i amerikansk politikks historie.</h2>
      <address><time datetime="2019-11-13T19:43:15+00:00">13 Nov 2019, 19:43</time> by <a rel="author">Lars Martin Gimse</a></address>
      <p>WASHINGTON D.C. / OSLO (Dagbladet): Onsdag ettermiddag norsk tid startet høringene i riksrettsgranskningen av USAs president Donald Trump, der spørsmålet er om han har misbrukt det amerikanske presidentembetet til egen politisk vinning.</p>
      <h3>- En bløff</h3>
      <p>Et par timer inn i høringen tvitret Donald Trump, som ifølge Det hvite hus ikke følger med på høringen, en video, der han går til et knallhardt angrep på demokratene.</p>
      <p>
        <b>- Det som skjer nå er den aller største bløffen i amerikansk politikks historie, sier Trump i videoen.</b>
      </p>
      <p>Han hevder at demokratene ønsker å ta fra folk våpen, helsetjenester, stemmer, samt deres frihet.</p>
      <figure>
        <iframe data-src="https://twitter.com/WhiteHouse/status/1194660405907464194?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Vi kan ikke la det skje, sier Trump.</p>
      <h3>- Heksejakt</h3>
      <p>Trump henter også fram et slagord fra valgkampen, «Drain the swamp», som handler om at Donald Trump sa at han skulle rense Washington for korrupsjon og maktmisbruk.</p>
      <p>- Vi må «drain the swamp», og det er akkurat det vi gjør. Dere ser hvorfor vi må gjøre det, for landet vårt står på spill som aldri før, sier Trump.</p>
      <p>
        <b>- De prøver å stoppe meg fordi jeg kjemper for dere, og jeg vil aldri la det skje.</b>
      </p>
      <p>Presidenten har retvitret flere meldinger under utspørringen i etterretningskomiteen. Alle meldingene inneholder kritikk av etterretningskomiteens leder, Adam Schiff.</p>
      <p>Klokka 18.30 holdt Trump også et raskt pressemøte sammen med Tyrkias president Recep Tayyip Erdogan. Der kom også en kort kommentar om høringen.</p>
      <p>- Det er en heksejakt, det er en bløff. Jeg er for travel til å se på. Jeg har ikke blitt informert, sier Trump om høringen.</p>
      <h3>Militær støtte</h3>
      <p>Demokratene mener Trump har brukt presidentembetet til egen politisk vinning ved å be Ukrainas president om å etterforske den demokratiske presidentkandidaten Joe Biden.</p>
      <p>I en samtale 25 juli mellom Trump og Ukrainas president Volodymyr Zelenskyj ba Trump Ukraina om å etterforske Biden. Stridstemaet er hvorfor, og hvorvidt Trump forsøkte å utpresse den ukrainske presidenten.</p>
      <p>Noen dager før samtalen bestemte nemlig Trump for å holde tilbake cirka 400 millioner dollar - 3,6 milliarder kroner - i militær støtte til Ukraina.</p>
      <p>
        <b>Demokratene anklager Trump for å ha brukt pengene som pressmiddel.</b>
      </p>
      <p>USAs fungerende ambassadør til Ukraina Bill Taylor kom også med nye opplysninger under høringen.</p>
      <h3>Ukjent telefonsamtale</h3>
      <p>Han fortalte at han forrige fredag ble kontaktet av et av medlemmene i hans stab, som 26. juli var sammen med EU-ambassadør Kurt Volker, da han ringte president Trump for å fortelle om møter han hadde hatt i Kiev.</p>
      <p>- Mitt stabsmedlem kunne høre president Trump på telefonen, og han spurte ambassadør Sondland om «etterforskningene», sier Taylor, som understreker at han har forstått det som at når Trump og andre i hans administrasjon snakker om «etterforskningen», så dreier det seg om etterforskningen av valget i 2016 og Biden.</p>
      <p>Etter telefonsamtalen skal stabsmedlemmet ha spurt Sondland om hva president Trump mente om Ukraina.</p>
      <p>
        <b>- Ambassadør Sondland svarte at president Trump bryr seg mer om etterforskningene av Biden, som Giuliani presset på for, sier Taylor.</b>
      </p>
      <p>Han legger til at dette er informasjon han ikke hadde da han stilte i en lukket høring 22. oktober.</p>
      <h3>Gikk hardt ut</h3>
      <p>Republikanernes Jim Jordan, en av Trumps mest høylytte støttespillere i Kongressen, gikk hardt ut mot Taylor.</p>
      <p>Han mener at Taylors «klare oppfatning» om at den militære støtten til Ukraina ble holdt tilbake fram til Ukraina annonserte en etterforskning av Hunter Biden og valget i 2016, må ha vært feil.</p>
      <p>
        <b>- Det skjedde ikke. Jeg lurer på hvor du fikk din «klare oppfatning» fra, sa Taylor.</b>
      </p>
      <p>Jordan omtalte også Taylor som demokratenes stjernevitne, noe Taylor protesterte på.</p>
      <p>- Jeg ser ikke på meg som et stjernevitne for noen, sa ambassadøren, før han ble avbrutt.</p>
      <p>- De (demokratene, journ.anm.) gjør det. De gjør det, sa Jordan, før Taylor fortsatte.</p>
      <p>
        <b>- Jeg er ikke her for å ta noens side. Min forståelse kommer bare fra folk jeg har snakket med.</b>
      </p>
      <h3>Ampert</h3>
      <p>Under høringen, som fremdeles pågår i skrivende stund, ble det til tider litt ampert.</p>
      <p>Republikanerne ble tydelig sinte da komitéleder Adam Schiff avbrøt advokaten Steve Castor, som de har bedt om å stille spørsmål til vitnene på sine vegne. Han ga noen korte instruksjoner og det var tendenser til munnhoggeri før spørsmålsstillingen fortsatt.</p>
      <p>Det er påfallende hvor atskilt politikerne fra de to partiene oppfører seg. Også i pausene og bak kulissene utveksler de knapt noen ord.</p>
      <p>Representantene fra de to partiene var like opptatt av å framføre sitt eget standpunkt i riksrettssaken, og stille spørsmål farget av deres politiske standpunkt, som å stille åpne og objektive spørsmål.</p>
      <p>Republikanerne løftet flere ganger fram påstanden om at Ukraina skal ha hatt en finger med i spillet under valget i 2016, noe amerikanernes egne etterretningstjenester ikke har funnet noe bevis for. De har alle lagt skylden på Russland.</p>
    </article>
  </body>
</html>