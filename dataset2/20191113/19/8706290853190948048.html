<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684106/pros-ta-anatolika-tha-kinithei-stadiaka-i-viktoria"/>
    <meta property="og:site_name" content="enikos.gr"/>
    <meta property="article:published_time" content="2019-11-13T19:58:00+00:00"/>
    <meta property="og:title" content="Προς τα ανατολικά θα κινηθεί σταδιακά η &quot;Βικτώρια&quot;"/>
    <meta property="og:description" content="Προβλήματα σε πολλές περιοχές των Χανίων εξακολουθεί να προκαλεί το κύμα κακοκαιρίας..."/>
  </head>
  <body>
    <article>
      <h1>Προς τα ανατολικά θα κινηθεί σταδιακά η "Βικτώρια"</h1>
      <address>
        <time datetime="2019-11-13T19:58:00+00:00">13 Nov 2019, 19:58</time>
      </address>
      <p>Προβλήματα σε πολλές περιοχές των Χανίων εξακολουθεί να προκαλεί το κύμα κακοκαιρίας, που έχει ως κύριο χαρακτηριστικό τις έντονες βροχοπτώσεις.</p>
      <p>Τα προβλήματα καταγράφονται κατά μήκος του Βόρειου Οδικού 'Αξονα Κρήτης, όπου στο τμήμα Χανιά-Κίσσαμος στο ύψος της περιοχής Νοπήγια, τα νερά κατέβασαν χώματα στον δρόμο, με αποτέλεσμα να κλείσει το ένα από τα δύο ρεύματα κυκλοφορίας.</p>
      <p>Καταπτώσεις χωμάτων έχουν αναφερθεί και σε σημεία της εθνικής οδού Χανίων - Ρεθύμνου, με τις αρχές να καλούν τους πολίτες να αποφεύγουν τις άσκοπες μετακινήσεις και να είναι ιδιαιτέρως προσεκτικοί στις μετακινήσεις τους.</p>
      <p>Στην περιοχή «Κριός» του δήμου Κανδάνου - Σελίνου, υδροστρόβιλος παρέσυρε θερμοκηπιακές εγκαταστάσεις, ενώ στην ίδια περιοχή σημειώθηκε και έντονη χαλαζόπτωση.</p>
      <p>
        <b>Προς τα ανατολικά θα κινηθεί σταδιακά η κακοκαιρία «Βικτώρια»</b>
      </p>
      <p>Οι βροχές και οι καταιγίδες που συνοδεύουν την κακοκαιρία «Βικτώρια», αναμένεται να συνεχιστούν σε πολλές περιοχές της χώρας έως το βράδυ της Τετάρτης, με έμφαση στα ανατολικά και στα νότια ηπειρωτικά, στην Κεντρική και στην Ανατολική Μακεδονία, στη Θράκη, στο Αιγαίο και στην Κρήτη, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών (ΕΑΑ).</p>
      <p>Από τις μεσημεριανές ώρες σήμερα, όλα τα προγνωστικά στοιχεία συνηγορούν στο σχηματισμό μιας σημαντικής σε έκταση ζώνης σύγκλισης από το Κεντρικό έως το Νοτιοδυτικό Αιγαίο, όπου θα εκδηλωθούν βροχές και καταιγίδες ιδιαίτερα μεγάλης κατά τόπους έντασης. Η ζώνη αυτή σταδιακά θα κινηθεί προς τα ανατολικά, επηρεάζοντας την Εύβοια, τις Κυκλάδες, την Κρήτη και το βράδυ τα Δωδεκάνησα.</p>
      <p>Στις περιοχές που θα επηρεαστούν από τα πολύ έντονα φαινόμενα, είναι αρκετά πιθανό να βρεθούν μετά το μεσημέρι τμήματα του νομού Αττικής και ενδεχομένως της πόλης της Αθήνας.</p>
      <p>
        <b>Προβλήματα στον προαστιακό λόγω της κακοκαιρίας. Ακινητοποιήθηκε αμαξοστοιχία στο Κορωπί</b>
      </p>
      <p>Προβλήματα λειτουργίας παρουσιάστηκαν σήμερα το απόγευμα στη λειτουργία του προαστιακού σιδηρόδρομου. Σύμφωνα με την ΤΡΑΙΝΟΣΕ, η αμαξοστοιχία 1225 (Αεροδρόμιο - Πειραιάς) ακινητοποιήθηκε στο Κορωπί λόγω διακοπής της γραμμής επαφής της ηλεκτροδότησης.Παράλληλα, έγινε μονοδρόμηση γραμμής και κατάργηση των δύο τελευταίων δρομολογίων στο τμήμα Λιόσια - Κορωπί.</p>
      <related>
        <h4>σχετικά άρθρα</h4>
        <a href="http://www.enikos.gr/society/684013/sto-eleos-tis-kakokairias-viktoria-i-chora-pou-tha-einai-pio-ento%0A%20%20%20%20%0A"/>
        <a href="http://www.enikos.gr/society/683967/i-viktoria-saronei-tin-kriti-epese-chalazi-plimmyrisan-spitia-egk%0A%20%20%20%20%0A"/>
        <a href="http://www.enikos.gr/society/683951/sovara-provlimata-apo-tin-kakokairia-stin-kerkyra-kathizisi-dromo%0A%20%20%20%20%0A"/>
        <a href="http://www.enikos.gr/society/683964/i-leoforos-poseidonos-eginepotami-photo-anagnosti%0A%20%20%20%20%0A"/>
        <a href="http://www.enikos.gr/society/683944/synechizetai-i-epicheirisi-diasosis-41chronou-pou-egklovistike-se%0A%20%20%20%20%0A"/>
        <a href="http://www.enikos.gr/society/683926/chardalias-ston-realfm-978-stin-kerkyra-kai-tin-kefalonia-to-vrad%0A%20%20%20%20%0A"/>
        <a href="http://www.enikos.gr/society/683910/i-viktoria-deichnei-ta-dontia-tis-ischyres-vroches-plittoun-tin-a%0A%20%20%20%20%0A"/>
        <a href="http://www.enikos.gr/society/683822/i-viktoria-saronei-tin-kerkyra-plimmyrisan-dromoi-kopikan-dentra-%0A%20%20%20%20%0A"/>
        <a href="http://www.enikos.gr/society/683795/pou-tha-chtypisei-i-kakokairia-viktoria-tis-epomenes-ores-photo%0A%20%20%20%20%0A"/>
      </related>
    </article>
  </body>
</html>