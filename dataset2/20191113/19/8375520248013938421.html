<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/aresht-v-ofisi-prezidenta-stali-vidomi-imena-usih-figurantiv-spravi-pro-prodazh-posad-spisok-639750.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T19:52:43+00:00"/>
    <meta property="og:title" content="Справа про продаж посад. Серед нових фігурантів - син відомого політика та соратник Гройсмана"/>
    <meta property="og:description" content="«Главкому» стали відомі подробиці скандальної справи"/>
  </head>
  <body>
    <article>
      <h1>Справа про продаж посад. Серед нових фігурантів - син відомого політика та соратник Гройсмана</h1>
      <address>
        <time datetime="2019-11-13T19:52:43+00:00">13 Nov 2019, 19:52</time>
      </address>
      <h4>«Главкому» стали відомі подробиці скандальної справи</h4>
      <p>Сьогодні <a href="https://glavcom.ua/">«Главкому»</a> з власних джерел стали відомі подробиці резонансної справи, пов'язаної із затриманням чиновниці Офісу президента. Як повідомлялось, учора, 12 листопада Національне антикорупційне бюро затримало на хабарі $150 тисяч директора департаменту Офісу президента Світлану Кондзелю. За інформацією правоохоронців, це була лише половина хабара, решту  чиновниця мала отримати згодом. За попередньою інформацією, Кондзеля вимагала <a href="https://glavcom.ua/news/zmi-povidomili-pro-zatrimannya-na-krupnomu-habari-predstavnici-ofisu-zelenskogo--639494.html">ці гроші</a> за сприяння у призначенні на посаду заступника голови правління НАК «Нафтогаз України» і начебто гарантувала, що вирішує будь-яку проблему через зв'язки на Банковій. <a href="https://glavcom.ua/news/u-zelenskogo-pidtverdili-zatrimannya-na-habari-chinovnici-ofisu-prezidenta-639504.html">Пізніше інформацію про затримання чиновниці</a> офіційно підтвердили в Офісі президента.</p>
      <p>Згодом стало відомо, що ще однією затриманою Антикорупційним бюро за підозрою у шахрайстві виявилася ексзаступниця міністра культури Вікторія Ліснича. </p>
      <p>Як стало відомо <a href="https://glavcom.ua/">«Главкому»</a> з власних джерел, СБУ спільно із НАБУ заявляють про протиправну діяльність цілої групи осіб, куди входили не лише ці дві особи. Ними була створена схема з отримання неправомірної вигоди від лобіювання призначень посадових осіб. При цьому використовувалось ім'я народного депутата фракції «Слуга народу» Михайла Новікова.</p>
      <figure>
        <img src="https://glavcom.ua/img/forall/users/49/4939/.jpg_18.jpg"/>
        <figcaption>Нардеп фракції «Слуга народу», колишній суддя Київського апеляційного господарського суду Михайло Новіков. Фото: Судова влада України</figcaption>
      </figure>
      <p>Джерела повідомляють, що силовики, окрім вищезгаданої затриманої Світлани Кондзелі І ЛІсничої, до складу злочинного угруповання зарахували також Максима Кіссе (сина нардепа кількох скликань, впливового політика Антона Кіссе), який є співробітником ГУ ДСНС у Одеській області, Вадима Кутового (довірену особу Максима Кіссе),  довірену особу Вікторії Лісничої Максима Пасальського. Він є екс-головою Гостомельського первинного осередку партії «Укроп», 95 номер у списку уповноважених осіб в одномандатних виборчих округах на позачергових виборах народних депутатів України політичної партії «Українська стратегія Гройсмана».</p>
      <figure>
        <img src="https://glavcom.ua/img/forall/users/49/4939/.jpg_20.jpg"/>
        <figcaption>Вікторія Ліснича - ексзаступник міністра культури, віцепрезидент Європейської економічної палати торгівлі, комерції та промисловості в Україні, президент ГО «Міжнародна дипломатична рада в Україні», співзасновник юркомпанії «Ти і право»</figcaption>
      </figure>
      <p>За інформацією силовиків, справа одним хабарем  не обмежується. В залежності від рівня посади суми корупційних платежів становлять від $250 тис. до $500 тис. Зокрема, за призначення на посаду начальником Головного управління ДСНС в Луганській області Савельєва І.В. фігуранти кримінального провадження нібито вимагали кошти у розмірі $300 тис.</p>
      <figure>
        <img src="https://glavcom.ua/img/forall/users/49/4963/_1.jpg"/>
        <figcaption>Максим Кіссе - син відомого політика та народного депутата, співробітник ГУ ДСНС в Одеській області</figcaption>
      </figure>
      <p>Як повідомляють в СБУ, у вівторок, 12 листопада на гарячому під час отримання хабара від посередника у сумі $150 тис. була затримана Вікторія Ліснича. Правоохоронці затримали також Миколу Пасальського. Силовики повідомляють, що  у помешканнях і транспортних засобах фігурантів справи проведені обшуки.</p>
      <p>Зазначимо, що <a href="https://declarations.com.ua/declaration/nacp_ab729684-bd71-49ec-97cf-31cbc07c70af?fbclid=IwAR1xVcJ_6T59FP9uvznXwzvnOyjqhjgA6Ff52Ug7gxMuwJ-iDAPMH9ZpjaI">у декларації за 2018 рік Світлана Кондзеля вказала</a>, що володіє квартирою у Крюківщині під Києвом, коморою, також вона має у спільній власності квартиру у Львові, її чоловік задекларував квартиру та земельну ділянку в Іванівці під Києвом, автомобіль – Renault Latitude 2011 року випуску.</p>
      <p><a href="https://glavcom.ua/news/nabu-povidomilo-pro-pidozru-chinovnici-ofisu-zelenskogo-ta-jiji-dvom-spilnicyam--639742.html">Як повідомляв «Главком»</a> з посиланням на НАБУ, керівниці одного з Головних департаментів Офісу президента України Світлані Кондзелі було повідомлено про підозру. Окрім того, було повідомлено про підозру також ексзаступниці міністра культури України та їх співвиконавцю.</p>
    </article>
  </body>
</html>