<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/exichniastike-polydaidali-symmoria-chlidis-iroini-koka-ni-kai-diafora-alla-agatha-me-paraggelies-meso-social-media-kai-delivery-gia-chontra-portofolia/"/>
    <meta property="og:site_name" content="europost.gr"/>
    <meta property="article:published_time" content="2019-11-13T19:50:57+00:00"/>
    <meta property="og:title" content="Εξιχνιάστηκε πολυδαίδαλη συμμορία… «χλιδής»! Ηρωίνη, κοκαΐνη και διάφορα άλλα… «αγαθά», με παραγγελίες μέσω social media και delivery για «χοντρά πορτοφόλια»!"/>
    <meta property="og:description" content="Απίστευτος ο τρόπος με τον οποίο δρούσε η πολυδαίδαλη συμμορία διακίνησης ναρκωτικών. Πλήρως... εναρμονισμένη με την εποχή, &quot;μοίραζε&quot; χασίς, ηρωίνη και κοκαΐνη μέχρι και στα σπίτια όσων το &quot;άντεχαν&quot; οικονομικά. Μέσω social media οι επικοινωνίες"/>
  </head>
  <body>
    <article>
      <h1>Εξιχνιάστηκε πολυδαίδαλη συμμορία… «χλιδής»! Ηρωίνη, κοκαΐνη και διάφορα άλλα… «αγαθά», με παραγγελίες μέσω social media και delivery για «χοντρά πορτοφόλια»!</h1>
      <address>
        <time datetime="2019-11-13T19:50:57+00:00">13 Nov 2019, 19:50</time>
      </address>
      <p>Απίστευτος ο τρόπος με τον οποίο δρούσε η πολυδαίδαλη συμμορία διακίνησης ναρκωτικών. Πλήρως… εναρμονισμένη με την εποχή, “μοίραζε” χασίς, ηρωίνη και κοκαΐνη μέχρι και στα σπίτια όσων το “άντεχαν” οικονομικά. Μέσω social media οι επικοινωνίες και… υπήρχε λόγος γι’ αυτό. Βήμα – βήμα η δράση του κυκλώματος. Στο “φως” εικόνες από τα… λαβράκια που βρήκαν ο Αρχές.</p>
      <p>«Ταξικές διαφορές»… ακόμα και στο εμπόριο ναρκωτικών είχε επιβάλει μια πολυδαίδαλη συμμορία κακοποιών, που δραστηριοποιούνταν στην διακίνηση και την νόθευση μεγάλων ποσοτήτων κοκαΐνης, ηρωίνης και χασίς, καθώς στους πελάτες με τα «βαριά» πορτοφόλια έκαναν ακόμα και διανομή κατ’ οίκον, ώστε οι χρήστες με τα «λευκά κολλάρα» να μην είναι αναγκασμένοι να «κατέβουν» στο δρόμο προκειμένου να αγοράσουν την κοκαΐνη που χρειάζονταν.</p>
      <p>Hi – tech η συμμορία διακίνησης ναρκωτικών!<br/>Μια από τις υποομάδες της εγκληματικής οργανώσεις, που δραστηριοποιούνταν σε περιοχές όπως η Γλυφάδα, το Ψυχικό, η Φιλοθέη και το κέντρο της Αθήνας, συμπεριλαμβανομένου και του Κολωνακίου, παρείχε διευκολύνσεις ακόμα και για on line παραγγελίες από το κύκλωμα, προκειμένου να διασφαλίζεται η ανωνυμία των «υψηλών πελατών».</p>
      <p>Μέσω διαδικτυακών εφαρμογών, ακόμα και από τα «παράθυρα επικοινωνίας» των social media οι πελάτες από το Κολωνάκι, το Ψυχικό και την Φιλοθέη, έκαναν τις παραγγελίες τους στους ναρκέμπορους από την Γλυφάδα, ζητώντας να αγοράσουν συγκεκριμένες ποσότητες κοκαΐνης που χρειάζονταν για προσωπική τους χρήση.</p>
      <figure>
        <img src="https://europost.gr/wp-content/uploads/2019/11/narkotika_speira_gada5-300x225.jpg"/>
      </figure>
      <figure>
        <img src="https://europost.gr/wp-content/uploads/2019/11/narkotika_speira_gada2-225x300.jpg"/>
      </figure>
      <figure>
        <img src="https://europost.gr/wp-content/uploads/2019/11/narkotika_speira_gada3-145x300.jpg"/>
      </figure>
      <figure>
        <img src="https://europost.gr/wp-content/uploads/2019/11/narkotika_speira_gada-300x145.jpg"/>
      </figure>
      <p>Όπως έγινε γνωστό από την Ασφάλεια Αττικής, οι διακινητές, στην «υψηλή» τους πελατεία παρείχαν, με το αζημίωτο βέβαια, διανομή ναρκωτικών κατ’ οίκον, προκειμένου να μην κουράζουν με μετακινήσεις τους πελάτες με τα «βαριά» πορτοφόλια.</p>
      <p>Διακινητές με μηχανάκια μετέφεραν τις δόσεις της κοκαΐνης στους πελάτες τους στην κυριολεξία έξω από την πόρτα του σπιτιού τους και συγκεκριμένα σε μονοκατοικίες ή διαμερίσματα πολυτελείας στο Ψυχικό, την Φιλοθέη και βέβαια στο Κολωνάκι. Παράλληλα μέσω των διαδικτυακών εφαρμογών επικοινωνίας που είχαν αναπτύξει οι δράστες, οι πελάτες τους έμεναν ήσυχοι πως ο «κοριός» της ΕΛ.ΑΣ δεν είναι δυνατόν να καταγράψει τις «αμαρτωλές» τους επικοινωνίες για το πάθος τους με τα ναρκωτικά.</p>
      <p>Άλλωστε και ως γνωστών, υπάρχει συγκεκριμένη διαδικτυακή εφαρμογή ανταλλαγής μνημάτων και τηλεφωνικών κλήσεων των οποίων το περιεχόμενο είναι κρυπτογραφημένο και δεν είναι δυνατόν να το «πιάσει» ο «κοριός» της ΕΛ.ΑΣ.</p>
      <p>Η συμμορία και η δομή της<br/>Από την Ασφάλεια Δυτικής Αττικής και το Τμήμα Ασφαλείας Αχαρνών που δούλεψαν την υπόθεση, εξαρθρώθηκε έπειτα από πολύμηνες έρευνες το δαιδαλώδες κύκλωμα που ξεκινούσε από τους καταυλισμούς των Ρομά στην Δυτική Αττική, και έφθανε μέχρι το Κολωνάκι, το Ψυχικό και την Φιλοθέη.</p>
      <figure>
        <img src="https://europost.gr/wp-content/uploads/2019/11/narkvtiko-1200x581-300x145.jpg"/>
      </figure>
      <figure>
        <img src="https://europost.gr/wp-content/uploads/2019/11/narkotika_speira_gada4-300x225.jpg"/>
      </figure>
      <p>Το κύκλωμα ήταν χωρισμένο σε 4 υποομάδες με διαφορετικούς ρόλους η κάθε μια. Η ομάδα που διακινούσε την ηρωίνη και μάλιστα σε ιδιαίτερα χαμηλές τιμές, 7 ευρώ το μισό γραμμάριο ηρωίνης, είχε περίπου 100 μόνιμους πελάτες την ημέρα, με κέρδος που υπερέβαινε τα 1.500 ευρώ ημερησίως.</p>
      <p>Όπως έγινε γνωστό από την Ασφάλεια, οι χρήστες ηρωίνης που προμηθεύονταν τις δόσεις τους από το συγκεκριμένο κύκλωμα, πήγαιναν απευθείας σε προκαθορισμένα σημεία στους καταυλισμούς των Ρομά κυρίως στην Αύλιζα, την Αγιά Σωτήρα και την περιοχή Πλάτωνα και εκεί αγόραζαν τις δόσεις τους, τις οποίες μάλιστα το κύκλωμα τους υποχρέωνε να τις καταναλώνουν επί τόπου, ώστε σε περίπτωση που έπεφταν σε κάποιο από τα πολλά μπλόκα της Αστυνομίας σε αυτές τις περιοχές, να μην έχουν τίποτε επάνω τους και έτσι να μην είναι αναγκασμένοι να πουν από πού είχαν προμηθευτεί τις δόσεις τους.</p>
    </article>
  </body>
</html>