<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/tenta-di-buttarla-dal-balcone-e-la-costringe-a-subire-atti-sessuali-sotto-accusa-un-39enne/1324657"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T19:26:23+00:00"/>
    <meta property="og:title" content="Tenta di buttarla dal balcone e la costringe a subire atti sessuali: sotto accusa un 39enne"/>
    <meta property="og:description" content="MONTECOSARO - L'uomo è imputato davanti al gup del tribunale di Macerata. Diverse le contestazioni: maltrattamenti in famiglia, violenza sessuale, stalking. Oggi è stato rinviato a giudizio"/>
  </head>
  <body>
    <article>
      <h1>Tenta di buttarla dal balcone e la costringe a subire atti sessuali: sotto accusa un 39enne</h1>
      <h2>MONTECOSARO - L'uomo è imputato davanti al gup del tribunale di Macerata. Diverse le contestazioni: maltrattamenti in famiglia, violenza sessuale, stalking. Oggi è stato rinviato a giudizio</h2>
      <address><time datetime="2019-11-13T19:26:23+00:00">13 Nov 2019, 19:26</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Ftenta-di-buttarla-dal-balcone-e-la-costringe-a-subire-atti-sessuali-sotto-accusa-un-39enne%2F1324657%2F">Condividi53</a><a href="https://twitter.com/intent/tweet?text=Tenta+di+buttarla+dal+balcone++e+la+costringe+a+subire+atti+sessuali%3A++sotto+accusa+un+39enne&amp;url=https%3A%2F%2Fwww.cronachemaceratesi.it%2F2019%2F11%2F13%2Ftenta-di-buttarla-dal-balcone-e-la-costringe-a-subire-atti-sessuali-sotto-accusa-un-39enne%2F1324657%2F">Tweet</a>Email53 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/02/violenza-sessuale-stalking-650x538.jpg"/>
      </figure>
      <p> </p>
      <p><b>Avrebbe cercato di buttare la convivente dal balcone, l’avrebbe costretta a subire atti sessuali e quando la relazione era finita avrebbe iniziato a perseguitarla con continui messaggi: sotto accusa è finito un 39enne di Montecosaro che oggi è stato rinviato a giudizio dal gup del tribunale di Macerata. Diverse le contestazioni: maltrattamenti in famiglia, stalking, violenza sessuale e detenzione illecita di armi. I fatti che gli venivano contestati sarebbero avvenuti a Montecosaro fino al 29 dicembre 2018.</b> Si parla di maltrattamenti con violenze fisiche e psicologiche. Avrebbe denigrato la donna, l’avrebbe controllata e minacciata di morte nel corso della relazione. L’avrebbe anche costretta, continua l’accusa, a subire atti sessuali e avrebbe inoltre cercato più volte di buttarla dal balcone. Fatti che sarebbero andati avanti fino al 29 dicembre del 2018. Quel giorno l’uomo avrebbe rovesciato il tavolo della cucina, le sedie e scagliato piatti e bottiglie contro le pareti. Inoltre avrebbe colpito la convivente alla schiena lanciandole addosso una delle bottiglie. Alla fine la donna, 33 anni, aveva deciso di lasciare la casa dove viveva con l’uomo per andare in una comunità protetta. Al 39enne, difeso dall’avvocato Sante Monti, l’accusa contestava inoltre il fatto di aver detenuto illegittimamente due carabine, che aveva modificato. Parte civile si è costituita la donna, assistita dall’avvocato Cristina Ascenzo. Oggi l’uomo è stato rinviato a giudizio al 12 maggio del prossimo anno. Lui respinge le accuse che gli vengono contestate.</p>
      <p>
        <i>(Gian. Gin.)</i>
      </p>
      <p>
        <i>***</i>
      </p>
      <p>
        <i>Il nome dell’imputato non viene indicato a tutela dell’identità della vittima</i>
      </p>
    </article>
  </body>
</html>