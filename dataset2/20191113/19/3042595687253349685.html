<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vg-helleland-fikk-pst-varsel-om-russisk-overvakning/71816720"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:14:03+00:00"/>
    <meta property="og:title" content="VG: Helleland fikk PST-varsel om russisk overvåkning"/>
    <meta property="og:description" content="Hevder i ny bok at politiets sikkerhetstjeneste varslet henne om russisk overvåkning. Selv ble hun flere ganger både redd og skremt."/>
  </head>
  <body>
    <article>
      <h1>VG: Helleland fikk PST-varsel om russisk overvåkning</h1>
      <h2>Hevder i ny bok at politiets sikkerhetstjeneste varslet henne om russisk overvåkning. Selv ble hun flere ganger både redd og skremt.</h2>
      <address><time datetime="2019-11-13T19:14:03+00:00">13 Nov 2019, 19:14</time> by <a rel="author">Daniel Nerli Gussiås</a></address>
      <p>Høyre-politikeren og WADA-visepresident, Linda Helleland, kommer i morgen ut med boka «Ren idrett, skittent spill».</p>
      <p>
        <b>Der kommer 42-åringen med rystende avsløringer fra verden i politikken og sin rolle som visepresident i Verdens Antidopingbyrå (WADA).</b>
      </p>
      <p>Idrettspolitikeren forteller i boka om at hun flere ganger har møtt motstand, og blitt advart fra PST om at norske selskaper med «russisk interesse» har overvåket henne.</p>
      <h3>Knalltøff maktkamp</h3>
      <p>I fjor sommer pågikk det en maktkamp i idrettsverden. Skulle Russland tas inn i varmen igjen, etter at det var avslørt systematisk juks gjennom en årrekke? Det var debatten som herjet.</p>
      <p>
        <b>Mens store deler i IOC og WADA kjempet for et russisk comeback, var Linda Hofstad Helleland én av dem somsto i mot, og krevde at stormakten måtte oppfylle kravene først.</b>
      </p>
      <p><a href="https://www.vg.no/sport/i/opx26B/helleland-fikk-pst-varsel-om-norsk-russisk-overvaakning?utm_content=row-1&amp;utm_source=vgfront&amp;utm_term=df-86-d918f4a7%3Adf-86-d918f4a7">V</a>G melder onsdag kveld at hun ble kalt inn til et møte med PST under et dopingseminar på Grand Hotell i Oslo. Barne- og likestillingsdepartementet, der hun satt som statsråd, var de som viderebrakte beskjeden.</p>
      <p>
        <b>Møtet skulle også skje snarlig.</b>
      </p>
      <p>- På møtet fortalte PST at de hadde informasjon som viste at russiske interesser hadde gitt oppdrag til norske selskaper om å kartlegge og undersøke min aktivitet, mine uttalelser og mine handlinger, <a href="https://www.vg.no/sport/i/opx26B/helleland-fikk-pst-varsel-om-norsk-russisk-overvaakning?utm_content=row-1&amp;utm_source=vgfront&amp;utm_term=df-86-d918f4a7%3Adf-86-d918f4a7">sier hun til VG</a>.</p>
      <h3>Ikke vanlig</h3>
      <p>Ifølge henne selv var det unormale med dette at møtet skjedde i sammenheng med hennes rolle i WADA.</p>
      <p>Hun forteller videre at hun synes det var skremmende, og at hun med en gang tenkte på om noe hadde skjedd med barna hennes. Kunne de sendes trygt på skolen, og kunne hun selv sykle trygt hjem fra trening på kveldstid var bare noen av spørsmålene hun stilte seg.</p>
      <p>
        <b>Den avtroppende WADA-visepresidenten mener også at det var både skremmende og skuffende at det var norske selskaper som hadde fulgt med på henne.</b>
      </p>
      <p>- Jeg trodde det fantes etiske kjøreregler og prinsipper som gjør at man takker nei til slike tilbud. Det skuffet meg, utdyper hun til avisa.</p>
      <p>Hun utrykker også sin bekymring over at aktører som muligens hadde fått tilgang til «hennes kanaler» også da lett kunne fått tilgang på dokumenter og informasjon om den norske regjeringen.</p>
      <h3>Måtte ta strenge forhåndsregler</h3>
      <p>Under et toppmøte på Seychellene i fjor, hvor underkomité hadde fire dager tidligere anbefalt å gjeninnsette det russiske antidopingbyrået RUSADA, måtte Helleland passe ekstra godt på.</p>
      <p><i>«Jeg hadde tett kontakt med PST mens jeg var på Seychellene. Fortrolige dokumenter kunne ikke ligge igjen på hotellrommet. Skulle jeg prate med rådgiverne mine, måtte vi gjøre det ute. Ikke på hotellet. Ikke over telefon eller Internett. Vi pratet lavt og i koder. På grunn av sikkerhet hadde jeg lagt igjen alt av personlig datautstyr og telefoner hjemme i Norge. Jeg hadde med meg lånt utstyr, som PST anbefalte»</i> skriver Helleland i sin nye bok.</p>
      <p>
        <b>Hun skal også ha blitt skremt av en episode på den tropiske øya, hvor hun tilsynelatende ble overvåket av en mann ved bassengområdet.</b>
      </p>
      <p>- Det var åpenbart at vi skulle bli skremt. De lyktes, men jeg var forberedt, sier hun til VG.</p>
    </article>
  </body>
</html>