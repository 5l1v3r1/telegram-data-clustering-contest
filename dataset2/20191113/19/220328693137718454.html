<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/tomislav-donchev-tryabva-da-ima-evolyutsiya-v-gerb-406663.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T19:36:58+00:00"/>
    <meta property="og:title" content="Томислав Дончев: Трябва  да има еволюция в ГЕРБ"/>
    <meta property="og:description" content="Имаме нови цели, ще има сериозни промени, каза вицепремиерът"/>
  </head>
  <body>
    <article>
      <h1>Томислав Дончев: Трябва  да има еволюция в ГЕРБ</h1>
      <address><time datetime="2019-11-13T19:36:58+00:00">13 Nov 2019, 19:36</time> by <a rel="author">сс</a></address>
      <p>"Имаме градоначалници с 10 години стаж. Има ефект на умора. Затова трябва да се прави обновяване и да се лансират нови идеи. Времената се менят. Ситуацията в страната вече е по-различна отпреди 10 години. Трябва да има еволюция в партията". Това заяви вицепремиерът Томислав Дончев в предаването „Още от деня“ по БНТ.  Според него един политик трябва да генерира идеи и да има силата да заведе хората, там където обещава.</p>
      <p>Носим отговорност на местата, където силните ни кандидати загубиха. Вотът бе мажоритарен, призна Дончев. Той припомни, че страната безспорно се развива. Но каза още, че трябва да се опитаме да надскочим развитието си дори в собствените си очи.</p>
      <p>"За мен честният коалиционен формат е да се направи анализ на изборните резултати и да се прецени дали е възможно да се сглоби коалиция. Трябва да има теми, по които да има сходство, в противен случай правителството ще е слабо и подложено на атаки", подчерта вицепремиерът.</p>
      <p>Относно исканията за касиране на изборите, Томислав Дончев заяви: "Всеки, който иска това трябва да се обърне към съда. Изключително лоша практика е Изборният кодекс да се променя непосредствено преди избори, но и непосредствено след такива, докато емоциите още не са отминали. За мен основната тема е подготвеност на избирателните комисии.  Трябва да се стремим да запазим хората с опит".</p>
      <p>"Имаме нови цели, които гоним. Ще има промени и те ще са сериозни“, каза още Томислав Дончев.</p>
      <p> </p>
      <p> </p>
      <p> </p>
      <p> </p>
    </article>
  </body>
</html>