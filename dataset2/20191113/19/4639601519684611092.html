<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/viktoria-xtypise-gia-ta-kala-tin-kriti-megala-kai-polla-ta-provlimata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T19:35:45+00:00"/>
    <meta property="og:title" content="Βικτώρια: «Χτύπησε» για τα καλά την Κρήτη – Μεγάλα και πολλά τα προβλήματα"/>
    <meta property="og:description" content="Δοκιμάζεται για άλλη μία φορά η Κρήτη από την κακοκαιρία και ειδικά τα Χανιά – Πλημμύρες, χαλαζοπτώσεις, διακοπές ρεύματος, κατολισθήσεις και προβλήματα στο οδικό δίκτυο"/>
  </head>
  <body>
    <article>
      <h1>Βικτώρια: «Χτύπησε» για τα καλά την Κρήτη – Μεγάλα και πολλά τα προβλήματα</h1>
      <h2>Δοκιμάζεται για άλλη μία φορά η Κρήτη από την κακοκαιρία και ειδικά τα Χανιά – Πλημμύρες, χαλαζοπτώσεις, διακοπές ρεύματος, κατολισθήσεις και προβλήματα στο οδικό δίκτυο</h2>
      <address><time datetime="2019-11-13T19:35:45+00:00">13 Nov 2019, 19:35</time> by <a rel="author">ΤοΒΗΜΑ Team</a></address>
      <p>Πολλά προβλήματα έχει προκαλέσει η κακοκαιρία «Βικτώρια» στην Κρήτη και ειδικά στα Χανιά.</p>
      <p>Οι έντονες βροχοπτώσεις έχουν προκαλέσει πλημμύρες σε δρόμους και σπίτια, κατολισθήσεις, εγκλωβισμούς οχημάτων και καταστροφή διαβάσεων.</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <h4>Σε κατάσταση εκτάκτου ανάγκης τα Χανιά</h4>
      <p>Σε κατάσταση έκτακτης ανάγκης Πολιτικής Προστασίας είναι πλέον ο νομός Χανίων.</p>
      <p>Σύμφωνα με ανακοίνωση της Περιφερειακής Ενότητας Χανίων όλες οι υπηρεσίες βρίσκονται σε επιφυλακή ενώ πιο βράδυ θα αποφασιστεί αν ανοίξουν ή όχι τα σχολεία.</p>
      <p>Αναλυτικά η ανακοίνωση:</p>
      <p>«Από την Περιφερειακή Ενότητα Χανίων ανακοινώνεται ότι το σύνολο της Περιφερειακής Ενότητας παραμένει σε κατάσταση Έκτακτης Ανάγκης Πολιτικής Προστασίας με τους εμπλεκόμενους φορείς και τις υπηρεσίες να βρίσκονται σε επιφυλακή προκειμένου να παρέμβουν όπου είναι απαραίτητο.</p>
      <p>Ενημερώνουμε επίσης τους πολίτες ότι πρέπει να είναι ιδιαίτερα προσεκτικοί και να αποφεύγουν τις άσκοπες μετακινήσεις.</p>
      <p>Για την αυριανή λειτουργία των εκπαιδευτικών μονάδων θα βγει ανακοίνωση σήμερα το βράδυ»</p>
      <h4>Τα κύρια προβλήματα στα Χανιά</h4>
      <p>Τα προβλήματα καταγράφονται κατά μήκος του Βόρειου Οδικού ‘Αξονα Κρήτης, όπου στο τμήμα Χανιά-Κίσσαμος στο ύψος της περιοχής Νοπήγια, τα νερά κατέβασαν χώματα στον δρόμο, με αποτέλεσμα να κλείσει το ένα από τα δύο ρεύματα κυκλοφορίας.</p>
      <p>Καταπτώσεις χωμάτων έχουν αναφερθεί και σε σημεία της εθνικής οδού Χανίων – Ρεθύμνου, με τις αρχές να καλούν τους πολίτες να αποφεύγουν τις άσκοπες μετακινήσεις και να είναι ιδιαιτέρως προσεκτικοί στις μετακινήσεις τους.</p>
      <p>Στην περιοχή «Κριός» του δήμου Κανδάνου – Σελίνου, υδροστρόβιλος παρέσυρε θερμοκηπιακές εγκαταστάσεις, ενώ στην ίδια περιοχή σημειώθηκε και έντονη χαλαζόπτωση.</p>
      <figure>
        <img src="https://www.tovima.gr/wp-content/uploads/2019/11/13/72139362_10215924342850276_1913232098701869056_o-1-450x239.jpg"/>
      </figure>
      <p>Λόγω της «Βικτώριας» έχουν παρουσιαστεί μικροπροβλήματα στην ηλεκτροδότηση σε διάφορες περιοχές του Νομού Χανίων εξαιτίας της πτώσης κεραυνών.</p>
      <h4>Κατέρρευσε η διάβαση στον Κερίτη</h4>
      <p>Νωπές παραμένουν οι μνήμες από την κατάρρευση της ιστορικής γέφυρας του Κερίτη κατά την κακοκαιρία του περασμένου Φεβρουαρίου.</p>
      <p>Στο σημείο είχε στηθεί μία πρόχειρη διάβαση, η οποία καταστράφηκε και αυτή από το νέο κύμα κακοκαιρίας.</p>
      <figure>
        <img src="https://www.in.gr/wp-content/uploads/2019/11/72139362_10215924342850276_1913232098701869056_o-600x318.jpg"/>
      </figure>
      <p>Οι κάτοικοι του Αλικιανού παρέμειναν για αρκετή ώρα αποκομμένοι από τις γύρω περιοχές.</p>
      <p>Προσωρινή λύση στο πρόβλημα έδωσε η απόφαση του Αντιπεριφερειάρχη Πολιτικής Προστασίας στα Χανιά, Τάσο Κουρουπάκη, να επανατοποθετηθεί η στρατιωτική γέφυρα τύπου Bailey για την διέλευση των οχημάτων.</p>
      <h4>Κατολισθήσεις σε Χανιά, Ρέθυμνο και Μεσαρά</h4>
      <p>Πολλές ήταν οι κατολισθήσεις που σημειώθηκαν στο οδικό δίκτυο της Δυτικής Κρήτης (Χανιά, Ρέθυμνο και Μεσαρά) προκαλώντας προβλήματα στην κυκλοφορία.</p>
      <p>Τα συνεργεία της περιφέρειας βρίσκονταν από τη πρώτη στιγμή στα σημεία απομακρύνοντας τα αντικείμενα.</p>
      <figure>
        <img src="https://www.in.gr/wp-content/uploads/2019/11/KAKOKAIRIA-XANIA-KATOLISTHISI-600x400.jpg"/>
      </figure>
      <h4>Σοβαρά προβλήματα στη Μεσαρά</h4>
      <p>Οι αρμόδιες υπηρεσίες του δήμου Φαιστού και του δήμου Γόρτυνας αποφάσισαν να κλείσουν όλες τις ιρλανδικές διαβάσεις, μεταξύ άλλων και τα επικίνδυνα περάσματα του Γεροπόταμου, νωρίς το μεσημέρι της Τετάρτης, μέχρι να κοπάσει το κύμα κακοκαιρίας που πλήττει τη Μεσαρά.</p>
      <p>Στο Τυμπάκι και στον Κόκκινο Πύργο έπεσε χαλάζι, προκαλώντας ζημιές σε ελιές και καλλιέργειες.</p>
      <figure>
        <img src="https://www.in.gr/wp-content/uploads/2019/11/76650740_10221032681708109_2498618523190820864_o-450x600.jpg"/>
      </figure>
      <p>Οι δρόμοι στις περιοχές αυτές, όπως και στα Καπαριανά και τις Μοίρες, μετατράπηκαν σε ποτάμια.</p>
      <figure>
        <img src="https://www.in.gr/wp-content/uploads/2019/11/24-600x340.jpg"/>
      </figure>
      <figure>
        <img src="https://www.in.gr/wp-content/uploads/2019/11/20191113140811__MG_1689-600x340.jpg"/>
      </figure>
      <h4>Eπιχείρηση της Πυροσβεστικής για αυτοκίνητο που «κόλλησε» στις λάσπες στον Γεροπόταμο</h4>
      <p>Αρκετές ήταν οι περιπτώσεις οδηγών που εγκλωβίστηκαν σε δρόμους της Κρήτης, οι οποίοι είτε είχαν μετατραπεί σε… ποτάμια, είτε είχαν παρασυρθεί ξένα αντικείμενα και πέτρες, εμποδίζοντας την κυκλοφορία.</p>
      <p>Οι περισσότερες παροχές βοήθειες καταγράφηκαν στα Χανιά και τη Μεσαρά, ενώ χαρακτηριστική είναι η περίπτωση του ηλικιωμένου άνδρα που εγκλωβίστηκε στο Γεροπόταμο, εκεί όπου τον περασμένο Φλεβάρη βρήκαν τραγικό θάνατο τέσσερα άτομα.</p>
      <p>Σύμφωνα με πληροφορίες του cretapost, ο ηλικιωμένος προσπάθησε να περάσει με το αυτοκίνητο του από το συγκεκριμένο σημείο, αδιαφορώντας για τα αναχώματα και τις αλυσίδες που έχουν τοποθετηθεί εκεί για την αποτροπή της διέλευσης των οχημάτων.</p>
      <figure>
        <iframe src="https://player.vimeo.com/video/372898145?dnt=1&amp;app_id=122963" width="640" height="360" data-service="Vimeo" scrolling="no"/>
      </figure>
      <p>Το αυτοκίνητο “κόλλησε” μέσα στις λάσπες και χρειάστηκε η Πυροσβεστική ν’ αναλάβει δράση προκειμένου να το επαναφέρει.</p>
      <h4>Δεκάδες κλήσεις για αντλήσεις υδάτων – Διακοπές ρεύματος</h4>
      <p>Πάνω από δέκα ήταν οι περιπτώσεις που η πυροσβεστική κλήθηκε να προχωρήσει σε αντλήσεις υδάτων.</p>
      <p>Σύμφωνα με τα όσα ανέφερε στο cretapost, ο διοικητής των Πυροσβεστικών Υπηρεσιών Κρήτης «προχωρήσαμε σε 13 αντλήσεις υδάτων στη Μεσαρά και συγκεκριμένα στο δήμο Φαιστού καθώς και στα Χανιά».</p>
      <p>Παράλληλα, σε διάφορα σημεία του νομού Χανίων παρατηρήθηκαν και διακοπές ρεύματος με τα συνεργεία της ΔΕΗ να βρίσκονταν στο δρόμο για την αποκατάσταση της ηλεκτροδότησης.</p>
      <p>Συνεργεία της ΔΕΗ χρειάστηκε να κινητοποιηθούν για μικροπροβλήματα και βλάβες που υπήρξαν στο δίκτυο και στο Ηράκλειο.</p>
      <h4>Προβλήματα στους δρόμους στο Ηράκλειο</h4>
      <p>«Άνοιξαν» οι ουρανοί και στο Ηράκλειο, με τη «Βικτώρια» να προκαλεί προβλήματα κυρίως στην ενδοχώρα του νομού.</p>
      <p>Φυσικά δεν έλειψαν και τα τροχαία και το μποτιλιάρισμα. Είχαμε λοιπόν δύο καταγεγραμμένα σε Γάζι και Νέα Αλικαρνασσό, αλλά και μια καραμπόλα στη λεωφόρο Κνωσού στο ύψος του πάρκου της Όασης. Εκεί ενεπλάκησαν 5 οχήματα, με τις συνέπειες να περιορίζονται στις υλικές ζημιές.</p>
      <figure>
        <img src="https://www.in.gr/wp-content/uploads/2019/11/3-34-600x338.jpg"/>
      </figure>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>