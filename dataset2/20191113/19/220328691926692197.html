<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/nadal-s-neveroyaten-obrat-v-london-406661.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T19:20:43+00:00"/>
    <meta property="og:title" content="Надал с невероятен обрат в Лондон"/>
    <meta property="og:description" content="Испанецът обърна Медведев от 0:4 в третия сет"/>
  </head>
  <body>
    <article>
      <h1>Надал с невероятен обрат в Лондон</h1>
      <address><time datetime="2019-11-13T19:20:43+00:00">13 Nov 2019, 19:20</time> by <a rel="author">Пламен Вълков</a></address>
      <p>Пореден шедьовър в тениса изнесоха Рафа Надал и Даниил Медведев. Този път битката бе от група „Андре Агаси“ на финалите на АТР в Лондон. Испанският левичар записа първи успех в турнира, като се наложи в изключителен мач с 6:7(3), 6:3, 7:6(4) след повече от два часа и половина игра в зала „О2“ в повторение на финала на Откритото първенство на САЩ. Втората загуба лиши руснака от шансове да продължи на полуфинал.</p>
      <p>Първата точка за пробив дойде в седмия гейм след двойна грешка на Рафа. Последва разиграване от над 30 удара, в което младоженецът от Манакор спечели след изумителен минаващ удар, а по-късно взе и подаването си за 4:3.</p>
      <p>Стигна се до тайбрек. Медведев поведе с 6:3 точки след неубедителна игра на водача в ранглистата. Руснакът спечели още първия сетбол след отличен сервис. Надал реагира като ужилен след връщането си от съблекалнята и проби в откриващия гейм на следващата част. В деветия гейм той стигна до два сетбола, но съперникът ги „изтри“ с мощни начални удари. При третата възможност, дошла след двойна грешка, обаче испанецът успя, след топка в аут на Медведев.</p>
      <p>Третата част започна с пробив на руснака, който дойде, когато сечената топка на Рафа не намери очертанията на корта. В следващия гейм Надал имаше точка за рибрейк, но не успя и Медведев затвърди за 2:0. Веднага след това шампионът от София проби отново. Испанецът прекъсна негативната серия при 1:4, след като отрази още два брейкбола. В седмия гейм руснакът стигна до мачбол, но опонентът му го отрази с прекрасна къса топка. При 5:2 Медведев сервираше за успеха, но напрежението го скова и Рафа върна единият пробив. Руснакът повтори упражнението при 5:4 и отново беше пробит от Надал. Рафа взе пети пореден гейм си и вече водеше с 6:5. Четвъртият в света прекъсна серията и вкара мача във втори тайбрек. В него смяната на полетата дойде при 3:3 точки. При 6:4 Надал имаше вече два мачбола след форхенд в аут на Медведев и реализира още първия. В другия мач от група „Андре Агаси“ от 22 часа наше време ще играят Стефанос Циципас и шампионът от 2018 г. Александер Зверев.</p>
    </article>
  </body>
</html>