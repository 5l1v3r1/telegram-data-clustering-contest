<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/alle-vil-ha-en-bit-av-braut-haaland/71813931"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T19:31:46+00:00"/>
    <meta property="og:title" content="«Alle» vil ha en bit av Braut Haaland"/>
    <meta property="og:description" content="Erling Braut Haaland (19) linkes til det som kan krype og gå av europeiske storklubber. Dagbladets Morten Pedersen er ikke i tvil om hvor sensasjonen ender opp."/>
  </head>
  <body>
    <article>
      <h1>«Alle» vil ha en bit av Braut Haaland</h1>
      <h2>Erling Braut Haaland (19) linkes til det som kan krype og gå av europeiske storklubber. Dagbladets Morten Pedersen er ikke i tvil om hvor sensasjonen ender opp.</h2>
      <address><time datetime="2019-11-13T19:31:46+00:00">13 Nov 2019, 19:31</time> by <a rel="author">Christian M. Hugsted</a></address>
      <p>Erling Braut Haaland er utvilsomt et av de største talentene i fotballverden for øyeblikket. Det er ikke bare her hjemme spissen stjeler overskrifter, for det går knapt en dag uten at Braut Haaland omtales i utenlandske medier.</p>
      <p>Det er kanskje ikke så rart, siden Salzburg-spissen er toppscorer i Champions League med sju mål og står bokført med 26 mål på 18 kamper i alle turneringer denne sesongen.</p>
      <p>Han har rett og slett tatt Fotball-Europa med storm.</p>
      <p>
        <b>Braut Haalands far, Alf-Inge Håland, har uttalt at sønnen ønsker å spille i samme liga som han selv gjorde i mange år: Premier League.</b>
      </p>
      <p>- På et tidspunkt ønsker han å spille i Premier League, men når det vil skje, det vet jeg ikke. Det er en veldig tøff liga, sier Håland til <a href="https://talksport.com/football/625914/erling-haaland-premier-league-leeds-man-city-nottingham-forest-alf-inge/">talkSPORT</a>.</p>
      <p>Han er også tydelig på at Red Bull Salzburg ikke bør sette en høy prislapp på hodet til sønnen.</p>
      <p>- Red Bull har tidligere vist at de er en «mellomstasjon»-klubb, og hvis de skal rekruttere spillere i framtida så kan de ikke sette en latterlig pris på spillere fordi da vil ingen dra dit, sier Håland.</p>
      <h3>- Går til PL</h3>
      <p>Dagbladet-kommentator Morten Pedersen har i dag en kommentar på trykk i Dagbladet, hvor han skriver at Manchester United allerede har lagt et <a href="https://www.dagbladet.no/sport/solskjaer-er-langt-framme-i-koen/71810469?fbclid=IwAR3BaOLTo2OBfNPqVksLXvhLWUFg8V79xghYzb__LuAl8a16xwP6a6excxI">forslag på bordet til Braut Haaland</a>.</p>
      <p>Pedersen tror ikke Braut Haaland drar i januar, men er sikker på at han skifter klubb til sommeren. Han peker blant annet på at det vil bli større press på skuldrene til Braut Haaland om han skifter til en storklubb midt i sesongen.</p>
      <p>En mulighet er selvfølgelig at han selges i januar og leies ut til Salzburg for resten av sesongen.</p>
      <p>- Han har godt av å spille en hel sesong i Salzburg. At klubber har snakket med Salzburg om Braut Haaland, selvfølgelig. At det kan være gjort avtaler, den døra holder jeg åpen. Jeg er sikker på at han ikke spiller i Salzburg august 2020, sier Pedersen.</p>
      <p>
        <b>Pedersen omtaler Braut Haaland som «den hotteste spilleren i Europa og dermed verden denne høsten». Han føler seg trygg på hvor 19-åringen med engelsk og norsk pass drar.</b>
      </p>
      <p>- Han går til Premier League. Det var noen få dager siden Alf-Inge Håland var i talkSPORT og sa at han ønsker seg dit. Det er verdens største liga, med verdens største penger. Han har alle forutsetninger som skal til for å spille i Premier League, sier Pedersen, som ikke er i tvil:</p>
      <p>- Hvis han skal til England, så havner han i Manchester United, jeg klarer ikke se noe annet. Det skyldes ikke United, men at Solskjær er United-manager. Det er trygt, godt og ufarlig. Alle vet at han vil bli passet på. Det er en overgang made in heaven for Erling Braut Haaland. Det er nesten som å komme hjem til onkelen sin, den aller hyggeligste onkelen. Det vil være skremmende om Ole Gunnar Solskjær og Manchester United ikke er interessert i ham, så 1+1 er 2.</p>
      <p>
        <i>- Hvor mye tror du prislappen havner på?</i>
      </p>
      <p>- Et sted mellom 50 og 100 millioner pund, og det er jo kokos, sier Pedersen.</p>
      <blockquote>«Det vil være skremmende om Ole Gunnar Solskjær ikke er interessert i ham.»<cite>Morten Pedersen</cite></blockquote>
      <h3>Mange rykter</h3>
      <p>Braut Haaland er blitt koblet til omtrent alle storklubbene i Europa de siste ukene. Klubber som har blitt hyppig nevnt i samme åndedrag som tenåringen er blant andre Real Madrid, Barcelona, Manchester United, Juventus og Napoli.</p>
      <p>Engelske <a href="https://www.theguardian.com/football/2019/nov/01/juventus-and-manchester-united-among-20-clubs-watching-erling-braut-haaland">The Guardian</a> hevder at 20 klubber følger Braut Haaland tett, og dette er noe av det som skrives på ryktebørsen rundt om i Europa:</p>
      <p>«Alle vil ha ham, og det gjelder også Juventus. Vi snakker om Erling Braut Haaland», skriver italienske <a href="https://www.corrieredellosport.it/news/calcio/calcio-mercato/2019/11/09-63195745/juve_vertice_con_raiola_obiettivo_haaland/">Corriere dello Sport</a>, som hevder at den italienske storklubben allerede har møtt stjerneagent Mino Raiola i håp om å lande en overgang.</p>
      <p>
        <b>Mino Raiola skal også ha vært involvert i Haalands overgang fra Molde til Salzburg. Juventus skal allerede ha vært interessert i Braut Haaland sommeren 2018.</b>
      </p>
      <p>Italienske <a href="https://www.gazzetta.it/Calcio/Serie-A/Napoli/11-11-2019/rivoluzione-napoli-norvegese-haaland-ariete-maxi-berge-tuttofare-3501009234998.shtml?refresh_ce-cp">Gazzetta dello Sport</a> skrev nylig at Napoli er ute etter Braut Haaland, som scoret i begge kampene mot det italienske storlaget i Champions League denne sesongen.</p>
      <p>«Det vil bli en skikkelig auksjon, for den norske spissen er ønsket av halve Europa», skriver avisa.</p>
      <p>Braut Haaland har blitt linket til Manchester United over lang tid. Ikke så rart siden Ole Gunnar Solskjær tidligere har ledet 19-åringen i Molde, og derfor godt kjenner til kvalitetene hans.</p>
      <p>United-manageren fikk også spørsmål om Braut Haaland på en pressekonferanse.</p>
      <p>- Jeg tror ikke dette er det riktige tidspunktet for meg til å snakke om spisser på andre lag. Jeg snakket om Harry Kane i går, og jeg synes ikke det er riktig for meg å snakke om Erling i dag, sa Solskjær for snaut tre uker siden.</p>
      <p>Så seint som i dag skriver <a href="https://www.espn.co.uk/football/soccer-transfers/story/3988255/barcelona-keen-on-erling-haaland-but-put-off-by-100-million-price-tag">ESPN</a> at Barcelona følger Braut Haaland tett, men at den spanske gigantklubben ikke er villig til å betale 100 millioner euro for spilleren, som skal være prislappen som er satt på ham.</p>
      <p>Prisen «samsvarer ikke med markedsverdien hans» skal en kilde ha uttalt til ESPN. Braut Haalands kontrakt går ut 2023 og har ingen overgangsklausul.</p>
      <p>Andre storklubber som har blitt linket til Braut Haaland er RB Leipzig, Atlético Madrid, Arsenal, Bayern München, Manchester City og Chelsea.</p>
      <h3>- Ingen kommentar</h3>
      <p>Braut Haaland tar tilsynelatende ryktene med knusende ro.</p>
      <p>
        <b>På spørsmål fra Dagbladet på landslagssamling om hvordan han forholder seg til alle overgangsryktene, svarer Haaland:</b>
      </p>
      <p>- Jeg forholder meg bra til dem.</p>
      <p>
        <i>- Juventus, Manchester United og Real Madrid: Hva tenker du?</i>
      </p>
      <p>- Du vet hva jeg kommer til å svare. Ingen kommentar.</p>
    </article>
  </body>
</html>