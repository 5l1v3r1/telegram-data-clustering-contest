<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903654/mazzu-moet-nieuwe-kans-krijgen-bij-topclub-het-moment-moet-juist-zitten-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-13T19:50:00+00:00"/>
    <meta property="og:title" content="Mazzu moet nieuwe kans krijgen bij topclub: &quot;Het moment moet juist zitten&quot;"/>
    <meta property="og:description" content="Na jarenlang succes bij Sporting Charleroi is het liedje van Felice Mazzu bij zijn eerste topclub -KRC Genk- al na zes maanden uitgezongen. Hij is zeker niet de eerste voor wie zo'n overstap verkeerd uitdraaide. Jan Ceulemans ondervond dat ook bij Club Brugge en hij vindt dat Mazzu een nieuwe kans moet krijgen aan de top."/>
  </head>
  <body>
    <article>
      <h1>Mazzu moet nieuwe kans krijgen bij topclub: "Het moment moet juist zitten"</h1>
      <address>
        <time datetime="2019-11-13T19:50:00+00:00">13 Nov 2019, 19:50</time>
      </address>
      <p>
        <b>Na jarenlang succes bij Sporting Charleroi is het liedje van Felice Mazzu bij zijn eerste topclub -KRC Genk- al na zes maanden uitgezongen. Hij is zeker niet de eerste voor wie zo'n overstap verkeerd uitdraaide. Jan Ceulemans ondervond dat ook bij Club Brugge en hij vindt dat Mazzu een nieuwe kans moet krijgen aan de top.</b>
      </p>
      <p>"Het moment moet juist zitten, en meestal is dat niet zo", vertelde Ceulemans tijdens een gesprek met <i>Het Laatste Nieuws</i>. "Bij mij had Club pas kampioen gespeeld en gingen veel sterkhouders weg. Iedereen weet wie nu bij Genk vertrok. Trossard, Pozuelo en Malinovskyi, dat scheelt samen 35 goals. Een club als Genk die pas kampioen heeft gespeeld, denkt ook dat ze bij de absolute top zijn of er bij willen horen, maar ik denk dat vorig jaar toch meer een uitschieter was."</p>
      <aside>Lees meer<br/><a href="https://www.voetbalprimeur.be/nieuws/903612/mazzu-was-gedoemd-om-te-falen-bij-krc-genk-dat-waren-de-twee-grootste-problemen-.html?itm_source=www.voetbalprimeur.be&amp;itm_medium=highlighted-content">Mazzu gedoemd om te falen bij KRC Genk: ‘Dat waren de twee grootste problemen’</a></aside>
      <p>"In Genk moest Mazzu zich als Waal aanpassen aan een nieuwe omgeving en begint hij bij wijze van spreken van nul. Als de omstandigheden dan tegenzitten, voel je als trainer die grotere druk bij een topclub. Het moeilijkste is elke week moéten winnen. Als ik bij Westerlo verloor en een week later gelijkspeelde, was het goed. Bij een topclub betekent een gelijkspel verloren punten. En er hangt nu nog veel meer geld vanaf. En een bestuur is niet ongevoelig voor kritiek. Als de kranten schrijven dat het 'van moeten' is, weet je dat het krediet bijna op is."</p>
      <p><b>Nieuwe kans?<br/></b>Ceulemans kreeg na zijn passage bij Club Brugge geen nieuwe kans meer bij een topclub, maar hij vindt dat Mazzu die wel moet krijgen. "Veel journalisten die Mazzu gevolgd hebben, zien hem als een goeie trainer, en ik heb zelf ook die indruk. In mijn ogen verdient Mazzu zeker een nieuwe kans bij een topclub."</p>
      <aside>Lees meer<br/><a href="https://www.voetbalprimeur.be/nieuws/903572/de-cond-genk-het-communicatieprobleem-met-mazzu-was-slechts-n-aspect-.html?itm_source=www.voetbalprimeur.be&amp;itm_medium=highlighted-content">De Condé duidt aan waar het misliep met Mazzu: "De mayonaise pakte niet"<br/></a><a href="https://www.voetbalprimeur.be/nieuws/903594/-mazzu-is-illusie-armer-maar-circa-550-000-euro-rijker-.html?itm_source=www.voetbalprimeur.be&amp;itm_medium=highlighted-content"> 'Mazzu is illusie armer, maar circa 550.000 euro rijker'</a></aside>
    </article>
  </body>
</html>