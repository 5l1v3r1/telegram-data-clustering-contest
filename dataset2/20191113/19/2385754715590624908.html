<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597206/o-tatar-arneitai-oti-kataziteitai-apo-tin-interpol"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T19:01:00+00:00"/>
    <meta property="og:title" content="Ο Τατάρ αρνείται ότι καταζητείται από την Ιντερπόλ"/>
    <meta property="og:description" content="Δημοσίευμα της Γενί Τσιαγ στην Τουρκία τον περασμένο μήνα ανέφερε ότι ο λεγόμενος «πρωθυπουργός» και πρόεδρος του ΚΕΕ, Ερσίν Τατάρ καταζητείται μέσω της..."/>
  </head>
  <body>
    <article>
      <h1>Ο Τατάρ αρνείται ότι καταζητείται από την Ιντερπόλ</h1>
      <address><time datetime="2019-11-13T19:01:00+00:00">13 Nov 2019, 19:01</time> by <a rel="author">SigmaLive</a></address>
      <p><b>Δημοσίευμα της Γενί Τσιαγ στην Τουρκία τον περασμένο μήνα ανέφερε ότι ο λεγόμενος «πρωθυπουργός» και πρόεδρος του ΚΕΕ, Ερσίν Τατάρ καταζητείται μέσω της Ιντερπόλ και γι’ αυτό δεν μπορεί να ταξιδέψει εκτός Κύπρου και Τουρκίας, προκάλεσε θέμα συζήτησης στα μέσα κοινωνικής δικτύωσης μεταξύ των Τουρκοκυπρίων, αλλά και στον τ/κ Τύπο.<br/></b> <br/>Ο διευθυντής της εφημερίδας Γενί Ντουζέν, Τζενκ Μουτλούγιακαλ είχε καλέσει χθες τον κ. Τατάρ να ξεκαθαρίσει το θέμα. Σήμερα η εφημερίδα Ντιαλόγκ γράφει ότι ο λεγόμενος «αστυνομικός διευθυντής» στα κατεχόμενα, απάντησε σε επιστολή που του έστειλε ο Ερσίν Τατάρ να ερευνήσει το θέμα του αν είναι ή όχι καταζητούμενος από την Ιντερπόλ. Ο κ. Μανάβογλου απάντησε γραπτώς ότι δεν βρήκε κανένα στοιχείο που να επιβεβαιώνει κάτι τέτοιο.<br/> <br/>Η Ντιαλόγκ γράφει δε ότι ο κ. Τατάρ δήλωσε στην εφημερίδα ότι στις 27 Νοεμβρίου πρόκειται να ταξιδέψει στο Λονδίνο.<br/> <br/>Το δημοσίευμα στην τουρκική Γενί Τσαγ ήταν στις 21 Οκτωβρίου και ο αρθρογράφος, Γιαβούζ Σελίμ Ντεμιράγ και έφερε τον τίτλο «Προσοχή στην Κύπρο» ανέφερε ότι «ο Τατάρ αναζητείται από την Ιντερπόλ, δεν μπορεί να πάει σε άλλη χώρα εκτός από την Τουρκία» κάνοντας λόγο για περίπτωση όπως του Ασίλ Ναδίρ (σσ: ο τ/κ επιχειρηματίας είχε μπει φυλακή στην Αγγλία λόγω φοροδιαφυγής για την υπόθεση Πόλι Πεκ. Το είχε σκάσει, αναζητούνταν από την Ιντερπόλ και για χρόνια ζούσε στα κατεχόμενα μέχρι που ήρθε σε συμβιβασμό με τις βρετανικές αρχές και πέρασε από δίκη στο Λονδίνο).<br/> <br/>Ο Τούρκος αρθρογράφος χαρακτηρίζει μάλιστα σκάνδαλο ότι αυτή η δεύτερη περίπτωση – όπως την αποκαλεί – Ασίλ Ναδίρ, βρίσκεται στην κορυφή της πολιτικής πυραμίδας στο ψευδοκράτος. Ο Ντεμιράγ  αναφέρει ότι εκείνος ο φάκελος (υπόθεση Πόλι Πεκ) δεν έχει ακόμα κλείσει και υπάρχει ακόμη ένα όνομα που πρέπει να διερευνηθεί, ο Ερσίν Τατάρ, ο οποίος διετέλεσε διευθυντικό στέλεχος στην Πόλι Πεκ, εταιρεία του Ασίλ Ναδίρ στην Βρετανία.<br/> <br/>Αναφέρει επίσης ότι λόγω του ότι καταζητείται ο κ. Τατάρ δεν έχει ταξιδέψει εκτός Τουρκίας από το 1990. Συνδέει δε το θέμα με τις «προεδρικές εκλογές» το 2020 και λέει ότι μπορεί το ΚΕΕ να βάλει έναν δυνατό υποψήφιο ενάντια στον Μουσταφά Ακιντζί, αλλά αυτός δεν μπορεί να είναι ο κ. Τατάρ γιατί τότε θα προκύψει διπλωματική κρίση, αφού δεν θα μπορεί να μεταβαίνει σε διεθνείς συναντήσεις.<br/> <br/>Σύμφωνα με την ιστοσελίδα της τ/κ Κίπρις ποστασί, ο κ. Τατάρ απέστειλε στην τουρκική εφημερίδα την απάντηση της «αστυνομίας» κατόπιν δικού του αιτήματος για διερεύνηση και των στοιχείων που υπάρχουν στην Τουρκία και με επιστολή του χαρακτηρίζει το εν λόγω δημοσίευμα αβάσιμο.<br/> <br/>Πηγή: ΚΥΠΕ <br/> </p>
    </article>
  </body>
</html>