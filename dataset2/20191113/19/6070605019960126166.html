<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Descobreixen-cellules-leucemiques-deixar-canceroses-manel-esteller-tractaments_0_2343365865.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T19:54:47+00:00"/>
    <meta property="og:title" content="Descobreixen que les cèl·lules leucèmiques poden deixar de ser canceroses"/>
    <meta property="og:description" content="La troballa, identificada per l'investigador Manel Esteller, pot evitar que els tumors de la sang es resisteixin als tractaments"/>
  </head>
  <body>
    <article>
      <h1>Descobreixen que les cèl·lules leucèmiques poden deixar de ser canceroses</h1>
      <h2>La troballa, identificada per l'investigador Manel Esteller, pot evitar que els tumors de la sang es resisteixin als tractaments</h2>
      <address>
        <time datetime="2019-11-13T19:54:47+00:00">13 Nov 2019, 19:54</time>
      </address>
      <figure>
        <a href="https://www.ara.cat/2019/11/13/societat/principals-Alberto-Bueno-Costa-Manel-Esteller_2343375934_67369126_1388x1106.png">
          <img src="https://www.ara.cat/2019/11/13/societat/principals-Alberto-Bueno-Costa-Manel-Esteller_2343375934_67369126_1388x1106.png"/>
        </a>
        <figcaption>Els principals autors de l'estudi, Alberto Bueno-Costa i Manel Esteller.</figcaption>
      </figure>
      <p>L'epigenètica –la modificació química de les cèl·lules que altera l'expressió dels gens– pot transformar una cèl·lula leucèmica en una cèl·lula no cancerosa. Un procés extraordinari però no impossible que rep el nom de transdiferenciació i que té lloc entre cèl·lules sanes molt sovint. Totes les cèl·lules d'una persona comparteixen un mateix material genètic, però tenen una identitat cel·lular pròpia: un limfòcit i una neurona tenen els mateixos gens, però realitzen tasques molt diferents i, de fet, la seva imatge sota el microscopi és diferent. Investigadors de l'Institut de Recerca contra la Leucèmia de la Fundació Josep Carreras han descobert que, si es canvia l'epigenoma particular de les cèl·lules, aquestes adquireixen una nova identitat.</p>
      <p>La investigació, liderada pel director de l'Institut Manel Esteller i publicada aquest dimecres a la revista <i>Leukemia</i>, constata que una cèl·lula leucèmica de tipus B es converteix en una cèl·lula diferent, anomenada <i>macròfag</i>, quan s'altera el seu epigenoma. Això és el que es coneix com a transdiferenciació i és justament el procés que fan els tumors per escapar-se dels efectes dels fàrmacs. </p>
      <p>Els investigadors van obtenir macròfags fent servir un model cel·lular de leucèmia limfoblàstica aguda de cèl·lules B, un tipus de càncer de la sang molt agressiu especialment en adults. A partir d'aquests macròfags van obtenir el perfil epigenètic que s'expressava en els diferents passos del procés de transdiferenciació.</p>
      <p>Segons Esteller, amb aquesta alteració d'identitat "no només es canvia el tipus cel·lular, sinó que es transforma d'un que creix molt (un càncer) a un altre que no prolifera (una cèl·lula terminal altament diferenciada)". "Vam veure -ha afegit l'investigador- que l'epigenoma de la cèl·lula original de la leucèmia canvia en bona part i es disfressa químicament per semblar un macròfag".</p>
      <p>Aquest descobriment podria tenir aplicacions per evitar resistències als tractaments oncològics amb fàrmacs dirigits. "Si bloquegéssim els canvis epigenètics identificats, la leucèmia no podria seleccionar l'estratègia de la transdiferenciació per escapar-se de l'efecte antitumoral del medicament i la teràpia seria més efectiva", conclou Esteller.</p>
    </article>
  </body>
</html>