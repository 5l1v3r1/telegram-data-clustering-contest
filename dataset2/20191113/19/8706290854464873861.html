<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684093/megalo-kykloma-forodiafygis-me-peiragmenes-tameiakes-michanes-apo"/>
    <meta property="og:site_name" content="enikos.gr"/>
    <meta property="article:published_time" content="2019-11-13T19:20:00+00:00"/>
    <meta property="og:title" content="Μεγάλο κύκλωμα φοροδιαφυγής με πειραγμένες ταμειακές μηχανές αποκάλυψε η ΑΑΔΕ - Έκρυψαν έσοδα 25 εκατ. ευρώ"/>
    <meta property="og:description" content="Στο κύκλωμα φέρεται να εμπλέκονται 100 επιχειρήσεις, ενώ τα έσοδα που έχουν αποκρυβεί υπολογίζονται..."/>
  </head>
  <body>
    <article>
      <h1>Μεγάλο κύκλωμα φοροδιαφυγής με πειραγμένες ταμειακές μηχανές αποκάλυψε η ΑΑΔΕ - Έκρυψαν έσοδα 25 εκατ. ευρώ</h1>
      <address>
        <time datetime="2019-11-13T19:20:00+00:00">13 Nov 2019, 19:20</time>
      </address>
      <p>Ένα μεγάλο κύκλωμα ανάπτυξης και χρήσης παράνομων λογισμικών εφαρμογών, που παρεμβαίνουν και αλλοιώνουν τα πραγματικά δεδομένα των συναλλαγών στους φορολογικούς μηχανισμούς και τις ταμειακές μηχανές, εντόπισαν οι υπηρεσίες ειδικών ερευνών της Ανεξάρτητης Αρχής Δημοσίων Εσόδων.</p>
      <p>Στο κύκλωμα φέρεται να εμπλέκονται 100 επιχειρήσεις, ενώ τα έσοδα που έχουν αποκρυβεί υπολογίζονται σε 25 εκατ. ευρώ και οι διαφυγόντες φόροι μόνο απο τον ΦΠΑ σε 6 εκατ. ευρώ. Σε δήλωσή του σχετικά με το θέμα, ο Διοικητής της ΑΑΔΕ Γιώργος Πιτσιλής προαναγγέλλει εντατικοποίηση των ελέγχων, ενώ τονίζει ότι θα γίνουν πιο αυστηρές οι ποινές για όσους παραποιούν φορολογικούς μηχανισμούς με στόχο τη φοροδιαφυγή.</p>
      <p>Ο κ. Πιτσιλής επισημαίνει ότι θα προχωρήσει ταχύτερα η διασύνδεση των ταμειακών μηχανών με τα συστήματα της ΑΑΔΕ ως μέρος του σχεδίου ψηφιοποίησης, το οποίο περιλαμβάνει ακόμη τα ηλεκτρονικά βιβλία και την ηλεκτρονική τιμολόγηση.</p>
      <p>Ο έλεγχος και η αποκάλυψη του κυκλώματος φοροδιαφυγής, όπως αναφέρει σε ανακοίνωσή της η Ανεξάρτητη Αρχή Δημοσίων Εσόδω, έγινε σε οκτώ στάδια, τα οποία είναι τα ακόλουθα:</p>
      <p>Στάδιο 1: Έγινε στοχευμένος επιτόπιος έλεγχος σε επιχείρηση εστίασης, κατά τον οποίο ελέγχθηκαν οι αποδείξεις, που είχαν εκδοθεί.</p>
      <p>Στάδιο 2: Ζητήθηκε από την επιχείρηση να προσκομίσει τα φορολογικά της στοιχεία.</p>
      <p>Στάδιο 3: Οι ελεγκτές προχώρησαν σε αντιπαραβολή απόδειξης, που είχαν από τον επιτόπιο έλεγχο, με την αντίστοιχη απόδειξη, που είχε παραχθεί από το μηχανισμό σήμανσης. Τότε διαπίστωσαν την εξής αλλοίωση: Ο ίδιος αριθμός παραστατικού, με την ίδια ημερομηνία, ώρα, τραπέζι, χειριστή και αλγόριθμο ασφαλούς σήμανσης, εμφάνιζε στα ψηφιακά αρχεία της επιχείρησης (από τα οποία προκύπτουν τα φορολογικά αποτελέσματα) διαφορετικό είδος, τιμή ανά είδος και συνολική αξία.</p>
      <p>Στάδιο 4: Την ίδια ημέρα, οι ελεγκτές επισκέφθηκαν ξανά την επιχείρηση, και κατάσχεσαν 2 ηλεκτρονικούς υπολογιστές και 2 μηχανισμούς σήμανσης.</p>
      <p>Στάδιο 5: Από την επεξεργασία των κατασχεθέντων μηχανημάτων, εντοπίστηκε η εταιρεία μηχανογράφησης, στην οποία και έγινε αιφνιδιαστικός έλεγχος.</p>
      <p>Στάδιο 6: Εκεί, κατασχέθηκαν ψηφιακά αρχεία με οικονομικά δεδομένα πελατών, καθώς και αρχεία, στα οποία περιλαμβάνονταν τροποποιημένα φορολογικά στοιχεία με «μειωμένες» αξίες.</p>
      <p>Στάδιο 7: Ακολούθησε έλεγχος σε άλλη επιλεγμένη επιχείρηση από το πελατολόγιο της εταιρείας μηχανογράφησης προκειμένου να επαληθευτεί η ύπαρξη διασύνδεσης με τα κατασχεθέντα τροποποιημένα αρχεία.</p>
      <p>Στάδιο 8: Αφού επαληθεύτηκε η παραπάνω σχέση, ακολούθησαν κοινές δράσεις με τη Διεύθυνση Εγκληματολογικών Ερευνών της Ελληνικής Αστυνομίας, κατά τις οποίες κατασχέθηκαν ψηφιακά πειστήρια, τόσο από την επιχείρηση μηχανογράφησης, όσο και από τις επιχειρήσεις του πελατολογίου της.</p>
      <p>Την επεξεργασία των ψηφιακών πειστηρίων ανέλαβε, στα εργαστήρια της, η Διεύθυνση Εγκληματολογικών Ερευνών, κατόπιν παραγγελίας από την Εισαγγελέα Οικονομικού Εγκλήματος.</p>
      <p>Μέχρι στιγμής, η επεξεργασία έχει εντοπίσει την ύπαρξη δέκα λογισμικών εφαρμογών οι οποίες συνεργάζονται, δίνοντας τη δυνατότητα:</p>
      <p>✓ Τροποποίησης της συνολικής αξίας των συναλλαγών της ημέρας</p>
      <p>✓ Τροποποίησης της συνολικής αξίας επιμέρους παραστατικών μεταβάλλοντας (αφαιρώντας) καταλλήλως τα προϊόντα που αναγράφονται σε αυτά</p>
      <p>✓ Εκ νέου σήμανσης με αλγόριθμο ασφαλούς σήμανσης των τροποποιημένων αρχείων, χωρίς να παρεμβαίνει ο νόμιμος μηχανισμός σήμανσης, με στόχο τη μη δυνατότητα ανίχνευσης της απάτης από τη φορολογική αρχή, αφού τα «πειραγμένα» παραστατικά αποκτούν ορθή νέα ταυτότητα</p>
      <p>✓ Ελέγχου της τροποποίησης των αξιών στα επιμέρους παραστατικά, ώστε να υπάρχει πλήρης συμφωνία με την τροποποιηθείσα συνολική αξία των συναλλαγών</p>
      <p>της ημέρας, εξαλείφοντας τυχόν περιθώρια ή ενδείξεις λάθους</p>
      <p>✓ Επιλεκτικής παρέμβασης τροποποιήσεων για συγκεκριμένα χρονικά διαστήματα</p>
      <p>✓ Εντοπισμού και απαλοιφής παραστατικών, που, κατά τη διενέργεια των τροποποιήσεων, εμφανίζουν αλλοιωμένο ή κατεστραμμένο περιεχόμενο, ώστε να μην εντοπίζονται ίχνη αλλοίωσης ή παραποίησης σε ενδεχόμενο έλεγχο</p>
      <p>✓ Διόρθωσης των αρχείων, που παράγει το συνδεδεμένο με το μηχανισμό λογισμικό, τα οποία προορίζονται για διαβίβαση πληροφοριών στις βάσεις δεδομένων της ΑΑΔΕ, ώστε να μην παρουσιάζεται η οποιαδήποτε απόκλιση με τα τροποποιημένα</p>
      <p>✓ Μαζικής διόρθωσης των αλγορίθμων ασφαλούς σήμανσης σε όλα τα παραγόμενα αρχεία, ώστε να αποτρέπεται τυχόν εντοπισμός λάθους</p>
      <p>✓ Εξάλειψης των ημερομηνιών τροποποίησης των αρχείων, που μεταβλήθηκαν, ώστε να μην αφήνεται σχετικό ίχνος ως προς το χρόνο μεταβολής τους</p>
      <p>✓ Αυτοματοποιημένης διαγραφής των καταχωρημένων παραγγελιών, καθώς και τα ίχνη αυτών (logs - βήματα χρήστη) κατά την εκκίνηση του υπολογιστή.</p>
      <related>
        <h4>σχετικά άρθρα</h4>
        <a href="http://www.enikos.gr/economy/683161/120-doseis-posoi-rythmisan-ta-chrei-tous-stin-eforia%0A%20%20%20%20%0A"/>
        <a href="http://www.enikos.gr/economy/682727/h-aade-entopise-kykloma-paragogis-kai-diakinisis-nothevmenon-poto%0A%20%20%20%20%0A"/>
        <a href="http://www.enikos.gr/economy/682437/nea-fesia-stin-eforia-ton-septemvrio-posoi-ofeiletes-einai-antime%0A%20%20%20%20%0A"/>
        <a href="http://www.enikos.gr/economy/681727/paranoma-kykloforousan-to-ena-sta-tessera-aftokinita-me-xenes-pin%0A%20%20%20%20%0A"/>
        <a href="http://www.enikos.gr/economy/681361/tsouchtero-prostimo-se-tsagkari-apo-eforiakous-gia-filodorima-ena%0A%20%20%20%20%0A"/>
        <a href="http://www.enikos.gr/economy/680999/afxithike-i-forologiki-symmorfosi-poioi-foroi-plironontai-egkairo%0A%20%20%20%20%0A"/>
        <a href="http://www.enikos.gr/economy/680743/epta-erotiseis-kai-apantiseis-gia-ta-teli-kykloforias-2020-pote-t%0A%20%20%20%20%0A"/>
        <a href="http://www.enikos.gr/economy/680337/120-doseis-pos-tha-diorthothoun-lathi-chiliadon-ofeileton-pou-blo%0A%20%20%20%20%0A"/>
        <a href="http://www.enikos.gr/economy/680271/beite-edo-gia-na-deite-an-kerdisate-sti-forolotaria%0A%20%20%20%20%0A"/>
      </related>
    </article>
  </body>
</html>