<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/13/kardiologusok-feltartak-az-e-cigaretta-er-agy-es-tudokarosito-karosito-hatasat"/>
    <meta property="og:site_name" content="infostart"/>
    <meta property="article:published_time" content="2019-11-13T19:49:00+00:00"/>
    <meta property="og:title" content="Kardiológusok feltárták az e-cigaretta ér-, agy- és tüdőkárosító károsító hatását"/>
    <meta property="og:description" content="Az e-cigaretta annyira veszélyes és annyira hozzá lehet szokni, hogy fontolóra kell venni betiltását - mondta a kutatócsoport vezetője, a részleteket ismertetve."/>
  </head>
  <body>
    <article>
      <h1>Kardiológusok feltárták az e-cigaretta ér-, agy- és tüdőkárosító károsító hatását</h1>
      <address><time datetime="2019-11-13T19:49:00+00:00">13 Nov 2019, 19:49</time> by <a rel="author">Infostart / MTI</a></address>
      <h3>Az e-cigaretta annyira veszélyes és annyira hozzá lehet szokni, hogy fontolóra kell venni betiltását - hangsúlyozta Thomas Münzel professzor, a németországi Mainzi Egyetem Orvostudomány Központja kardiológiai osztályának kutatója, a tudóscsoport vezetője.</h3>
      <p>A professzor szerint különösen a fiatalokban kell tudatosítani az e-cigaretta veszélyét. Emlékeztetett arra, hogy az amerikai járványügyi központ (CDC) adatai szerint az Egyesült Államokban 3,6 millió fiatal szív e-cigit, 2018-ra egyetlen év alatt 78 százalékkal nőtt számuk. Az e-cigaretta, amelyet azért fejlesztettek ki, hogy segítsen a dohányzásról való leszokásban, a fiatalok körében trendinek számít, nikotinaddikcióhoz vezet még azok körében is, akik korábban nem dohányoztak - tette hozzá az European Heart Journal című folyóiratban megjelent tanulmány tartalmát ismertetve.</p>
      <p>"Nem engedhetjük meg, hogy egy teljes nemzedék hozzászokjon a nikotinhoz" - idézte a professzort a Phys.org tudományos-ismeretterjesztő hírportál.</p>
      <p>Münzel professzor kutatócsoportja 20 egészséges dohányozónál vizsgálta, hogy milyen hatással van az e-cigaretta gőze a véráramlásra a kar verőerében, mérték a véráramlást dohányzás előtt, majd 15 perccel egy e-cigaretta gőzének belélegzése után. Megmérték azt is, hogy mennyire merevedett meg az artéria.</p>
      <p>Párhuzamos kutatásukban 151 egeret tettek ki e-cigaretta gőzének, egy, három és öt napon át napjában hatszor 20 percre.</p>
      <p>Azt találták, hogy</p>
      <blockquote>már egyetlen e-cigaretta elszívása a dohányzóknál növelte a pulzust és megmerevítette az artériákat, és azok belhámja, az endotélium nem működött rendben.</blockquote>
      <p>Az endotélium a felelős azért, hogy megfelelő legyen az erek tágulása és összehúzódása, megvédi a szöveteket a mérgező anyagoktól és szabályozza a gyulladást és a véralvadási folyamatokat. Az endotélium rossz működése szív- és érrendszeri betegségeket okoz.</p>
      <p>Az egérkísérletek eredményei kimutatták, hogy az erek - köztük az agyban és a tüdőben lévők - károsodásáért a NOX-2 enzim a felelős. Ez az enzim szerepet játszik a szervezet baktériumok elleni védelmében és a szabadgyökök és az antioxidánsok közötti egyensúlyhiány, az oxidatív stressz folyamatában.</p>
      <p>Ezen tanulmány eredményei</p>
      <blockquote>azonosítottak számos molekuláris mechanizmust, amelynek révén az e-cigaretta károsíthatja az ereket, a tüdőt, a szívet és az agyat.</blockquote>
      <p>- Fontos, hogy azonosítottuk a NOX-2 enzimet, amely közvetíti az e-cigaretta összes hatását az agyba és az érrendszerbe, és azt találtuk, hogy az akrolein vegyület, amely az e-cigarettában lévő folyadék gőzzé válásakor keletkezik, aktiválja az NOX-2 károsító hatásait - hangoztatta a professzor.</p>
      <p>Adataink azt jelzik, hogy az e-cigaretta nem a hagyományos cigaretta egészséges alternatívája, mivel állítólagos biztonságossága nem garantált. Ráadásul nincs semmilyen tapasztalatunk az e-cigaretta hosszú távú használatának mellékhatásairól - tette hozzá.</p>
      <p>
        <i>Nyitókép: Pixabay</i>
      </p>
    </article>
  </body>
</html>