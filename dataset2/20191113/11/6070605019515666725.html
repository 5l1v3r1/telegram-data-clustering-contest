<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/consellera-Empresa-Nissan-compromis-Barcelona_0_2343365777.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T11:30:10+00:00"/>
    <meta property="og:title" content="La consellera d'Empresa diu que Nissan li ha refermat el compromís amb la planta de Barcelona"/>
    <meta property="og:description" content="Àngels Chacón s'ha reunit amb als càrrecs de la marca japonesa"/>
  </head>
  <body>
    <article>
      <h1>La consellera d'Empresa diu que Nissan li ha refermat el compromís amb la planta de Barcelona</h1>
      <h2>Àngels Chacón s'ha reunit amb als càrrecs de la marca japonesa</h2>
      <address>
        <time datetime="2019-11-13T11:30:10+00:00">13 Nov 2019, 11:30</time>
      </address>
      <p>La consellera d’Empresa i Coneixement, Àngels Chacón, s'ha reunit aquest dimecres a Yokohama amb el vicepresident d'afers governamentals de Nissan, Osamu Goto, i la directora de relacions internacionals de la marca, Miyuki Takahasi, per parlar sobre el futur industrial de l'empresa a Catalunya. Segons Chacón, els alts directius de Nissan "han refermat el compromís amb la planta de Catalunya".</p>
      <p>La direcció i els sindicats de Nissan <a href="https://www.ara.cat/economia/Acord-Nissan-Zona-Franca-Montcada_0_2230577131.html">van arribar al maig a un acord per a la sortida de 600 empleats de les plantes de la Zona Franca i de Montcada</a>, que ja s'ha començat a aplicar, i que preveu fins a 550 prejubilacions, baixes incentivades i prejubilacions.</p>
      <p>La planta de la Zona Franca, on es fabrica la furgoneta elèctrica e-NV200 i un <i>pick-up</i> que es ven sota les marques Nissan, Renault i Mercedes, treballa per sota del 40% de la capacitat, ha perdut una gran part de la càrrega de feina i no té cap nou model a la vista, <a href="https://www.ara.cat/economia/sindicat-alerten-incert-Nissan-Barcelona_0_2162183931.html">cosa que genera incertesa als sindicats sobre el seu futur</a>.</p>
      <p>Malgrat tot, la marca japonesa té prevista <a href="https://www.ara.cat/economia/Nissan-reduira-llocs-treball-Barcelona_0_2204179753.html">una inversió de 70 milions d’euros a la Zona Franca per fer una nova planta de pintura d’última generació</a>. Una planta que haurà de substituir les dues actuals, que han de deixar de funcionar abans del 2023 per normatives mediambientals. Segons la consellera Chacón, els responsables de la marca amb qui s'ha reunit han agraït el "suport de la Generalitat a la nova planta de pintura".</p>
      <p>A més, la multinacional no viu el seu millor any. Nissan va presentar dimarts uns resultats del primer semestre fiscal (d'abril a setembre) amb un benefici net de 65.400 milions de iens, uns 543 milions d'euros, amb un descens del 73,5% respecte al mateix període de l'any passat. A més, la companyia <a href="https://www.ara.cat/economia/Nissan-reduira-plantilla-mundial_0_2276772407.html">té previst fer fora fins a 20.000 empleats a tot el món</a>.</p>
      <p>La consellera Chacón ha destacat que la planta de Catalunya va ser la primera que Nissan va obrir a Europa, l’any 1980, i ha afegit que a la reunió "hem compartit projectes de futur sobre el sector de l’automoció i la mobilitat" i que la companyia "ha destacat l’excel·lent relació amb la Generalitat". La titular d’Empresa i Coneixement ha compartit amb els directius de la companyia japonesa el pla de suport a la indústria de l’automoció i de la mobilitat engegat pel departament d’Empresa i Coneixement, per enfortir la competitivitat d’aquest sector industrial a Catalunya.</p>
      <p>La reunió, que també ha comptat amb la participació del conseller de Territori i Sostenibilitat, Damià Calvet, i de la presidenta del Port de Barcelona, Mercè Conesa, s’emmarca en la missió del port al Japó que s’allargarà fins aquest divendres, amb l’objectiu d’impulsar els vincles empresarials, logístics i institucionals amb Catalunya.</p>
      <p>A banda de Nissan, la consellera d’Empresa i Coneixement s’ha reunit amb Otsuka, un dels principals grups farmacèutics del país amb presència a Catalunya des de fa 40 anys, així com amb representants de l’ajuntament d’aquesta localitat. Durant el viatge, Chacón també s’haurà reunit amb Honda, YKK (el principal fabricant del món de cremalleres) i KAO (fabricant de productes de consum per a la cura personal, detergents, productes de cosmètica i components químics bàsics) i operadors turístics com Miki Tourist, entre més.</p>
      <p>Per la seva banda, la directora general d’Indústria, Matilde Villarroya, ha mantingut trobades de treball amb companyies japoneses del sector dels videojocs com Capcom i Akatsuki, i la fabricant de bateries elèctriques Aesc. La delegació catalana també s’ha reunit amb entitats públiques com Jetro, l’organisme responsable de promoure i desenvolupar el comerç internacional del Japó, i ha visitat infraestructures com el port de Yokohama, el primer port comercial del país.</p>
      <h3>Inversió japonesa a Catalunya</h3>
      <p>En aquestes trobades de treball, Chacón ha explicat que "els projectes d’inversió estrangera del Japó a Catalunya s’han duplicat l’últim quinquenni". En concret, entre el 2014 i el 2018 s’han registrat 52 projectes d’inversió d’empreses japoneses a Catalunya (respecte als 25 del període 2009-2013), que han suposat una inversió de 930 milions d’euros i la creació de 4.100 llocs de treball, segons dades de l’fDi Markets del <i>Financial Times</i>. Sectorialment es destaquen els projectes d’inversió en els àmbits de l’automoció, els serveis empresarials, l’equipament industrial, l’alimentació i el tèxtil.</p>
    </article>
  </body>
</html>