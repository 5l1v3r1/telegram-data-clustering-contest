<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vybor-neschvalil-navrh-rozpoctu-spravy-rezerv-kvuli-prodeji-kovu/1820259?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:38:00+00:00"/>
    <meta property="og:title" content="Výbor neschválil návrh rozpočtu správy rezerv kvůli prodeji kovů"/>
    <meta property="og:description" content="Praha - Sněmovní hospodářský výbor neschválil návrh rozpočtu Správy státních hmotných rezerv (SSHR) na příští rok. Nelíbí se mu záměr vlády prodat zásoby kovů ze státních rezerv v objemu 2,2 miliardy korun. ČTK to po uzavřeném jednání výboru řekl jeho předseda Radim Fiala (SPD). Ministerstvo průmyslu a obchodu chce kovy z rezerv rozprodávat postupně. Podle úřadu je jejich držení překonaným konceptem."/>
  </head>
  <body>
    <article>
      <h1>Výbor neschválil návrh rozpočtu správy rezerv kvůli prodeji kovů</h1>
      <address><time datetime="2019-11-13T11:38:00+00:00">13 Nov 2019, 11:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Sněmovní hospodářský výbor neschválil návrh rozpočtu Správy státních hmotných rezerv (SSHR) na příští rok. Nelíbí se mu záměr vlády prodat zásoby kovů ze státních rezerv v objemu 2,2 miliardy korun. ČTK to po uzavřeném jednání výboru řekl jeho předseda Radim Fiala (SPD). Ministerstvo průmyslu a obchodu chce kovy z rezerv rozprodávat postupně. Podle úřadu je jejich držení překonaným konceptem.</p>
      <p>"Jsem přesvědčen o tom, že například koncept držení základních kovů je překonaný, proto navrhujeme jejich postupný prodej," uvedl v úterý v tiskové zprávě ministr Karel Havlíček (za ANO). S příjmy z prodeje rezerv už počítá státní rozpočet na příští rok.</p>
      <p>Video: Babiš k hmotným rezervám: Nechceme likvidovat žádný zlatý poklad</p>
      <figure>
        <video src="https://i3.cn.cz/video/1573685613__babis-poklad.mp4"/>
      </figure>
      <p>13.11.2019, 19:00, autor: ČTK/Hynek Beran, zdroj: ČTK</p>
      <p>"My s tím nesouhlasíme, protože například ministerstvo obrany nám potvrdilo, že jsou potřeba tisíce tun kovů v případě nějakého krizového řešení v České republice," řekl Fiala ČTK. Poznamenal, že předpokládaný objem kovů na prodej představuje asi 1600 kamionů. "Samozřejmě, vláda to nemusí respektovat, ale my dáváme jasný signál, že podle našeho názoru existují vážné pochybnosti o tomto rozhodnutí," dodal.</p>
      <p>Návrhem ministerstva průmyslu na revizi hmotných rezerv se bude 9. prosince zabývat Bezpečnostní rada státu. Následně o něm bude jednat vláda.</p>
      <p>Výbor už jednou o rozpočtu SSHR jednal, jednání ale přerušil a dnes v něm pokračoval za zavřenými dveřmi. V příjmech pro státní rozpočet má SSHR v příštím roce odvést mimo jiné 600 milionů z prodeje kovů na základě požadavků ministerstva průmyslu. V roce 2021 by z prodeje kovů mělo být odvedeno do státního rozpočtu dalších 1,6 miliardy korun, tedy celkem 2,2 miliardy. "Příjmy budou celé odvedeny do státního rozpočtu," řekl poslancům při předchozím projednávání předseda SSHR Pavel Švagr. Nebude je tak podle něj možné použít na nákup státních hmotných rezerv. Upozornil ale, že vláda o snížení množství skladovaných kovů ještě nerozhodla.</p>
      <p>Švagr minule informoval, že rozpočet SSHR se proti letošku sníží o 117 milionů na 2,581 miliardy korun. Původní rozpočtový rámec na příští rok byl 2,7 miliardy korun. Pokles výdajů je podle Švagra dán škrtem výdajů na pořízení a modernizaci státních hmotných rezerv téměř na nulu. Původní výhled na příští rok přitom podle něj počítal s částkou 123 milionů korun.</p>
      <p>Hospodářský výbor dnes proto v doprovodném usnesení, se kterým přišla opozice, vyzval vládu, aby příjmy z prodeje strategických zásob SSHR byly účelově vázány pro budoucí obnovu strategických zásob a požadavků na SSHR.</p>
      <p>SSHR schraňuje různé komodity pro případ krizových stavů, jako jsou například záplavy, válečné konflikty či zastavení dodávek klíčových surovin. Ve vlastních či pronajímaných skladech drží zásoby například ropy, leteckého petroleje, potravin a léků. "V příštím nepředpokládáme v tuto chvíli pořízení ropy nebo ropných produktů, což v principu potenciálně znamená, že i nadále nebudeme plnit zákonný limit 90 dnů průměrných denních čistých dovozů," informoval Švagr poslance již minule.</p>
    </article>
  </body>
</html>