<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/13/dalverseny-a-fovarosi-nagycirkuszban"/>
    <meta property="og:site_name" content="infostart"/>
    <meta property="article:published_time" content="2019-11-13T11:51:00+00:00"/>
    <meta property="og:title" content="Dalverseny a Fővárosi Nagycirkuszban"/>
    <meta property="og:description" content="Látványos showműsorral készül a Fővárosi Nagycirkusz a Kötéltánc című dalverseny november 26-i döntőjére - mondta az InfoRádiónak a cirkusz zenei vezetője, aki egyben tagja a verseny héttagú zsűrijének is. Szakál László hozzátette: a fináléba különböző stílusú dalok jutottak."/>
  </head>
  <body>
    <article>
      <h1>Dalverseny a Fővárosi Nagycirkuszban</h1>
      <address><time datetime="2019-11-13T11:51:00+00:00">13 Nov 2019, 11:51</time> by <a rel="author">InfoRádió</a></address>
      <h3>Látványos showműsorral készül a Fővárosi Nagycirkusz a Kötéltánc című dalverseny november 26-i döntőjére - mondta az InfoRádiónak a cirkusz zenei vezetője, aki egyben tagja a verseny héttagú zsűrijének is. Szakál László hozzátette: a fináléba különböző stílusú dalok jutottak.</h3>
      <p>A cirkusz csodáját megfogalmazó dalokat héttagú szakmai zsűri értékeli, és a közönség is szavazhat az általa legjobbnak ítélt számra - mondta el Szabó László, a produkció rendezője a Fővárosi Nagycirkusz szerdai budapesti sajtótájékoztatóján.</p>
      <p>A három dobogós dal pénzdíjban részesül, szerzőiket 1 millió, 500 ezer és 350 ezer forinttal jutalmazzák. Az est nézőinek szavazatai alapján 500 ezer forintos közönségdíjat is kiosztanak - tette hozzá.</p>
      <p>A dalversenyt kísérő artista produkciókról szólva kiemelte, hogy magasdrótszámot mutat be a többszörös cirkuszfesztiváldíjas ifj. Simet László, valamint Nyerges Anna artistanövendék. A showműsorban a Hófödte álom - ősi cirkuszi mese című téli műsor fellépőinek produkciója is látható lesz.</p>
      <p>Elmondta, hogy a nyár elején meghirdetett pályázatra a szeptember 30-ai beadási határidőig összesen 59 pályamű érkezett, a legkülönbözőbb zenei stílusokban nyújtottak be szerzeményeket. A Fővárosi Nagycirkusz szakmai zsűrije tíz dalt juttatott a döntőbe, további két dal pedig a közönségszavazatokkal kapott helyet a végső mezőnyben. A számokra október 28. és november 10. között online szavazhatott a közönség, a pályaművekre összesen 1641 szavazat érkezett.</p>
      <p>A Kötéltánc címmel meghirdetett november 26-ai koncerten elhangzó 12 dal között lesz Blum József és a Four Fathers A légtornász, Czimmermann Kitti A Cirkusz valami más, a Dániel Balázs Trio és Pleszkán Écska Circus of the World, Dinyés Dániel és Hegyi György Ugye elkapsz majd, valamint Jakobicz Eszter Kötéltánc című száma.</p>
      <p>A döntőbe jutott még a Bornai Tibor vezette Közös Éneklődési Kör című produkció Cirkusztündér című száma, továbbá Nejad Flóra és a Talamba Benne a világ, Szloboda Tibor Kötéltánc, The Anahit Together, valamint Gáti István, Vida József és Vincze Lilla Eljött a cirkusz című dala.</p>
      <p>A közönség Orosz Mihály és Iványi Márta Ilyen az ember, valamint Pejtsik Panna Ki a manézsra lép című számát juttatta a döntőbe.</p>
      <p>A zsűri elnöke Molnár György "Elefánt" zeneszerző, gitáros, tagjai között van Szakál László, a Fővárosi Nagycirkusz zenei vezetője, Szente Vajk színművész, rendező, Szomor György színművész, dalszövegíró, Polyák Lilla énekesnő, színművész, Varró Dániel költő és Keresztes Ildikó énekesnő, színművész.</p>
      <p>
        <b>Kapcsolódó hang</b>
      </p>
      <p>Dalverseny a Fővárosi Nagycirkuszban - Szakál László</p>
      <figure>
        <audio src="https://infostart.hu/audio/00005/0000512eb.mp3"/>
      </figure>
      <p> </p>
    </article>
  </body>
</html>