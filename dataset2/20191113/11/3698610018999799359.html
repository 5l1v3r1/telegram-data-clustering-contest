<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/tretiy-komitet-genasambleyi-oon-u-chetver-rozglyane-proyekt-krimskoyi-rezolyuciyi-329468_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T11:09:00+00:00"/>
    <meta property="og:title" content="Третій комітет Генасамблеї ООН у четвер розгляне проєкт &quot;кримської&quot; резолюції"/>
    <meta property="og:description" content="Проєкт ґрунтується на трьох кримських резолюціях, які були прийняті з 2016 по 2018 роки."/>
  </head>
  <body>
    <article>
      <h1>Третій комітет Генасамблеї ООН у четвер розгляне проєкт "кримської" резолюції</h1>
      <h2>Проєкт ґрунтується на трьох "кримських" резолюціях, які були прийняті з 2016 по 2018 роки.</h2>
      <address>
        <time datetime="2019-11-13T11:09:00+00:00">13 Nov 2019, 11:09</time>
      </address>
      <p>Третій комітет Генеральної асамблеї Організації Об'єднаних Націй завтра, 14 листопада, розгляне проєкт резолюції про захист прав людини <a href="https://dt.ua/WORLD/rf-pochala-prodavati-zaliznichni-kvitki-v-okupovaniy-krim-328921_.html"><b>в окупованому Росією Криму</b></a>. Про це повідомив речник Постійного представництва України при ООН Олег Ніколенко в коментарі "<a href="https://www.ukrinform.ru/rubric-crimea/2817074-v-cetverg-v-oon-rassmotrat-krymskuu-rezoluciu.html">Укрінформу</a>".</p>
      <p>За даними інформагентства, документ почнуть розглядати приблизно ввечері за київським часом. Проєкт резолюції розроблено українською делегацією, близько 40 країн стали співавторами. Проєкт ґрунтується на трьох "кримських" резолюціях, які були прийняті з 2016 по 2018 роки.</p>
      <p>"Починаючи з 2016 року, Україна вносить на розгляд спочатку Третього комітету, а згодом і Генасамблеї проєкт резолюції "Ситуація з правами людини в Автономній Республіці Крим та місті Севастополь, Україна", що має на меті захист прав людини в умовах російської окупації. Ми аналізуємо процеси, що відбуваються в Криму, і додали цьогоріч у текст низку нових елементів", - повідомив дипломат.</p>
      <p>Він зазначив, що ситуація в Криму продовжує погіршуватися. Більше того, Росія впроваджує політику зміни демографічної ситуації на окупованій території, грубо порушуючи міжнародне право. ООН повинна рішуче відреагувати на ці та інші протиправні дії РФ, зазначив Ніколенко.</p>
      <p>Раніше повідомлялося про те, що Генасамблея ООН до кінця року повинна <a href="https://dt.ua/UKRAINE/cogo-roku-v-oon-mozhut-uhvaliti-dvi-rezolyuciyi-schodo-okupaciyi-krimu-329186_.html"><b>розглянути проєкти двох резолюцій, які стосуються окупації Криму Росією</b></a>. У роботі української делегації повинні взяти участь представники кримськотатарського народу, права якого порушує окупаційна влада Криму. Згідно з процедурою, після прийняття резолюції у комітеті її винесуть на розгляд сесії Генасамблеї ООН наприкінці грудня.</p>
      <p>Генеральна Асамблея ООН у своїх резолюціях неодноразово засуджувала незаконні дії країни-окупанта і закликала її дотримуватися права людини. 22 грудня 2018 року Генеральна Асамблея ООН прийняла нову <a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html"><b>резолюцію "Ситуація з правами людини в Автономній Республіці Крим та місті Севастополь, Україна"</b></a>.</p>
      <p>Моніторингова місія ООН з прав людини в Україні продовжує фіксувати порушення в Криму і констатує, що ніяких поліпшень на окупованому півострові не сталося. Детальніше читайте в матеріалі Тетяни Курманової "<a href="https://dt.ua/SOCIUM/prava-lyudini-v-krimu-bez-zmin-288451_.html"><b>Права людини в Криму: без змін</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>