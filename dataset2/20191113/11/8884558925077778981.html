<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-koprskem-pristaniscu-oktobra-zasegli-730-kilogra"/>
    <meta property="og:site_name" content="Primorske novice"/>
    <meta property="article:published_time" content="2019-11-13T11:42:35+00:00"/>
    <meta property="og:title" content="V Luki Koper največji zaseg heroina v zgodovini samostojne Slovenije"/>
    <meta property="og:description" content="Furs in policija sta v Luki Koper oktobra zasegla največjo količino heroina na ozemlju Slovenije od njene osamosvojitve. Skupna teža zavojev s heroinom je znašala skoraj 730 kilogramov."/>
  </head>
  <body>
    <article>
      <h1>V Luki Koper največji zaseg heroina v zgodovini samostojne Slovenije</h1>
      <address><time datetime="2019-11-13T11:42:35+00:00">13 Nov 2019, 11:42</time> by <a rel="author">Spletno uredništvo</a></address>
      <p>
        <b>Furs in policija sta v Luki Koper oktobra zasegla največjo količino heroina na ozemlju Slovenije od njene osamosvojitve. Skupna teža zavojev s heroinom je znašala skoraj 730 kilogramov.</b>
      </p>
      <figure>
        <img src="https://static.primorske.si/foto/highres/gnweb/719575_zaseg2.jpg"/>
        <figcaption>Foto: Generalna policijska uprava</figcaption>
      </figure>
      <p><b>LJUBLJANA</b> &gt; Uslužbenci Finančne uprave Republike Slovenije so v Luki Koper oktobra kot rizično ocenili pošiljko s 437 koluti polietilenske folije, ki je prispela v kontejnerju. Pot zabojnika naj bi potekala od Združenih Arabskih Emiratov prek Egipta do Slovenije.</p>
      <p>Zabojnik so skenirali in ugotovili, da bi lahko šlo za nepravilnosti, zato so pošiljko še dodatno pregledali. Ugotovili so, da je pošiljka prispela iz Irana, prejemnik pa je bilo podjetje iz Madžarske.</p>
      <h3>Nekateri koluti so bili težji od ostalih</h3>
      <p>Odrejen je bil fizični pregled blaga, pri katerem je sodeloval tudi vodnik s psom. Ta je nakazal, da bi se v zabojniku lahko nahajale prepovedane droge. Podrobna preiskava je pokazala, da nekateri koluti po teži odstopajo od ostalih. Po pregledu enega od njih je bilo ugotovljeno, da so v njegovi notranjosti zavojčki z neznano snovjo. Preliminarni test za droge je nakazal na sum, da gre za heroin. Uslužbenci Fursa so obvestili pristojno koprsko policijsko upravo, ki je prevzela in vodila nadaljnje aktivnosti.</p>
      <p>Kriminalisti so v sodelovanju z delavci Fursa opravili detajlni ogled kraja kaznivega dejanja. Pri kriminalističnem ogledu vsebine ladijskega zabojnika so ugotovili, da je v njem 437 kolutov s PVC folijo, 42 od teh kolutov pa je odstopalo po teži. Pri podrobnejšem pregledu so kriminalisti odkrili, da je v njih skritih 1421 zavojev s heroinom. Skupna teža zavojev s heroinom je bila 729,986 kilograma.</p>
      <figure>
        <img src="https://static.primorske.si/foto/lowres/gnweb/719575_zaseg.jpg"/>
      </figure>
      <h3>Pošiljka je bila namenjena v Budimpešto</h3>
      <p>S pregledom dokumentacije spornega ladijskega zabojnika, zbiranjem obvestil in drugimi aktivnostmi je bilo ugotovljeno, da je organizirana kriminalna združba iz Madžarske organizirala prevoz ladijskega zabojnika iz Irana preko Združenih Arabskih Emiratov oziroma Dubaja v Koper, kamor je tovor z ladjo prispel konec oktobra. Pošiljka je bila namenjena madžarskemu podjetju iz Budimpešte.</p>
      <p>Na podlagi ugotovitev, da so storilci kaznivega dejanja trgovine s prepovedanimi drogami iz Madžarske, so informacijo o tovoru heroina posredovali madžarskim varnostnim organom in jih prosili, naj identificirajo prejemnika prepovedane droge. Od njih so prejeli informacijo, da na njihovem ozemlju že izvajajo kriminalistično preiskavo zoper znane osumljence, ki so pričakovali prihod večje količine prepovedanih drog.</p>
      <h3>V primeru ulične prodaje bi zaslužili do 87 milijonov evrov</h3>
      <p>Odločili so se za tako imenovano “nadzorovano pošiljke” na relaciji Koper-Budimpešta, kamor je bil sporni ladijski zabojnik namenjen. Na podlagi ustreznih dovoljenj Okrožnega državnega tožilstva iz Kopra je bila celotna količina prepovedane droge zasežena, v nadaljevanju pa ladijski zabojnik zapečaten, še prej pa vanj vstavljenih 134 zavojev s prepovedano drogo heroin (skupno 69,646 kilogramov teže heroina), skritih v kolutih s folijo.</p>
      <p>Na podlagi preiskovalnih ukrepov so v naslednjih dneh ugotovili, da je ladijski zabojnik prevzel prevoznik iz Madžarske, ki ga je odpeljal preko Slovenije na Madžarsko. Sporni ladijski zabojnik je bil od trenutka odvoza iz Luke Koper pa vse do prestopa državne meje v Madžarsko pod stalnim nadzorom slovenskih kriminalističnih enot. Zatem so spremljanje prevzeli madžarski varnostni organi.</p>
      <figure>
        <iframe src="https://www.youtube.com/embed/A_vDchKLiKc" width="560" height="315" data-service="Youtube" scrolling="no"/>
      </figure>
      <p>Video: madžarska policija med zasegom pošiljke in aretacijo osumljenca</p>
      <p>Analize zaseženega heroina so pokazale, da je zasežena heroinska mešanica vsebovala približno 70 odstotkov heroina. Povprečna čistost heroina za ulično preprodajo znaša približno 12 odstotkov. To pomeni, da bi iz kilograma zaseženega visoko kvalitetnega heroina z redčenjem pridobili do šest kilogramov heroina. Storilci bi z grosistično prodajo lahko pridobili med deset in 15 milijonov evrov, v primeru ulične prodaje pa tudi med 65 in 87 milijonov evrov.</p>
      <blockquote><b>V stanovanju osumljenca našli 7 milijonov forintov ter 69.450 evrov</b> <br/>Madžarski oddelek za boj proti drogam izvaja preiskavo proti 47-letnemu moškemu iz Budimpešte zaradi suma trgovanja z veliko količino prepovedanih drog. Pošiljka je na končni cilj na Madžarskem prispela 5. novembra, ko je 47-letni moški razložil kolute folije in jih shranil v skladišču, ki ga je najel na svoje ime. Osumljenca so aretirali. <br/>Kriminalisti so preiskali njegovo stanovanje, kjer so našli in zasegli majhno količino tablet, za katere so sumili, da gre za prepovedane droge, ter sedem milijonov forintov ter 69.450 evrov gotovine. <br/>Policija je prav tako preiskala prostore, ki jih je najel omenjeni moški, kjer so zasegli 69,1 kilograma snovi, za katero so sumili da gre za prepovedano drogo, skrito v štirih od 42 kolutov, zakamufliranih kot embalažni material.</blockquote>
    </article>
  </body>
</html>