<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/cesko-pokryl-prvni-snih-na-silnicich-velke-problemy-nezpusobil-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T11:41:00+00:00"/>
    <meta property="og:title" content="Česko pokryl první sníh. Na silnicích zatím velké problémy nezpůsobil"/>
    <meta property="og:description" content="Část Česka v noci na dnešek pokryly první sněhové vločky. Mokrý a těžký sníh začal padat v úterý večer a zasypal výše položená místa v Čechách a na Vysočině. Napadlo od pěti do 10 centimetrů, na Šumavě a v Krkonoších meteorologové naměřili i kolem 20 centimetrů. Na silnicích sníh vážnější problémy nezpůsobil, vozovky jsou po údržbě silničářů sjízdné. Při teplotách nad bodem mrazu sníh většinou odtával. Opatrní musí být řidiči zejména na Vysočině, podle dopravního centra může být vozovka kluzká i na dálnici D1 mezi 60. a 110. kilometrem."/>
  </head>
  <body>
    <article>
      <h1>Česko pokryl první sníh. Na silnicích zatím velké problémy nezpůsobil</h1>
      <address><time datetime="2019-11-13T11:41:00+00:00">13 Nov 2019, 11:41</time> by <a rel="author">ČTK</a></address>
      <p>"Za uplynulých 24 hodin spadlo na většině našeho území pět až 15 milimetrů srážek, výjimkou bylo jen Karlovarsko s úhrny do dvou milimetrů," uvedl dnes ráno Český hydrometeorologický ústav. První výraznější sněžení této zimy se týkalo míst nad 400 metrů nad mořem v západní polovině republiky, tedy Čech a Vysočiny. Sníh s deštěm padal i v nižších polohách, jako v Praze, Plzni, Pardubicích a Českých Budějovicích. Na Humpolecku, Havlíčkobrodsku a Jihlavsku napadlo kolem pěti centimetrů mokrého sněhu.</p>
      <figure>
        <img src="https://g.denik.cz/25/3b/75485914-812635385857276-4189711318455943168-o_denik-150-3x2.jpg"/>
      </figure>
      <aside>
        <a href="https://www.denik.cz/regiony/velbloud-se-prochazel-zasnezenymi-jizerkami-narazil-na-nej-petr-sen-20191113.html">Martin si našel za koně náhradu. Velbloud se procházel zasněženými Jizerkami Přečíst článek ›</a>
      </aside>
      <p>V Čechách bude sněžit v polohách nad 400 metrů nad mořem i v dalších hodinách. Od dnešního poledne do půlnoci napadne kolem pěti, ojediněle až deseti centimetrů mokrého a těžkého sněhu. Na většině území Česka a na jihu Moravy se pak v druhé polovině noci na čtvrtek a ráno bude při ochlazení tvořit na silnicích a chodnících náledí či zmrazky. Informoval o tom dnes ČHMÚ.</p>
      <p>Podle něj lze očekávat kvůli sněžení komplikace v dopravě a zásobování. Pod tíhou mokrého sněhu se totiž mohou lámat větve stromů a škody může sníh způsobit i na drátech elektrického vedení. K opatrnosti nabádají meteorologové řidiče a chodce i kvůli předpokládanému náledí, které hrozí zejména na neošetřených komunikacích.</p>
      <h3>Tři nehody kamionů </h3>
      <p>Podle mluvčího Ředitelství silnic a dálnic Jana Rýdla je celá dálniční i silniční síť sjízdná, komplikace během noci a rána způsobily postupně tři nehody kamionů. Silničáři najeli za posledních 24 hodin se sypači 2380 kilometrů, použili 152 tun soli a 46 tisíc litrů solanky, což je voda s vysokým obsahem solí jodu a bromu. Na silnice první třídy vysypali 175 tun soli.</p>
      <figure>
        <img src="https://g.denik.cz/29/16/74687798-1179714365558488-777449523650756608-n_denik-150-3x2.jpg"/>
      </figure>
      <aside>
        <a href="https://www.denik.cz/regiony/varovani-meteorologu-se-vyplnuje-snezi-i-v-nizsich-polohach-na-jihu-cech-20191112.html">VIDEO: Varování meteorologů se vyplňuje, sněží i v nižších polohách na jihu Čech Přečíst článek ›</a>
      </aside>
      <p>Kvůli sněžení jsou jen s opatrností sjízdné silnice v západní části Vysočiny. Na silnici I/34 u Humpolce se tvoří kolony nákladních aut kvůli uježděnému sněhu v kopci. Na Havlíčkobrodsku, Pelhřimovsku a Jihlavsku už sněžilo v úterý večer a v noci na dnešek. Řidiči by měli být opatrní také v Krkonoších a Orlických horách, kde ráno ležel na silnicích místy rozbředlý sníh. Silnice v okolí Šerlichu v Orlických horách v délce asi čtyř kilometrů pokrývala vrstva ujetého sněhu do sedmi centimetrů.</p>
      <p>S kluzkou vozovkou by měli počítat řidiči také na silnicích v Krušných horách. V Libereckém kraji zatím žádné problémy na silnicích hlášené nejsou, hlavní tahy jsou většinou jen holé a mokré, a to včetně silnice 10 z Tanvaldu na Harrachov a dál do Polska.</p>
      <figure>
        <img src="https://g.denik.cz/6/27/snihklet-ck191113-02_denik-150-3x2.jpg"/>
      </figure>
      <aside>
        <a href="https://www.denik.cz/nehody/policiste-na-jihu-cech-od-rana-setri-jiz-dva-strety-auta-s-chodcem-20191113.html">Šumavu pokryl sníh. Došlo ke dvěma střetům aut s chodci, jeden skončil tragicky Přečíst článek ›</a>
      </aside>
      <p>Na více než desítce míst v Čechách dnes meteorologové naměřili sněhovou pokrývku přes deset centimetrů. Šlo většinou o vrcholky hor na Šumavě a v Krkonoších, které jsou nad 1000 metrů nad mořem. Nejvíce napadlo na Březníku na Šumavě, kde naměřili 20 centimetrů sněhu. O pár centimetrů méně bylo v Krkonoších na Labské Boudě, Luční Boudě a Dvoračkách. Deset centimetrů sněhu ale spadlo také na druhém nejvyšším vrcholu Brd Praze.</p>
      <p>Další sněžení očekávají meteorologové během dneška. Nejvíce to bude opět v západní části Vysočiny, na jihozápadě a severu Čech, kde by mohlo znovu napadnout pět až deset centimetrů sněhu. Bude ale rychle odtávat.</p>
    </article>
  </body>
</html>