<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/neprehliadnite/1982212_tv-markiza-odvysiela-jedinecny-dokument-k-30-vyrociu-neznej-revolucie"/>
    <meta property="og:site_name" content="markíza"/>
    <meta property="article:published_time" content="2019-11-13T11:00:00+00:00"/>
    <meta property="og:title" content="TV Markíza odvysiela jedinečný dokument k 30. výročiu Nežnej revolúcie"/>
    <meta property="og:description" content="Vďaka archívnym záberom sa divák vráti o 30 rokov dozadu, prežije atmosféru tých dní a spozná zákulisie revolúcie."/>
  </head>
  <body>
    <article>
      <h1>TV Markíza odvysiela jedinečný dokument k 30. výročiu Nežnej revolúcie</h1>
      <h2>Vďaka archívnym záberom sa divák vráti o 30 rokov dozadu, prežije atmosféru tých dní a spozná zákulisie revolúcie.</h2>
      <address><time datetime="2019-11-13T11:00:00+00:00">13 Nov 2019, 11:00</time> by <a rel="author">Tlačová správa</a></address>
      <p><b>Televízia Markíza</b> nakrútila pri príležitosti 30. výročia Nežnej revolúcie <b>výnimočný pôvodný dokument</b> s názvom <b>NEŽNÁ 30 - CESTA K SLOBODE</b>. Diváci si túto udalosť domáceho aj celosvetového významu budú môcť pripomenúť symbolicky práve <b>v nedeľu, 17. novembra 2019, so začiatkom o 20:30</b>.<br/><br/>Dokument NEŽNÁ 30 - CESTA K SLOBODE sa vracia k historickým udalostiam novembra 1989 na Slovensku a prostredníctvom raritných archívnych záberov a výpovedí hlavných aktérov krok po kroku ukazuje priebeh Nežnej revolúcie od študentskej manifestácie 16. novembra 1989 až po zostavenie prvej nekomunistickej vlády. Výnimočná bude najmä sebareflexia osobností revolúcie a silný odkaz na súčasné dianie na slovenskej politickej a spoločenskej scéne.<br/><br/>Tvorcovia sa vybrali na autentické miesta, kde sa rozprávali s ľuďmi, z ktorých dramatické novembrové dni urobili revolucionárov, študentských lídrov a zakladateľov opozičného hnutia Verejnosť proti násiliu. Spolupracovali s historikmi z Historického ústavu SAV a Ústavu pamäti národa, ktorí tieto mladé dejiny skúmajú a objasnili, čo sa počas revolúcie dialo v Komunistickej strane, či ako na všetko reagovala vtedajšia tajná polícia (ŠtB). Vďaka archívnym záberom sa divák vráti o 30 rokov dozadu, prežije atmosféru tých dní a spozná zákulisie revolúcie.<br/><br/>„Snažili sme sa o to, aby divák dostal ucelený a zrozumiteľný obraz o tom, ako sa revolúcia udiala na Slovensku. Film je o tom, ako potreba jednotlivcov povedať režimu nie, prerástla do masových demonštrácií a zachvátila celú krajinu, ale aj o tom, či sa podarilo ideály Nežnej revolúcie spred 30 rokov naplniť,“ povedala spoluautorka a režisérka dokumentu <b>Lenka Stanková</b>. „Pri rešeršovaní archívov som zažila chvíle, keď sa mi do očí tisli slzy a v strižni sme mali so strihačom zimomriavky. Robili sme všetko preto, aby sme tieto silné emócie dopriali aj divákom, dúfam, že sa nám to podarilo,“ dodala.<br/><br/>„Lenka Stanková so strihačom Marekom Prochácom a kameramanmi Petrom Pálfym, Petrom Javorom a Matejom Prochácom dali dokopy výnimočný materiál s detailne prepracovaným výberom archívov, ktoré sa prelínajú so súčasnosťou. Odkaz na aktuálne dianie v našej spoločnosti je citeľný a silná sebareflexia hlavných aktérov Nežnej revolúcie nás až šokovala,“ povedala šéfredaktorka relácie Reflex <b>Zuzana Štelbaská</b>, ktorá je spoluautorkou a dramaturgičkou dokumentu. „Po tridsiatich rokoch je dôležité vrátiť sa späť a pripomenúť si, ako to celé prebehlo, kto boli ľudia, ktorí sa o Nežnú revolúciu zaslúžili. Dnes už ľahko zabúdame na to, že za tým celým boli bežní občania, študenti, ktorí nabrali odvahu, vyšli do ulíc a najmä necúvli,“ uzavrela.<br/><br/>Tematicky zvolená je aj následná filmová ponuka, ktorú budú tvoriť dnes už legendárne české komédie <i><b>Pelíšky</b></i> (21:20) a <i><b>Tankový prapor</b></i> (0:00). Špeciálne bude tiež nedeľné vydanie politickej diskusnej relácie <b>Na telo</b>, v ktorej moderátor <b>Michal Kovačič</b> v tradičnom čase o 13:00 privíta sociologičku a bývalú premiérku <b>Ivetu Radičovú</b>, jedného z najbližších spolupracovníkov prezidenta Václava Havla <b>Michaela Kocába</b>, prvého ponovembrového predsedu Komunistickej strany <b>Petra Weissa</b> a lídra revolúcie a neskôr politika <b>Milana Kňažka</b>.<br/><br/>Taktiež spravodajský portál <b>TVNoviny.sk</b> spustil pri príležitosti 30. výročia Nežnej revolúcie <b><a href="https://www.tvnoviny.sk/nezna-revolucia">špeciálnu sekciu Nežná 30</a></b> v originálnom retro dizajne a s jedinečným monotematickým obsahom.<br/><br/><b>PR oddelenie skupiny Markíza</b></p>
    </article>
  </body>
</html>