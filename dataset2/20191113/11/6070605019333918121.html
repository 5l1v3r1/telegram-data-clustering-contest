<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Aragones-govern-Hem-tingut-sensacio_0_2343365757.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T11:04:00+00:00"/>
    <meta property="og:title" content="El PSOE i ERC es reuniran aquest dijous per abordar la investidura"/>
    <meta property="og:description" content="Lastra i Rufián es veuran a Madrid i els republicans reiteraran el seu 'no' a Sánchez"/>
  </head>
  <body>
    <article>
      <h1>El PSOE i ERC es reuniran aquest dijous per abordar la investidura</h1>
      <h2>Lastra i Rufián es veuran a Madrid i els republicans reiteraran el seu 'no' a Sánchez</h2>
      <address>
        <time datetime="2019-11-13T11:04:00+00:00">13 Nov 2019, 11:04</time>
      </address>
      <p>Primer contacte entre el PSOE i ERC per abordar l'escenari polític de després de les eleccions del 10-N. Aquest dijous es reuniran a Madrid la portaveu del PSOE al Congrés, Adriana Lastra, i el cap de files dels republicans a la cambra baixa, Gabriel Rufián, segons fonts d'ERC citades per Europa Press. "Anem a la reunió a explicar al PSOE que de moment tenen el nostre 'no' -en la investidura- i que les circumstàncies han canviat des del juliol", quan ERC es va abstenir amb Pedro Sánchez. </p>
      <p>Fonts republicanes consultades per l'ARA expliquen que la trobada "s'emmarca en una ronda inicial de reunions" i que, per tant, de demà no esperen treure'n grans conclusions. ERC assegura que assisteix a la cita amb voluntat d'escoltar, però adverteix que els socialistes s'hauran de "moure molt" si volen que es replantegin el seu 'no' a Sánchez. </p>
      <p>Avui el vicepresident del Govern i coordinador nacional d'ERC, Pere Aragonès, ha carregat contra el pacte que han arribat el PSOE i Podem per intentar desencallar la legislatura a Espanya. "Hem tingut la sensació que se'ns ha pres el pèl durant mesos", ha apuntat el vicepresident del Govern, Pere Aragonès, sobre <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html">l'acord de govern que ahir van anunciar el PSOE i Unides Podem</a> per desbloquejar la investidura a l'Estat. "És una manca de frivolitat i de falta de principis", ha reiterat en una entrevista aquest dimecres a <i>El matí de Catalunya Ràdio</i>. </p>
      <p>El coordinador nacional d'Esquerra Republicana ha valorat l'entesa entre Pedro Sánchez i Pablo Iglesias i ha assegurat que la posició dels republicans de cara a la investidura "no serà la mateixa que al juliol", perquè, ha argumentat, "han passat moltes coses". "Ens mantenim en el no i esperem que es moguin. No es pot demanar confiança cega", ha apuntat Aragonès. </p>
      <figure>
        <img src="https://www.ara.cat/2019/11/13/imatges/Pedro-Sanchez-abraca-Pablo-iglesias234277595767338704651x366_2343375800_67354531_117x66.jpg"/>
      </figure>
      <p>
        <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html">Sánchez abraça Iglesias per fer un govern de coalició sense vetos</a>
      </p>
      <p>Tanmateix, el vicepresident català aquest matí explicava que no havia rebut cap trucada del PSOE o d'Unides Podem: "Quan ho facin, els plantejarem que cal una sortida política [...] No és un conflicte de convivència entre catalans". D'aquesta manera, Aragonès ha supeditat el seu eventual suport a la investidura de Sánchez a que aquest es comprometi a crear una taula de negociació política "entre iguals".</p>
      <figure>
        <a href="https://www.ara.cat/2019/11/13/imatges/vicepresident-Govern-Economia-Pere-Aragones_2343375803_67354698_1500x993.jpg">
          <img src="https://www.ara.cat/2019/11/13/imatges/vicepresident-Govern-Economia-Pere-Aragones_2343375803_67354698_1500x993.jpg"/>
        </a>
        <figcaption>El vicepresident del Govern i conseller d'Economia, Pere Aragonès, en una imatge d'arxiu / GERARD ARTIGAS / ACN</figcaption>
      </figure>
      <p>Precisament la posició respecte a Catalunya va ser un dels punts de fricció en el passat entre el president espanyol en funcions i el líder de la formació lila. En aquesta línia, Aragonès ha reiterat que la situació "és un conflicte entre Catalunya i l'Estat" i que ha de ser "en aquest escenari" en què es produeixi la negociació. "El resultat haurà de ser avalat per una àmplia majoria de catalans i ha de tenir garanties jurídiques que no es canviarà de manera unilateral", ha advertit el vicepresident. </p>
      <p>"El marge per a la confiança s'ha esgotat els últims mesos i ara hem de ser molt exigents, sense la taula de diàleg no podrem facilitar cap govern espanyol", ha assegurat Aragonès que, tot i això, ha insistit que la independència de Catalunya "és un procés irreversible". "Aquest país serà independent. La via penal cronificarà el conflicte però no ens rendirem". </p>
      <h3>Els fronts oberts</h3>
      <p>"La nostra prioritat és un referèndum acordat i reconegut internacionalment", ha exposat el coordinador nacional d'ERC que, no obstant això, ha reconegut que "és molt difícil". "No tirarem la tovallola amb tanta gent al darrere", ha assegurat Aragonès, després que ahir l'ARA expliqués <a href="https://www.ara.cat/politica/ERC-oblida-DUI-proposa-referendum_0_2342765773.html">les tres vies que preveu el partit per celebrar un referèndum d'independència</a> i que s'inclouen en el document estratègic de la formació –que es presentarà formalment el 21 de desembre, quan el partit celebri el seu congrés.</p>
      <figure>
        <img src="https://www.ara.cat/2019/11/13/imatges/ERC-Aragones-Marta-Vilalta-Junqueras234337569867343963651x366_2343375801_67354609_117x66.jpg"/>
      </figure>
      <p>
        <a href="https://www.ara.cat/politica/ERC-oblida-DUI-proposa-referendum_0_2342765773.html">Les tres vies d’ERC per celebrar un referèndum d’independència</a>
      </p>
      <p>El líder d'ERC al Parlament, Sergi Sabrià, <a href="https://www.ara.cat/politica/Ciutadans-Govern-aclareixi-financat-CDR_0_2343365762.html">ha solemnitzat des del Parlament el 'no'</a> del seu partit a la investidura del president espanyol. "No al PSOE més agre i retrògrad i no al PSC que no es distingeix del PP". "Sense <i> sit and talk</i> -asseure's i parlar- la nostra resposta és un no", ha conclòs.</p>
      <h3>Pressupostos catalans del 2020</h3>
      <p>I mentre aquest escenari no arribi, el Govern té en marxa la negociació d'uns pressupostos després de tres anys de pròrroga. "Si no hi ha pressupostos, qui quedarà afectat políticament serà el Govern", ha considerat el vicepresident, que ha matisat: "També els serveis públics". "És una qüestió de responsabilitat", ha manifestat el conseller d'Economia, que ha assegurat que tenen "preparats" el projecte dels comptes i hi ha una "interlocució en marxa que evoluciona i que haurà d'evolucionar encara més en els pròxims dies". </p>
      <p>"Esperem que a finals d'aquest any estiguin enllestits", ha demanat Aragonès, que ha indicat que els pressupostos que haurà de defensar obren un marge per a l'acord, "en termes raonables", amb En Comú Podem. "Estic intentant entendre el seu posicionament", ha admès el titular d'Economia, en referència als comuns.</p>
    </article>
  </body>
</html>