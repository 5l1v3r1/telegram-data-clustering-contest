<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822055.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T11:42:00+00:00"/>
    <meta property="og:title" content="ترامپ: دوره دزدیدن ثروت آمریکا تمام شد"/>
    <meta property="og:description" content="به گزارش ایسنا به نقل از فوربس، دونالد ترامپ - رئیس‌جمهور آمریکا - که در شهر نیویورک سخنرانی می کرد ضمن اشاره به پیشرفت های حاصل شده در روند مذاکرات تجاری با چین گفت: زنجیره تامین آن ها خیلی بد آسیب دیده است. آن ها خیلی دنبال توافق هستند و ما هم به حصول توافق نزدیک شده ایم."/>
  </head>
  <body>
    <article>
      <h1>ترامپ: دوره دزدیدن ثروت آمریکا تمام شد</h1>
      <address>
        <time datetime="2019-11-13T11:42:00+00:00">13 Nov 2019, 11:42</time>
      </address>
      <p>رئیس‌جمهور آمریکا چینی ها را به تقلب در تجارت با آمریکا متهم کرد و گفت که دوران دزدیدن فرصت های شغلی و ثروت‌آمریکا توسط دیگران به سر آمده است.</p>
      <p>به گزارش ایسنا به نقل از فوربس، دونالد ترامپ - رئیس‌جمهور آمریکا - که در شهر نیویورک سخنرانی می کرد ضمن اشاره به پیشرفت های حاصل شده در روند مذاکرات تجاری با چین گفت: زنجیره تامین آن ها خیلی بد آسیب دیده است. آن ها خیلی دنبال توافق هستند و ما هم به حصول توافق نزدیک شده ایم.</p>
      <p>ترامپ ضمن متهم کردن چین به تقلب در تجارت با آمریکا گفت: دیگر به کسی اجازه نخواهیم داد از آمریکا سو استفاده کند. هیچ کس بهتر از چینی‌ها نمی تواند تقلب کند!</p>
      <p>وی در بخش دیگر سخنان خود اروپایی‌ها را هم از انتقاد بی‌نصیب نگذاشت و گفت: موانعی که آن ها برای ما ایجاد کرده اند از چینی ها هم بدتر بوده است. روش برخورد برخی کشورها با آمریکا اصلا قابل قبول نیست. ترامپ خطاب به شرکای تجاری آمریکا گفت که دوران دزدیدن فرصت های شغلی و ثروت‌آمریکا توسط دیگران به سر آمده است.</p>
      <p>ترامپ هم چنین با اشاره به رشد ۴۵ درصدی شاخص بورسی " اس اند پی ۵۰۰" از زمان روی کار امدن خود در سال ۲۰۱۶ از جروم پاول- رئیس بانک مرکزی آمریکا - و سایر مدیران فدرال رزرو به دلیل کاهش ندادن نرخ بهره انتقاد کرد و گفت که آن ها خیلی سریع نرخ بهره را افزایش می‌دادند اما حالا با کندی نرخ بهره را کم می کنند. اگر فدرال رزرو با ما همکاری می کرد ۲۵ درصد دیگر به رشد شاخص های بورسی افزوده می‌شد.</p>
      <p>در هفته های اخیر شاخص های بورسی وال استریت بیشتر بر مدار صعودی حرکت می کنند و موفق به رکورد شکنی‌های جدیدی شده اند.</p>
      <p>هر چند که به عقیده اکثر کارشناسان دلیل این صعود امیدواری به آتش‌بس جنگ تجاری بین آمریکا و چین است، سخنان ترامپ می تواند آتش اختلافات را مجددا شعله ور کند.</p>
      <p>کریس زاکارلی- کارشناس ارشد سرمایه‌گذاری در موسسه " ایندیپندنت ادوایزر الیانس"- گفت: چیزی که ترامپ در سخنان خود به آن اشاره ای نکرد، جزئیات پیشرفت در توافق تجاری با چین و نظر وی در خصوص اعمالکردن یا نکردن تعرفه های بیشتر بر روی محصولات وارداتی از اتحادیه اروپا بود.</p>
    </article>
  </body>
</html>