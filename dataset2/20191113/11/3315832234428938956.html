<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/39bd3c800de62806/in-anul-2018-circa-120-de-mii-de-moldoveni-sufereau-de-diabet-zaharat.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T11:19:20+00:00"/>
    <meta property="og:title" content="În anul 2018 circa 120 de mii de moldoveni sufereau de diabet zaharat"/>
    <meta property="og:description" content="În Republica Moldova, în anul 2018, fiecare a treizecea persoană sau aproape 120 de mii de persoane sufereau de diabet zaharat. Fiecare a nouăzecea persoană decedează din cauza complicațiilor de diabet zaharat, ori mortalitatea populației prin diabet zaharat este de 11,8 la 100 mii de locuitori. Datele au fost prezentate de Ministerul Sănății în contextul marcării pe 14 noiembrie a Zilei Mondiale de profilaxie și combatere a diabetului zaharat."/>
  </head>
  <body>
    <article>
      <h1>În anul 2018 circa 120 de mii de moldoveni sufereau de diabet zaharat</h1>
      <address><time datetime="2019-11-13T11:19:20+00:00">13 Nov 2019, 11:19</time> by <a rel="author">Jurnal.md</a></address>
      <p>
        <b>În Republica Moldova, în anul 2018, fiecare a treizecea persoană sau aproape 120 de mii de persoane sufereau de diabet zaharat. Fiecare a nouăzecea persoană decedează din cauza complicațiilor de diabet zaharat, ori mortalitatea populației prin diabet zaharat este de 11,8 la 100 mii de locuitori. Datele au fost prezentate de Ministerul Sănății în contextul marcării pe 14 noiembrie a Zilei Mondiale de profilaxie și combatere a diabetului zaharat.</b>
      </p>
      <p>Astăzi este marcată Ziua Mondială de profilaxie și combatere a Diabetului Zaharat cu genericul „Diabetul – Protejează-ți Familia” ca răspuns la creșterea amenințătoare a poverii diabetului zaharat pentru sănătatea populației. Îndemnul din această zi al lucrătorilor medicali și societății civile adresat populației este: <i>„Ai</i> <i>grijă,</i> <i>protejează-ți</i> <i>familia</i> <i>de</i> <i>diabet.</i> <i>Acțiunile</i> <i>simple</i> <i>pot</i> <i>reduce</i> <i>riscurile!”. </i></p>
      <p>În acest an, de Ziua Mondială a Diabetului, Ministerul Sănătății, Muncii și Protecției Sociale, în comun cu Agenția Națională de Sănătate Publică și autoritățile publice locale, cu suportul Proiectului „Viață Sănătoasă” desfășoară evenimentul comunitar de promovare a sănătății în localitatea Peresecina, raionul Orhei.</p>
      <p>În cadrul evenimentului, vor fi organizate o serie de activități de screening (măsurarea glicemiei în sânge, calcularea indicelui masei corporale, măsurarea circumferinței abdominale etc.), consilierea pacienților cu risc sporit de diabet zaharat tip 2, examinarea pacienților cu diabet zaharat (examinarea piciorului diabetic și măsurarea tensiunii intraoculare), diseminarea de materiale informative, accentul fiind pus pe implicarea familiei în activitățile de promovare a sănătății și combatere a diabetului zaharat.</p>
      <p>Activități comunitare de promovare a sănătății similare cu ocazia Zilei Mondiale de profilaxie și combatere a Diabetului Zaharat vor fi realizate și în alte nouă sate (Albota de Sus, Boșcana, Talmaza, Ermoclia, Trinca, Cismekioi, Ohrincea, Susleni) din cele zece raioane-țintă ale Proiectului „Viață Sănătoasă”.</p>
      <p>Acțiunile de promovare a sănătății desfășurate în cadrul proiectului „Viață sănătoasă: reducerea poverii bolilor netransmisibile” sunt finanțate de Biroul de cooperare al Elveției și  realizate de Institutul Elveției Tropical și de Sănătate Publică, Elveția fiind cel mai mare donator bilateral  de granturi  în sectorul de Sănătate a Republicii Moldova.</p>
    </article>
  </body>
</html>