<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639750/%D8%B1%D9%88%D8%B2-%DA%A9%D8%A7%D8%A8%D9%88%D8%B3%E2%80%8C%D9%88%D8%A7%D8%B1-%D8%A8%D9%88%D8%B1%D8%B3%E2%80%8C%D9%87%D8%A7%DB%8C-%D8%A2%D8%B3%DB%8C%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T11:51:00+00:00"/>
    <meta property="og:title" content="روز کابوس‌وار بورس‌های آسیایی"/>
    <meta property="og:description" content="بورس‌های آسیایی تحت تاثیر اخبار هنگ‌کنگ ریزش شدیدی را تجربه کردند."/>
  </head>
  <body>
    <article>
      <h1>
        <a href="https://www.bultannews.com/fa/news/639750/%D8%B1%D9%88%D8%B2-%DA%A9%D8%A7%D8%A8%D9%88%D8%B3%E2%80%8C%D9%88%D8%A7%D8%B1-%D8%A8%D9%88%D8%B1%D8%B3%E2%80%8C%D9%87%D8%A7%DB%8C-%D8%A2%D8%B3%DB%8C%D8%A7%DB%8C%DB%8C">روز کابوس‌وار بورس‌های آسیایی</a>
      </h1>
      <h2>بورس‌های آسیایی تحت تاثیر اخبار هنگ‌کنگ ریزش شدیدی را تجربه کردند.</h2>
      <address><time datetime="2019-11-13T11:51:00+00:00">13 Nov 2019, 11:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شاخص‌های بورسی در معاملات روز چهارشنبه، تحت تاثیر اخبار مربوط به<b> جنگ تجاری</b> و تداوم اعتراضات داخلی در هنگ‌کنگ قرار گرفتند. دونالد ترامپ - رئیس‌جمهور آمریکا - گفته است که پکن خواستار حصول توافق تجاری با آمریکاست و دو طرف به توافق اولیه بسیار نزدیک شده‌اند، هر چند که از ذکر جزئیات بیش‌تر خودداری کرد.</p>
      <p>از سوی دیگر اعتراضات داخلی در هنگ‌کنگ که ابتدا در اعتراض به لایحه استرداد مجرمین به چین آغاز شد، بیش از پیش تشدید شده است و کری لام- رئیس اجرایی این منطقه- تظاهرکنندگان را آشوب‌طلب و اغتشاش‌گر خوانده است. وینگ چئونگ - از رهبران معترضان هنگ‌کنگی- هشدار داده است که اوضاع در این منطقه در آستانه انفجار قرار دارد. اوضاع نگران کننده هنگ‌کنگ باعث شد تا برخلاف بورس‌های اروپا و آمریکا، بورس‌های آسیایی ریزشی باشند.</p>
      <p>در وال استریت، بیش‌تر شاخص‌ها صعودی بودند تا جایی که به جز شاخص "داوجونز ایدانستریال اوریج" که نسبتا بدون تغییر در مقایسه با روز قبل و در سطح ۲۷ هزار و ۶۹۱.۴۹ واحد باقی ماند، دو شاخص دیگر سبزپوش شدند؛ شاخص "اس اند پی ۵۰۰" با ۰.۱۶ درصد افزایش تا سطح ۳۰۹۱.۸۴ واحدی پایین رفت و دیگر شاخص مهم بورسی آمریکا یعنی " نزدک کامپوزیت" با افزایش ۰.۲۶ درصدی در سطح ۸۴۸۶.۸۹ واحدی بسته شد.</p>
      <p>در معاملات بازارهای بورس در اروپا، شاخص‌ها عملکرد مشابهی داشتند تا جایی که شاخص "فوتسی ۱۰۰" بورس لندن با افزایش ۰.۴۲ درصدی تا ۷۳۶۵.۴۴ واحد پایین رفت، شاخص "کک ۴۰" بورس پاریس با افزایش ۰.۴۴ درصدی در سطح ۵۹۱۹.۷۵ واحد بسته شد و شاخص "دکس ۳۰" بورس فرانکفورت در آلمان با افزایش ۰.۶۵ درصدی و ایستادن در سطح ۱۳ هزار و ۲۸۳.۵۱ واحدی به کار خود خاتمه داد. در مادرید شاخص "ایبکس ۳۵" حدود ۰.۸۳ درصد پایین رفت و به ۹۳۰۶.۷۰ واحد رسید.</p>
      <p>از سوی دیگر در معاملات بورس‌های آسیا، شاخص "نیک کی ۲۲۵" بورس توکیو ژاپن با ریزش ۰.۷۶ درصدی تا سطح ۲۳ هزار و ۳۴۲.۰۵ واحدی پایین رفت، شاخص " هانگ سنگ" بورس هنگ کنگ با سقوط ۲.۰۹ درصدی به ۲۶ هزار و ۵۰۰.۰۲ واحد رسید. در چین شاخص " شانگ‌های کامپوزیت " با ریزش ۰.۲۶ درصدی در سطح ۳۸۹۳.۵۱ واحد بسته شد. در استرالیا شاخص "اس اند پی اس اند ایکس ۲۰۰" بورس سیدنی با ۰.۸۱ درصد کاهش و ایستادن در سطح ۶۶۹۸.۴۰ واحدی به کار خود خاتمه داد.</p>
      <p>در بازار طلای سیاه، هر بشکه نفت "وست تگزاس اینتر مدیت" با ۰.۳۳ درصد کاهش به ۵۶.۶۱ دلار رسید و نفت خام برنت دریای شمال با کاهش ۰.۳۹ درصدی به ازای ۶۱.۸۲ دلار در هر بشکه مبادله شد.</p>
      <p>همچنین در بازار فلزات گران بها، بهای هر اونس طلا برای تحویل فوری با افزایش ۰.۳۳ درصدی به ۱۴۶۱.۱۶ دلار رسید. هر اونس نقره با جهش ۱.۱۹ درصدی به ازای ۱۶.۸۹ دلار مبادله شد.</p>
    </article>
  </body>
</html>