<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nabu-zaochno-povidomilo-pro-pidozru-eksgolovi-pravlinnya-vab-banku-malcevu-639651.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T11:48:00+00:00"/>
    <meta property="og:title" content="НАБУ заочно повідомило про підозру ексголові правління VAB Банку Мальцеву"/>
    <meta property="og:description" content="Таким чином, коло підозрюваних у заволодінні стабілізаційним кредитом, наданим НБУ VAB Банку, зросла з восьми до 10."/>
  </head>
  <body>
    <article>
      <h1>НАБУ заочно повідомило про підозру ексголові правління VAB Банку Мальцеву</h1>
      <address>
        <time datetime="2019-11-13T11:48:00+00:00">13 Nov 2019, 11:48</time>
      </address>
      <h4>Таким чином, коло підозрюваних у заволодінні стабілізаційним кредитом, наданим НБУ VAB Банку, зросла з восьми до 10.</h4>
      <p>Національне антикорупційне бюро (НАБУ) заочно повідомило про підозру засновнику і колишньому голові правління VAB Банку Денису Мальцеву в справі про заволодіння 1,2 млрд гривень стабілізаційного кредиту Національного банку. Про це йдеться в повідомленні пресслужби НАБУ.</p>
      <p>«13 листопада 2019 детективи Національного бюро під процесуальним керівництвом прокурорів САП повідомили фактичному власнику і ексголові правління ПАТ «ВіЕйБі Банк» про підозру в заволодінні 1,2 млрд гривень стабілізаційного кредиту, наданого Національним банком України згаданому фінустанові», - сказано в ньому.</p>
      <p>Зазначається, що оскільки місцезнаходження особи поки не встановлено, вручення письмових повідомлень про підозру здійснюється в порядку, визначеному ст. 135, 278 Кримінального процесуально кодексу України (відправлено поштою та вручено житлово-експлуатаційній організації за місцем реєстрації підозрюваного).</p>
      <p>Таким чином, коло підозрюваних у заволодінні стабілізаційним кредитом, наданим НБУ VAB Банку, зросла з восьми до 10.</p>
      <p>Як повідомлялось, Вищий антикорупційний суд <a href="https://glavcom.ua/news/sprava-vab-banku-antikorupciyniy-sud-vidpraviv-kalenskogo-pid-domashniy-aresht-639612.html">обрав запобіжний захід у вигляді цілодобового домашнього арешту члену ради НБУ Миколі Каленському</a>, який є одним із фігурантів справи про заволодіння 1,2 млрд грн кредиту, наданого ПАТ «ВіЕйБі Банк».</p>
      <p>Перед цим Вищий антикорупційний суд України <a href="https://glavcom.ua/news/sud-zaareshtuvav-kolishnyu-ochilnicyu-departamentu-nacbanku-639599.html">заарештував на два місяці колишню директорку генерального департаменту банківського нагляду Національного банку Аллу Шульгу</a> в справі про розкрадання 1,2 млрд грн кредиту Нацбанку.</p>
      <p>Як повідомлялося, 11 листопада <a href="https://glavcom.ua/news/rozkradannya-12-mlrd-grn-nabu-povidomilo-pro-zatrimannya-posadovciv-nacbanku-639271.html">НАБУ повідомило про підозру вісьмом колишнім та чинним працівникам Нацбанку</a> у справі про заволодіння 1,2 млрд грн стабілізаційного кредиту для ПАТ «ВіЕйБі Банк».</p>
      <p>Спеціалізована антикорупційна прокуратура направила до Вищого антикорупційного суду клопотання про обрання підозрюваним запобіжних заходів у вигляді тримання під вартою з альтернативою внесення застави від 2,5 млн гривень до 30 млн гривень.</p>
      <p>Серед підозрюваних – колишній перший заступник голови НБУ, колишній директор Генерального департаменту банківського нагляду; колишній виконувач обов’язків начальника управління Нацбанку України по м. Києву та Київській області, колишні посадовці ПАТ «ВіЕйБі Банк» - голова спостережної ради, заступник голови правління банку та троє посадових осіб приватних компаній, пов’язаних з бенефіціарними власниками ПАТ «ВіЕйБі Банк».</p>
      <p>За повідомленнями ЗМІ, у справі фігурує голова правлення Райффайзен банку <a href="https://glavcom.ua/news/nabu-priyshlo-v-ofis-v-rayffayzen-banku-dlya-zatrimannya-glavi-pravlinnya-zmi-639266.html">Олександр Писарук</a>. До 2015 року він обіймав посаду заступника голови Нацбанку.</p>
      <related>
        <a href="https://glavcom.ua/news/sud-zaareshtuvav-kolishnyu-ochilnicyu-departamentu-nacbanku-639599.html"/>
        <a href="https://glavcom.ua/news/nabu-zatrimalo-dvoh-civilnih-razom-iz-direktorkoyu-departamentu-ofisu-prezidenta-kondzeleyu-639594.html"/>
        <a href="https://glavcom.ua/columns/evg_zakharov/cherez-diji-nabu-ukrajinu-mozhut-zvinuvatiti-u-tisku-na-jevropeyskiy-sud-z-prav-lyudini-639593.html"/>
      </related>
    </article>
  </body>
</html>