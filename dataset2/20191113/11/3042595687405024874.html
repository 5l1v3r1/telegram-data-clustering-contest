<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hatet-n-helt-spesiell-sexscene/71813204"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:24:59+00:00"/>
    <meta property="og:title" content="Hatet én helt spesiell sexscene"/>
    <meta property="og:description" content="Kristin Davis, også kjent som Charlotte York i «Sex and the City», avslører hemmeligheter fra serien."/>
  </head>
  <body>
    <article>
      <h1>Hatet én helt spesiell sexscene</h1>
      <h2>Kristin Davis, også kjent som Charlotte York i «Sex and the City», avslører hemmeligheter fra serien.</h2>
      <address><time datetime="2019-11-13T11:24:59+00:00">13 Nov 2019, 11:24</time> by <a rel="author">Henriette Eilertsen</a></address>
      <p>Det er allerede gått 15 år siden den siste episoden av <a href="https://www.dagbladet.no/kjendis/kim-cattrall-hevder-sex-and-the-city-jentene-aldri-har-vaert-venner/68815255">suksesserien «Sex and the City» </a>ble vist på tv. Gjennom seks år fikk fansen følge livet til Carrie, Samantha, Miranda og Charlotte i tv-serien, som i seinere tid har blitt til <a href="https://www.dagbladet.no/kultur/full-krangel-mellom-sex-og-singelliv-damene---jeg-vet-ikke-hva-problemet-hennes-er/68756481">to filmer med samme navn.</a></p>
      <p>Serien <a href="https://www.dagbladet.no/kjendis/sarah-jessica-parker-holdt-pa-a-takke-nei-til-sex-and-the-city/60336214">skildrer tette vennskap</a> med fire venninner som støtter hverandre i både oppturer og nedturer i New York, men i ettertid har det kommet fram at skuespillerne i virkeligheten <a href="https://www.dagbladet.no/kjendis/bak-lukkede-dorer-var-sex-og-singelliv-sirkuset-alt-annet-enn-glamorost/69445603">egentlig ikke står hverandre særlig nær</a>.</p>
      <p>Selv om det er over et tiår siden siste episode ble sendt, lever <a href="http://www.dagbladet.no/kultur/apner-for-mer-sex-og-singelliv/60605728">historien om jentene i beste velgående den dag i dag</a>, og skuespillerne letter stadig på sløret om tida på settet.</p>
      <h3>- Hatet den virkelig</h3>
      <p>Det er ingen hemmelighet at serien på mange måter ble banebrytende for single kvinner og deres sexliv, men nå avslører skuespiller Kristin Davis (54), som spilte Charlotte York, at ikke alle sexscenene falt i like god smak - i hvert fall hos henne.</p>
      <figure>
        <img src="https://dbstatic.no/71813556.jpg?imageId=71813556&amp;x=0&amp;y=0&amp;cropw=100&amp;croph=100&amp;width=641&amp;height=783"/>
        <figcaption><b>IKKE VENNER:</b> «Sex and the City»-stjernene stod hverandre svært nær i serien, men i virkeligheten var forholdene noe helt annet. Her sammen i 2010. Foto: NTB Scanpix Vis mer</figcaption>
      </figure>
      <p>I et nytt intervju med Andy Cohen, programleder for «Watch What Happens Live», forteller stjerna nemlig at det er én helt spesiell scene som hun husker godt, og ikke på en positiv måte, ifølge <a href="https://nypost.com/2019/11/12/kristin-davis-i-hated-filming-this-sex-scene-in-sex-and-the-city/?_ga=2.186945384.1964170740.1573544103-1215999618.1504765700">New York Post</a>.</p>
      <p>- Jeg har en jeg liker minst, sier hun, og fortsetter:</p>
      <p>- Ok, det var en scene hvor en fyr jeg hadde sex med måtte rope bitch og hore i ansiktet mitt.</p>
      <p>I episoden, som fikk navnet «Are We Sluts?» og som ble sendt i 2000, finner Davis' rollekarakter det som tilsynelatende ser ut til å være en gentleman, men som viser en helt annen side når de entrer soverommet sammen. Her begynner han som kjent å rope ordene til henne, noe som sjokkerte Charlotte York, men også Kristin Davis i virkeligheten.</p>
      <p>- Jeg hatet den virkelig. Jeg hatet den så mye, forteller hun.</p>
      <p>Seinere i samme intervju blir Davis spurt om hun er åpen for en tredje «Sex and the City»-film.</p>
      <p>- Jeg er en håpefull person, åpenbart, og jeg har en rik fantasi, svarer hun.</p>
      <p>- Jeg har alle mulig forskjellige fantasier, Andy. Jeg har en hel kortfilm planlagt, fortsetter hun.</p>
      <p>Men om det faktisk vil bli en tredje film, er ikke så sikkert.</p>
      <h3>Takket nei</h3>
      <p>For to år siden fikk Kim Cattrall skylden for at det ikke blir noen ny film, og kort tid seinere gikk hun til motangrep og kritiserte kollega Sarah Jessica Parker, som skal ha kritisert Cattralls avgjørelse, ifølge <a href="http://www.usmagazine.com/celebrity-news/news/kim-cattrall-slams-sarah-jessica-parker-over-satc-3-comments-w507001">US Weekly</a>.</p>
      <p>I tillegg avviste hun bestemt påstanden om at hun skal ha vært interessert i en ny «Sex and the City»-rolle som den seksuelt frigjorte Samantha Jones. Hun avviste også at hun skal har vært kravstor og oppført seg som en diva.</p>
      <p>- Svaret på det har alltid vært nei, et respektfullt og bestemt nei, sa hun.</p>
      <p>Cattrall refererte den gang til avgjørelsen hun tok og husket den godt.</p>
      <p>- Det var i desember i fjor i en samtale med produsentene, og mitt svar var enkelt: «Takk skal dere ha, men nei takk. Jeg har det bra som det er».</p>
      <p>Med andre ord kan Cattralls uttalelser bety at fansen må se langt etter en oppfølger.</p>
    </article>
  </body>
</html>