<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231838/"/>
    <meta property="og:site_name" content="Українська правда"/>
    <meta property="article:published_time" content="2019-11-13T11:00:17+00:00"/>
    <meta property="og:title" content="Коломойський готовий до розвороту України в бік Росії – New York Times"/>
    <meta property="og:description" content="Український олігарх Ігор Коломойський вважає, що Україні пора відмовитися від Заходу і налагоджувати відносини з Росією."/>
  </head>
  <body>
    <article>
      <h1>Коломойський готовий до розвороту України в бік Росії – New York Times</h1>
      <address>
        <time datetime="2019-11-13T11:00:17+00:00">13 Nov 2019, 11:00</time>
      </address>
      <p>Український олігарх Ігор Коломойський вважає, що Україні пора відмовитися від Заходу і налагоджувати відносини з Росією.</p>
      <p><b>Джерело:</b> <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">The New York Times</a></p>
      <p><b>Дослівно:</b> "Коломойський, якого багато хто вважає найвпливовішою фігурою в Україні за межами уряду, з огляду на його роль покровителя недавно обраного президента Володимира Зеленського, пережив вражаючу зміну настрою: за його словами, Україні пора відмовитися від Заходу і розвернутися назад в сторону Росії".</p>
      <p><b>Деталі:</b> Видання, цитуючи заяви Коломойського, припускає, що вони, принаймні, частково відображають розчарування олігарха західною дипломатією і Міжнародним валютним фондом, який сподівається, що президент не дозволить йому повернути собі ПриватБанк.</p>
      <p>"Вони сильніше в будь-якому випадку. Ми повинні поліпшити наші відносини ", - сказав Коломойський, порівнюючи Росію і Україну.</p>
      <p>"Люди хочуть миру, доброго життя, вони не хочуть воювати. А ви, - Америка, - змушуєте нас воювати і навіть не даєте нам грошей на це", - цитує видання олігарха.</p>
      <p>Коломойський підкреслив, що у нього немає особливої любові до Росії, згадавши Голодомор в 1930-х роках як одну з трагедій, що спіткали Україну через її зв'язки з Москвою.</p>
      <p>Але, як пише видання, Коломойський в нецензурній лексиці заявив, що Захід підвів Україну, не надавши достатньо грошей або, не відкривши досить ринків.</p>
      <p>Замість цього, за його словами, Сполучені Штати просто використовують Україну, щоб спробувати послабити свого геополітичного конкурента.</p>
      <p>"Війна проти Росії, - сказав він, - до останнього українця".</p>
      <p>Коломойський заявив, що відновлення зв'язків з Росією стало необхідним для економічного виживання України. Він вважає, що рана війни заживе.</p>
      <p>"Дайте їй п'ять, 10 років, і кров буде забута", - сказав Коломойський.</p>
      <p>"У 2014 році я показав, що не хочу бути з Росією ... Я об'єктивно описую те, що бачу і куди все рухається", - додав він.</p>
      <p>Коломойський заявив, що фінансування з Росії може замінити кредити від МВФ, який наполягає на антикорупційних реформах, що дратують вкорінені бізнес-інтереси в Україні.</p>
      <p>"Ми візьмемо 100 мільярдів доларів у росіян. Я думаю, що вони із задоволенням дали б їх нам сьогодні", - сказав Коломойський.</p>
      <p>"Який найшвидший спосіб вирішити проблеми і відновити стосунки? Тільки гроші ", - додав він.</p>
      <p>Олігарх заявив, що якби він був президентом України, він би почав розслідування, якого домагався президент США Дональд Трамп.</p>
      <p>На питання, чи не поставить це Україну під удар, якщо на президентських виборах в наступному році переможе демократ, Коломойський відповів: "Якщо вони будуть мудрувати з нами, ми підемо до Росії".</p>
      <p>"Російські танки будуть розміщені біля Кракова і Варшави", - сказав він. "Ваше НАТО буде мочити свої штани і купувати памперси".</p>
      <p>Коломойський сказав, що він як і раніше має намір повернути собі право власності на ПриватБанк або отримати компенсацію. Він заявив, що особи, такі, як Порошенко, відповідальні за націоналізацію банку, мають бути покарані, "і для них має бути повернута смертна кара".</p>
      <p>Видання відзначило, що, оскільки міжнародні інвестори стурбовані роллю Коломойського, Зеленський публічно наполягає на тому, що він не поверне банк його колишнім власникам. Коломойський у відповідь заявив, що президент бреше.</p>
      <p>"Він знає, що їх не вкрали", - заперечив Коломойський, говрячи про гроші, які він і його партнер вивели з банку. "Він говорить те, що ви всі хочете почути".</p>
      <p>При цьому Коломойський заперечує, що має прихований вплив на уряд Зеленського. Але попередив, що він починає вірити в такий образ, що склався, і здатний втілити його в життя.</p>
      <p>"Якщо я надягаю окуляри і дивлюся на себе, як увесь інший світ, я бачу себе чудовиськом, ляльководом, господарем Зеленського, людиною, що будує апокаліптичні плани", - сказав Коломойський.</p>
      <p>"Я можу почати робити це по-справжньому", - заявив він.</p>
      <p>
        <b><i>Читайте також</i>:</b>
      </p>
      <p>
        <i>
          <b>
            <a href="https://www.epravda.com.ua/publications/2019/10/17/652686/">Коломойський двічі програє у справі Приватбанку. Що це означає?</a>
          </b>
        </i>
      </p>
      <p>
        <i>
          <a href="https://www.epravda.com.ua/publications/2019/10/18/652688/">
            <b>Ключові судові справи щодо Приватбанку</b>
          </a>
        </i>
      </p>
      <p>
        <i>
          <b>
            <a href="https://www.epravda.com.ua/publications/2017/07/3/626653/">Тіні Приватбанку. Що Коломойський наобіцяв Кабміну та НБУ і не виконав</a>
          </b>
        </i>
      </p>
      <p>
        <b>Нагадаємо:</b>
      </p>
      <ul>
        <li>У 2014 році, коли Росія розгорнула збройну агресію проти України, Коломойський був призначений головою державної адміністрації прифронтової Дніпропетровської області. Він фінансово підтримував добровольчі об’єднання, які пішли на фронт у перші ж дні агресії.</li>
        <li>Уряд країни 18 грудня 2016 року, посилаючись на пропозицію НБУ і колишніх акціонерів Приватбанку, найбільшими з яких на той момент були Коломойський і Геннадій Боголюбов, <a href="https://www.pravda.com.ua/news/2016/12/21/7130587/">ухвалив рішення про націоналізацію</a> Приватбанку і влив у його капітал понад 155 млрд грн.</li>
        <li>Коломойський у суді <a href="https://www.epravda.com.ua/news/2019/04/9/646845/index.amp">вимагає</a> повернути йому акції Приватбанку. </li>
        <li>До націоналізації Коломойському належали 41,6572% акцій Приватбанку, Triantal Investments Ltd - 16,5748% акцій.</li>
        <li>Екс-власники банку вважають проведену націоналізацію, в результаті якої вони повністю позбулися своїх акцій, незаконною, тоді як Приватбанк і держава вимагають від них додаткового відшкодування шкоди.</li>
        <li>Наразі сторони ведуть судові суперечки, як в Україні, так і в зарубіжних юрисдикціях.</li>
        <li>В Офісі президента Зеленського на зустрічі з послами країн "Великої сімки" <a href="https://www.epravda.com.ua/news/2019/10/23/652898/">заявили</a>, що якими б не були судові рішення, підстав для повернення Приватбанку колишнім акціонерам немає.</li>
      </ul>
      <related>
        <a href="https://www.epravda.com.ua/news/2019/11/13/653655/"/>
        <a href="https://www.epravda.com.ua/news/2019/11/13/653649/"/>
        <a href="https://www.epravda.com.ua/news/2019/11/8/653519/"/>
      </related>
    </article>
  </body>
</html>