<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/filmari-ziskaji-od-vlady-dalsich-500-milionu-korun-na-pobidky/1820457?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:23:00+00:00"/>
    <meta property="og:title" content="Filmaři získají od vlády dalších 500 milionů korun na pobídky"/>
    <meta property="og:description" content="Praha - Ještě letos získá český filmový průmysl dalších 500 milionů korun na filmové pobídky. Vyplývá to z výsledků jednání premiéra Andreje Babiše (ANO) s ředitelkou Státního fondu kinematografie Helenou Bezděk Frankovou. Peníze dostanou filmaři z prostředků, které ministerstvo financí ušetřilo na obsluze státního dluhu. Mělo by to zabránit hrozícímu odchodu zahraničních štábů z Česka."/>
  </head>
  <body>
    <article>
      <h1>Filmaři získají od vlády dalších 500 milionů korun na pobídky</h1>
      <address><time datetime="2019-11-13T11:23:00+00:00">13 Nov 2019, 11:23</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ještě letos získá český filmový průmysl dalších 500 milionů korun na filmové pobídky. Vyplývá to z výsledků jednání premiéra Andreje Babiše (ANO) s ředitelkou Státního fondu kinematografie Helenou Bezděk Frankovou. Peníze dostanou filmaři z prostředků, které ministerstvo financí ušetřilo na obsluze státního dluhu. Mělo by to zabránit hrozícímu odchodu zahraničních štábů z Česka.</p>
      <p>Už v polovině letošního roku tvůrci vyčerpali 800 milionů korun, které Česko ročně prostřednictvím Státního fondu kinematografie poskytuje na filmové pobídky. Fond proto od 15. července další zájemce o natáčení nemohl přijímat.</p>
      <p>Zahraniční filmové štáby loni přinesly do České republiky téměř pět miliard korun. Podle šéfa produkční společnosti Milk and Honey Radomíra Dočekala jsou filmové pobídky investicí, kdy se státu vrací víc peněz, než vložil.</p>
      <p>Podle ministryně financí Aleny Schillerové (za ANO) se navýšením částky na filmové pobídky podpoří i český filmový průmysl a s ním související odvětví a profese, které jsou v ČR na špičkové úrovni. "Shodli jsme se na tom, že podpora filmového průmyslu musí být do budoucna řešena systémově. Připravíme legislativu, která zajistí stabilní a odpovídající model financování. Česko tak zůstane tím, čemu se v zahraničí říká 'film friendly region'," uvedla ministryně.</p>
      <p>Pobídky pro zahraniční filmaře představují možnost získat zpět část nákladů. Jde o projekty různého druhu, od několikadenního natáčení až po realizaci desetidílného seriálu, který zabere sto natáčecích dní. V Česku tvoří tyto vratky maximálně 20 procent vynaložených nákladů. Od roku 2015 dává stát na pobídky 800 milionů korun ročně. Nejčastěji do Česka vysílají své štáby Američané a Britové. Systém pobídek byl podle Asociace producentů v audiovizi (APA) loni zaveden ve 24 z 28 členských zemí EU. Pouze čtyři z nich, včetně Česka, měly vratku nastavenou pouze na 20 procent.</p>
      <p>V ostatních zemích mají zahraniční producenti podmínky výrazně vstřícnější. Letos například Malta zvedla pobídky na 40 procent, Gruzie má 20 až 25 procent, Chorvatsko je zvýšilo na 25 procent. Pobídky má také Turecko, Austrálie, Jižní Korea a některé státy USA. Podle ředitelky Státního fondu kinematografie Bezděk Fraňkové je nezbytně nutné začít s konstruktivní debatou o navýšení současného procenta i v ČR.</p>
      <p>Česko je pro filmaře atraktivní destinací. Aktuálně panující boom velkých seriálových produkcí do Česka přivedl řadu projektů. Tím největším bylo natáčení první sezony fantasy seriálu Carnival Row s Orlandem Bloomem a Carou Delevingneovou. Pro Amazon Studios a Legendary Television jej v Česku loni vyráběla společnost Stillking a proinvestovala v zemi téměř 1,5 miliardy korun. Nyní se v Česku natáčejí seriály Wheel of Time, Shadow Play či pokračování komediálního seriálu Miracle Workers.</p>
    </article>
  </body>
</html>