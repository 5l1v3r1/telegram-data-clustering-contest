<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scuola/2019/11/13/news/la_denuncia_degli_studenti_voli_aerei_quattro_volte_piu_cari_per_natale_-241001339/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T11:40:00+00:00"/>
    <meta property="og:title" content="La denuncia degli studenti: &quot;Voli aerei quattro volte più cari per Natale&quot;."/>
    <meta property="og:description" content="I ragazzi di Link: &quot;Un salasso per i fuorisede che rientrano al Sud&quot;. Petizione su change.org. Federconsumatori: &quot;Rincari inspiegabili anche per"/>
  </head>
  <body>
    <article>
      <h1>La denuncia degli studenti: "Voli aerei quattro volte più cari per Natale".</h1>
      <h2>I ragazzi di Link: "Un salasso per i fuorisede che rientrano al Sud". Federconsumatori: "Rincari inspiegabili anche per treni e bus". Il viceministro Cancelleri: "Tariffe sociali in Legge di bilancio"</h2>
      <address><time datetime="2019-11-13T11:40:00+00:00">13 Nov 2019, 11:40</time> by <a rel="author">CORRADO ZUNINO</a></address>
      <p><b>ROMA</b> - Gli studenti del Sud già lo sanno. Torneranno a casa per le vacanze di Natale e il costo del loro biglietto aereo peserà il triplo, anche quattro volte rispetto ai rientri di routine. Gli universitari - nel caso gli universitari della Link - denunciano ancora: i nostri compagni fuorisede al Nord vengono salassati dalle compagnie aeree. Italiane ed europee, <i>low cost </i>comprese: schiacciano il pedale sul periodo 23 dicembre-7 gennaio. Camilla Guarino, coordinatrice di Link Coordinamento universitario, dice: "E' inaccettabile che un volo da Torino a Catania costi oltre 300 euro. Sono numerose le spese che gli studenti devono affrontare per vivere nella città dove studiano e per passare le vacanze in famiglia non possono spendere altre centinaia di euro". </p>
      <h3>Roma-Palermo-Roma da 700 euro</h3>
      <p>Federconsumatori ha calcolato rincari del 188 per cento per un <i>weekend </i>con spostamento aereo in Calabria, Puglia e Sicilia nelle festività natalizie. Alcuni biglietti sono già saliti del 360 per cento. Il Roma-Reggio Calabria va da dai 59,50 euro dell'8-10 novembre ai 128,50 euro del periodo festivo. Il Milano-Bari da 39,15 euro a 97. L'Easy Jet delle 7,15, Milano-Catania, passa da 55 euro a 201. Un volo Roma-Palermo di andata e ritorno può costare fino a 700 euro, quanto un Roma-New York.<br/><br/>Aumenti verticali anche per treni e bus, per i quali già da ottobre si registra il "tutto esaurito". Un viaggio in treno da Roma a Reggio Calabria per il 23 dicembre già costa il 144 per cento in più rispetto all'8 novembre. L'alta velocità Roma-Bologna va da 35,90 a 62 euro. L'aumento minimo in treno, spiega l'Osservatorio dell'associazione consumatori, è del 20 per cento. Per i bus, la "maggiorazione Natale" è compresa tra il 14  e il 101 per cento. Il Bologna-Bari, per dire, raddoppia: da 19,98 euro a 39,99. Federconsumatori chiede l'intervento dell'Antitrust e dell'Autorità dei trasporti.<br/> </p>
      <h3>La petizione di Confcommercio</h3>
      <p>L'Unione degli industriali-Confcommercio Palermo ha lanciato una petizione su Change.org contro il <a href="https://www.siciliafan.it/voli-a-500-euro-i-siciliani-chiedono-risposte-viaggiatori-costantemente-penalizzati/">caro biglietti</a> per la Sicilia a ridosso delle<a href="https://rep.repubblica.it/pwa/locali/2019/11/05/news/aerei_le_tariffe_decollano_batosta_sulla_sicilia-240246562/"> festività</a>. Si legge: "Questa speculazione praticata dalle compagnie aeree non solo colpisce i numerosi pendolari e lavoratori che si trovano fuori dalla nostra isola, ma penalizza tutte le aziende che devono usufruire dei servizi aerei per i propri dipendenti. In molti casi le imprese rinunciano allo spostamento di sede a discapito della conclusione di affari".<br/><br/>Gli studenti chiedono un accordo tra ministero dell'Istruzione e compagnie di viaggio per praticare tariffe agevolate. Il viceministro per le Infrastrutture Giancarlo Cancelleri, 5 Stelle, di Caltanissetta, sta lavorando per l'introduzione di una tariffa sociale per studenti, anziani e disabili. Un emendamento alla manovra di bilancio. Ha spiegato, però: "La Regione siciliana non ha chiesto la continuità territoriale per Palermo e Catania e in questi due scali, per questo motivo, non si possono ancora attivare biglietti sociali".<br/> </p>
    </article>
  </body>
</html>