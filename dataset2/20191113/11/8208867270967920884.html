<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/13/news/spagna_david_villa_annuncia_ritiro_lascio_prima_che_sia_il_calcio_a_ritirare_me_-241002169/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T11:47:00+00:00"/>
    <meta property="og:title" content="Spagna, David Villa annuncia il ritiro: &quot;Lascio prima che sia il calcio a ritirare me&quot;"/>
    <meta property="og:description" content="L'attaccante spagnolo, 37 anni, attualmente in forza ai giapponesi del Vissel Kobe, appenderà le scarpette al chiodo al termine di questa"/>
  </head>
  <body>
    <article>
      <h1>Spagna, David Villa annuncia il ritiro: "Lascio prima che sia il calcio a ritirare me"</h1>
      <h2>L'attaccante spagnolo, 37 anni, attualmente in forza ai giapponesi del Vissel Kobe, appenderà le scarpette al chiodo al termine di questa stagione. "E' una decisione arrivata col tempo, prima, però voglio vincere la coppa dell'Imperatore il 2 gennaio"</h2>
      <address>
        <time datetime="2019-11-13T11:47:00+00:00">13 Nov 2019, 11:47</time>
      </address>
      <p><b>TOKYO</b> - L'ultima coppa, poi l'addio al calcio. David Villa annuncia il ritiro. Lo fa in conferenza stampa in Giappone, il Paese dove chiuderà la carriera con la maglia del Vissel Kobe, la stessa squadra di Andres Iniesta. "Preferisco ritirarmi io, prima che sia il calcio a ritirare me", ha scherzato il 37enne attaccante spagnolo.</p>
      <h3>"Prima la coppa dell'Imperatore"</h3>
      <p>"Erano anni che ci pensavo - ammette il Guaje -. Ci ho pensato e ripensato, ma quando si arriva a una certa età il ritiro può arrivare in ogni istante. Negli ultimi anni ho rinnovato stagione dopo stagione dopo aver visto come andavo, questa volta il pensiero del ritiro mi è balenato in testa più volte. Così ne ho parlato con i miei cari. E' una decisione che non si prende in un paio di giorni, rischiosa. Prima, però - chiude Villa -, voglio vincere la coppa dell'Imperatore il 2 gennaio".</p>
      <h3>Nella storia del calcio spagnolo</h3>
      <p>Villa, bomber che ha fatto le fortune di club come Valencia, Barcellona e Atletico Madrid prima di volare in Australia (Melbourne City), negli Stati Uniti (New York City) e appunto in Giappone (Vissel Kobe), è entrato nella storia della nazionale spagnola, non solo per aver vinto un Mondiale e un Europeo, ma anche per aver realizzato il maggior numero di gol con la maglia della Roja: 59 in 98 partite. L'attaccante ha già scelto cosa farà da grande. Sui suoi profili social, infatti, ha annunciato che guiderà come proprietario il Queensboro FC, club che militerà nella USL, il campionato statunitense di Serie B.</p>
    </article>
  </body>
</html>