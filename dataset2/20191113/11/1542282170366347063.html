<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/stin-washingtono-erdogan"/>
    <meta property="og:site_name" content="euronews"/>
    <meta property="article:published_time" content="2019-11-13T11:44:34+00:00"/>
    <meta property="og:title" content="Στην Ουάσιγκτον ο Ερντογάν-Στο επίκεντρο S-400, Συρία,τρομοκρατία"/>
    <meta property="og:description" content="Με πολυμελή αντιπροσωπεία έφτασε στην Ούασιγκτον συνοδευόμενος από τη σύζυγο του Εμινέ, ο Τούρκος Πρόεδρος Ρετζέπ Ταγίπ Ερντογάν"/>
  </head>
  <body>
    <article>
      <h1>Στην Ουάσιγκτον ο Ερντογάν-Στο επίκεντρο S-400, Συρία,τρομοκρατία</h1>
      <address><time datetime="2019-11-13T11:44:34+00:00">13 Nov 2019, 11:44</time> by <a rel="author">Euronews </a></address>
      <p>Στην Ουάσιγκτον βρίσκεται ο Ταγίπ Ερντογάν, συνοδευόμενος από την σύζυγό του Εμινέ και πολυμελή αντιπροσωπεία.</p>
      <p>Σύμφωνα με τον τουρκικό Τύπο τον Τούρκο πρόεδρο συνοδεύουν ο υπουργός Εξωτερικών Μεβλούτ Τσαβούσογλου, ο υπουργός Θησαυροφυλακίου και Οικονομικών Μπεράτ Άλμπαϊρακ, ο υπουργός Εθνικής Άμυνας Χουλουσί Ακάρ, η υπουργός Εμπορίου Ρουχσάρ Πέκτζαν, ο αντιπρόεδρος του Κόμματος Δικαιοσύνης και Ανάπτυξης Μαχίρ Ουνάλ, ο εκπρόσωπος του Κόμματος ΑΚ Ομέρ Τσελίκ, ο επικεφαλής Επικοινωνίας Φαχρετίν Αλτούν και ο εκπρόσωπος της Προεδρίας Ιμπραχίμ Καλίν.</p>
      <p>Στο Willard Hotel,όπου θα μένει κατά τη διαρκεια της επίσκεψής του το προεδρικό ζεύγος της Τουρκίας, ο Ερντογάν αρχικά έλαβε μέρος σε συνεδρίαση του Εμπορικού Επιμελητηρίου των ΗΠΑ, του Συμβουλίου Εξωτερικών Οικονομικών Σχέσεων και του Τουρκο-Αμερικανικού Επιχειρηματικού Συμβουλίου.</p>
      <p>Το ζεύγος Ερντογάν θα γίνει δεκτό στον Λευκό Οίκο από τον Αμερικανό πρόεδρο, Ντόναλντ Τραμπ, και την Πρώτη Κυρία, Μελάνια Τραμπ, στις 12 το μεσημέρι (τοπική ώρα, 19.00 ώρα Ελλάδας).</p>
      <p>Θα ακολουθήσει 20λεπτη συνάντηση των δύο προέδρων, παρουσία και των συζύγων τους και στις 12:30 θα αρχίσουν οι διμερείς συνομιλίες Τραμπ – Ερντογάν. Στη 1 το μεσημέρι υπάρχει διευρυμένο γεύμα εργασίας με συμμετοχή και των συνεργατών τους και στις 3:10μμ οι δύο πρόεδροι θα δώσουν συνέντευξη στο Ανατολικό Δωμάτιο του Λευκού Οίκου.</p>
      <p>Στην ατζέντα των συνομιλιών μεταξύ των δύο ηγετών, σύμφωνα με τον Τούρκο πρόεδρο, θα είναι η στρατιωτική επιχείρηση της Τουρκίας στη βόρεια Συρία και ο αγώνας εναντίον των « Γκιουλενιστών».Επίσης θα συζητηθούν ειδικά ζητήματα ασφάλειας, η συνεργασία στον τομέα της στρατιωτικής και αμυντικής βιομηχανίας, καθώς και οι διμερείς οικονομικές και εμπορικές σχέσεις. Στο επίκεντρο της συνάντησης θα βρεθεί και η ρωσοτουρκική συμφωνία για το αντιπυραυλικό σύστημα S-400.</p>
      <p>ΠΗΓΗ: TRT, ΑΠΕ</p>
    </article>
  </body>
</html>