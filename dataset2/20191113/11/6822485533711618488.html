<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822053.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T11:37:00+00:00"/>
    <meta property="og:title" content="قیمت وام مسکن افزایش یافت"/>
    <meta property="og:description" content="به گزارش ایسنا، در روزهای اخیر قیمت هر ورق از اوراق تسهیلات مسکن بانک مسکن با مقداری رشد همراه بوده است؛ به طوری که قیمت امتیاز تسهیلات مسکن مهر ماه ۱۳۹۸ کمی بیش از ۴۲ هزار تومان داد و ستد می‌شود و تسه دی ماه ۱۳۹۷ به ۴۳ هزار تومان می رسد."/>
  </head>
  <body>
    <article>
      <h1>قیمت وام مسکن افزایش یافت</h1>
      <address>
        <time datetime="2019-11-13T11:37:00+00:00">13 Nov 2019, 11:37</time>
      </address>
      <p>قیمت اوراق تسهیلات مسکن بانک مسکن مقداری افزایش یافته است؛ به طوری که هر ورق از این اوراق حدود ۴۱ هزار تومان داد و ستد می‌شود اما همچنان هزینه وام ۱۲۰ میلیون تومانی مسکن به علاوه جعاله زیر ۱۰ میلیون تومان است.</p>
      <p>به گزارش ایسنا، در روزهای اخیر قیمت هر ورق از اوراق تسهیلات مسکن بانک مسکن با مقداری رشد همراه بوده است؛ به طوری که قیمت امتیاز تسهیلات مسکن مهر ماه ۱۳۹۸ کمی بیش از ۴۲ هزار تومان داد و ستد می‌شود و تسه دی ماه ۱۳۹۷ به ۴۳ هزار تومان می رسد.</p>
      <p>البته امتیاز تسهیلات مسکن فروردین ۱۳۹۷ به کمی بیشتر از ۳۹ هزار تومان می‌رسد و امتیاز تسهیلات مسکن آذر ماه ۱۳۹۶ که زمان زیادی تا سر رسید آن باقی نماده حدود ۳۷ هزار و ۷۰۰ تومان معامله می شود.</p>
      <p>همچنین امتیاز تسهیلات مسکن تیر ماه ۱۳۹۷ حدود ۴۰ هزار تومان است. اما تسه‌های شهریور، مهر، آبان، آذر و دی ماه ۱۳۹۷ بیش از ۴۳ هزار تومان داد و ستد می شود. امتیاز تسهیلات مسکن اسفند 1397 نیز حدود ۴۲ هزار تومان است.</p>
      <p>با توجه به شرایط کلی بازار قیمت متوسط هر ورق از اوراق تسهیلات مسکن حدود ۴۱ هزار تومان در نظر گرفته و با این رقم، هزینه وام مسکن برای اقشار مختلف محاسبه شده است.</p>
      <p>بدین ترتیب، با توجه به این‌که زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند، هزینه این تعداد اوراق برای آنها هشت میلیون و ۲۰۰ هزار تومان می‌شود. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، یک میلیون و ۶۴۰ هزار تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۹ میلیون و ۸۴۰ هزار تومان هزینه شود.</p>
      <p>همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند. با این حساب باید حدود شش میلیون و ۵۶۰ هزار تومان بابت خرید این اوراق بپردازند که با احتساب یک میلیون و ۶۴۰ هزار تومان برای خرید اوراق وام جعاله، در مجموع برای دریافت وام ۱۰۰ میلیون تومانی باید هشت میلیون و ۲۰۰ هزار تومان پرداخت کنند.</p>
      <p>علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن، ۱۲۰ برگ بهادار خریداری کنند که باید چهار میلیون و ۹۲۰ هزار تومان بابت خرید اوراق بپردازند. هم‌چنین برای دریافت ۲۰ میلیون تومان دیگر بابت وام جعاله نیز باید یک میلیون و ۶۴۰ هزار تومان پرداخت کنند که در مجموع برای وام ۸۰ میلیون تومانی، حدود شش میلیون و ۵۶۰ هزار تومان از سوی زوجین باید پرداخت شود.</p>
      <p>مجردهای تهرانی نیز می‌توانند تا سقف ۶۰ میلیون تومان و مجردهایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.</p>
      <p>با این حساب مجردهای تهرانی باید برای خرید این اوراق چهار میلیون و ۹۲۰ هزار تومان، افراد ساکن در مراکز استان بالای ۲۰۰ هزار نفر جمعیت مبلغ چهار میلیون و ۱۰۰ هزار تومان و افراد گروه سوم مبلغ سه میلیون و ۲۸۰ هزار تومان پرداخت کنند. البته درصورت تمایل برای دریافت وام ۲۰ میلیون تومانی جعاله باید مبلغ یک میلیون و ۶۴۰ هزار تومان دیگر هم بپردازند.</p>
    </article>
  </body>
</html>