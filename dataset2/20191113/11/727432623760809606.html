<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/apple-skal-satse-stort-pa-utvidet-virkelighet/71808951"/>
    <meta property="og:site_name" content="Dinside"/>
    <meta property="article:published_time" content="2019-11-13T11:04:00+00:00"/>
    <meta property="og:title" content="Apple skal satse stort på utvidet virkelighet"/>
    <meta property="og:description" content="De første produktene kommer allerede i 2020, og på sikt kan briller komme til å erstatte iPhone!"/>
  </head>
  <body>
    <article>
      <h1>Apple skal satse stort på utvidet virkelighet</h1>
      <h2>De første produktene kommer allerede i 2020, og på sikt kan briller komme til å erstatte iPhone!</h2>
      <address><time datetime="2019-11-13T11:04:00+00:00">13 Nov 2019, 11:04</time> by <a rel="author">Pål Joakim Pollen</a></address>
      <p>I iOS 11-oppdateringen for to år siden var utvidet virkelighet, eller <i>augmented reality</i> (AR), en av de store nyhetene fra Apple.</p>
      <p>Via egne funksjoner (ARkit) gav Apple utviklere verktøy for å utnytte det tredimensjonale rommet som kameraet fanger i sine apper og tjenester. Mange spillutviklere kunne for eksempel lage spill der selve spillet foregikk gjennom telefonskjermen og på stuebordet hjemme, og det kom <a href="https://www.dinside.no/mobil/artige-apper-til-deg-med-oppdatert-iphone/68712015">et skred av apper</a> som lot deg måle lengder, prøve ut hvordan møbler ville se ut i stua og den slags.</p>
      <p>Og der Pokémon Go for så vidt brukte en ganske enkel form for AR når man skulle fange de små krypene, nærmer <a href="https://www.minecraft.net/en-us/earth">Minecraft Earth</a> seg lansering, som virkelig ser ut til å bringe AR til massene.</p>
      <figure>
        <iframe src="https://www.youtube.com/embed/tzCBCoC2bjs" width="640" height="360" data-service="Youtube" scrolling="no"/>
        <figcaption>Vis mer Vis mer</figcaption>
      </figure>
      <h3>Nye sensorer neste år</h3>
      <p>Selv om det ikke er mer enn et par måneder siden Apple viste frem iPhone 11-telefonene, er ryktebørsen selvsagt i full sving når det gjelder neste års Apple-telefoner.</p>
      <p>Og neste år ser det ut til at Apple vil ta det neste store steget med tanke på utvidet virkelighet – ja, faktisk kan det være at vi allerede i den neste iPad Pro-modellen vil se en ny kameraløsning.</p>
      <p>Ifølge <a href="https://www.bloomberg.com/news/articles/2019-11-11/apple-s-ar-push-will-start-with-ipad-and-culminate-with-glasses">Bloomberg</a> vil den neste iPad Pro-modellen, og neste års iPhone-modeller, få et nytt kamerasystem. iPad Pro skal nå få to kamerasensorer på baksiden i tillegg til et tredje «kamera» som brukes til 3D-skanning, sannsynligvis i form av et såkalt <a href="https://www.dinside.no/mobil/kan-dukke-opp-pa-neste-ars-iphone/71459702">TOF-kamera</a>, som vi allerede i dag finner hos for eksempel <a href="https://www.dinside.no/mobil/byr-pa-heftig-zoom/70910612">Huawei P30 Pro</a> og <a href="https://www.dinside.no/mobil/en-helt-unik-telefon/71506646">Samsung Galaxy Note 10+</a>.</p>
      <related>
        <a href="https://www.dinside.no/mobil/kan-dukke-opp-pa-neste-ars-iphone/71459702"/>
      </related>
      <p>Med et slikt kamera vil iPad Pro og neste års iPhone-modeller (i hvert fall de gjeveste), kunne lage 3D-modeller av rom, objekter og mennesker. Apple skal ha jobbet med teknologien i en årrekke, som skal være mer avansert enn FaceID-løsningen som kom med iPhone X i 2017.</p>
      <h3>Briller i 2022</h3>
      <p>Nettstedet <a href="https://www.theinformation.com/articles/apple-eyes-2022-release-for-ar-headset-2023-for-glasses">The Information</a> (krever abonnement) hevder å ha fått tilgang på en intern Apple-presentasjon som nylig ble holdt for 1.000 ansatte i hovedkvarterer i Cupertino.</p>
      <p>Der skal Apple ha vist frem kommende produkter – først VR/AR-briller som skal lanseres i 2022, etterfulgt av et lettere par med AR-briller i 2023. Prototyper av sistnevnte skal i stor grad se ut som vanlige briller, men med noe tykkere innfatning for å huse sensorer og batterier.</p>
      <figure>
        <img src="https://dbstatic.no/71809898.jpg?imageId=71809898&amp;width=1024&amp;height=615"/>
        <figcaption><b>FREMTIDEN:</b> AR-briller vil kunne brukes til så mangt. Foto: Shutterstock / NTB Scanpix Vis mer</figcaption>
      </figure>
      <p>Og ambisjonen ser ut til å være skyhøy. Ifølge The Information skal flere ledere i Apple ha hevdet at Apples AR-briller kan komme til å erstatte iPhone i løpet av ti år.</p>
      <p>Ifølge Bloomberg jobber 1.000 ingeniører med disse produktene, inkludert rOS, som da vil være operativsystemet disse brillene bruker.</p>
      <h3>Ikke uten konkurrenter</h3>
      <p>Skjønt - Apple er på ingen måte uten konkurrenter på dette området. Aktører som Facebook-eide Oculus, Valve, HTC, Sony og flere andre har for lengst lansert VR-briller, og blant annet har Microsoft ved flere anledninger vist frem sine <a href="https://www.dinside.no/data/windows-10-far-hologrammer/61092100">Hololens-AR-briller</a>, som foreløpig ikke er kommersielt tilgjengelig for forbrukere.</p>
      <p>En annen aktør det knytter seg stor spenning til er <a href="https://www.dinside.no/data/magic-leap-imponerer-med-video/61084337">Magic Leap</a>, som har sluppet sine første AR-biller for utviklere, og som siden 2010 har fått millarder av kroner fra investorer. De slapp tidligere i år den første utviklerversjonen av produktet, Magic Leap One.</p>
      <p>Så får vi se, da, om vi i fremtiden bare har et par briller på hodet, eller om vi fortsatt fisker opp telefonen fra bukselomma. Hva tror du?</p>
      <related>
        <h4>les også:</h4>
        <a href="https://www.dinside.no/mobil/sjekk-den-vanvittige-skjermen/71634030"/>
      </related>
    </article>
  </body>
</html>