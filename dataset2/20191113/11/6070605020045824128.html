<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Espanya_0_2343365772.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T11:35:09+00:00"/>
    <meta property="og:title" content="El Consell d'Europa retreu a Espanya que no posi remei a la &quot;suposada politització&quot; del sistema judicial"/>
    <meta property="og:description" content="L'òrgan anticorrupció de la institució li recorda que ha de canviar el sistema d'elecció del CGPJ"/>
  </head>
  <body>
    <article>
      <h1>El Consell d'Europa retreu a Espanya que no posi remei a la "suposada politització" del sistema judicial</h1>
      <h2>L'òrgan anticorrupció de la institució li recorda que ha de canviar el sistema d'elecció del CGPJ</h2>
      <address>
        <time datetime="2019-11-13T11:35:09+00:00">13 Nov 2019, 11:35</time>
      </address>
      <figure>
        <img src="https://www.ara.cat/2018/11/19/imatges/Controlarem-Segona-Cosido-PSOE-CGPJ_2127997290_58379297_117x66.jpg"/>
      </figure>
      <p>Espanya encara té deures pendents per resoldre la mala percepció de la independència del seu sistema judicial. L'òrgan anticorrupció del Consell d'Europa ha publicat aquest dimecres un nou informe d'avaluació del compliment de la prevenció de la corrupció a Espanya (tant per a membres del Parlament com per a jutges i fiscals) i li retreu que no hagi complert la majoria de recomanacions que li va fer el 2016. Aquest organisme (GRECO, segons les sigles en anglès) insisteix, entre d'altres aspectes, que Espanya ha de canviar l'elecció del Consell General del Poder Judicial (CGPJ): "S'ha perdut l'oportunitat d'esmenar el que als ulls de la ciutadania és el taló d'Aquil·les de la judicatura espanyola: la seva suposada politització".<br/><br/>El 2016 el GRECO va recomanar a l'Estat que avalués el marc legislatiu que regeix el CGPJ i els seus efectes sobre la independència real i percebuda respecte a qualsevol influència indeguda, amb l'objectiu d'esmenar les deficiències detectades. Tres anys després el GRECO admet que s'han fet progressos però "considera que s'ha perdut l'oportunitat" de resoldre la qüestió, perquè es va fer una reforma de la llei orgànica del poder judicial el 2018 que no va tirar endavant al Congrés. Val a dir, amb tot, que el Consell d'Europa no posa en dubte en cap cas la independència del sistema judicial espanyol, sinó la "percepció de politització" i la falta d'independència que en té tant la ciutadania com les empreses.  <a href="https://www.ara.cat/politica/Controlarem-Segona-Cosido-PSOE-CGPJ_0_2127987268.html"/> <a href="https://www.ara.cat/politica/Controlarem-Segona-Cosido-PSOE-CGPJ_0_2127987268.html">"Controlarem la sala segona des del darrere": el 'whatsapp' de Cosidó justificant el pacte amb el PSOE al CGPJ</a></p>
      <p>"El GRECO només pot recordar la seva opinió que la creació de Consells del Poder Judicial té per objectiu, en general, garantir millor la independència del poder judicial, en aparença i a la pràctica", apunta l'informe, que continua: "Lamentablement, el resultat a Espanya continua sent el contrari, com ja es va destacar a l'informe anterior i s'ha vist confirmat pels recents esdeveniments al país".  No hi ha dubte, diu, de la independència i imparcialitat dels jutges a l'hora de complir les seves funcions, però "reitera l'opinió que les autoritats públiques no han de participar en cap moment en el procés de selecció del torn judicial". </p>
      <p>Com a exemple d'aquesta mala imatge, el Consell d'Europa recorda <a href="https://www.ara.cat/politica/Controlarem-Segona-Cosido-PSOE-CGPJ_0_2127987268.html">les filtracions el 2018 d'informació respecte a la intervenció dels partits polítics</a> en el nomenament de càrrecs judicials clau. Es refereix al <i>whatsapp</i> que  el portaveu dels populars al Senat, Ignacio Cosidó, va enviar als senadors populars dient-los que "controlarem la sala segona des del darrere", p er respondre a les crítiques que aquest pacte havia suscitat tant en l'opinió pública com en cercles del mateix partit. </p>
      <p>El GRECO tampoc està convençut dels criteris d'avaluació per nomenar els alts càrrecs de l'Audiència Nacional i el Suprem, malgrat les millores: "L'experiència amb aquests nomenaments clau ha suscitat crítiques, atesa la suposada opacitat i discrecionalitat dels processos del CGPJ". </p>
      <p>
        <a href="https://www.ara.cat/politica/Espanya-cau-fins-al_0_2222777807.html">Espanya empitjora en percepció d'independència judicial i ja és el quart país per la cua a la UE</a>
      </p>
      <p>I justament després de les declaracions del president del govern en funcions, Pedro Sánchez, de controlar la Fiscalia per garantir l'execució de les euroordres de detenció de Carles Puigdemont, Toni Comín, Lluís Puig i Clara Ponsatí, l'òrgan del Consell d'Europa recorda que el 2016 aquest òrgan ja havia recomanat que Espanya "explorés noves vies per aconseguir més autonomia del ministeri fiscal". Ara conclou que s'han fet avenços però que no s'han complert del tot les seves recomanacions en aquesta línia.</p>
    </article>
  </body>
</html>