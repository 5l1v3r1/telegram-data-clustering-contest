<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/olomouci-bude-jezdit-oloslap-ii-v-podobe-auta-vw-transporter/1820468?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T11:38:00+00:00"/>
    <meta property="og:title" content="Olomoucí bude jezdit Ološlap II v podobě auta VW Transporter"/>
    <meta property="og:description" content="Olomouc - Turisty i místní zájemce od pátku po centru Olomouce sveze nové šlapací vozidlo Ološpap II Žánek, které připomíná legendární automobil VW Transporter T1 z 50. a 60. let minulého století. Turistické vozítko je stejně jako jeho předchůdce Ološlap I poháněno silou nohou až třináctičlenné posádky, jíž v obtížných úsecích trasy či při úbytku sil vypomůže elektromotor. Vozidlo novinářům představil Šimon Pelikán, který tuto službu v Olomouci provozuje."/>
  </head>
  <body>
    <article>
      <h1>Olomoucí bude jezdit Ološlap II v podobě auta VW Transporter</h1>
      <address><time datetime="2019-11-13T11:38:00+00:00">13 Nov 2019, 11:38</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Turisty i místní zájemce od pátku po centru Olomouce sveze nové šlapací vozidlo Ološpap II Žánek, které připomíná legendární automobil VW Transporter T1 z 50. a 60. let minulého století. Turistické vozítko je stejně jako jeho předchůdce Ološlap I poháněno silou nohou až třináctičlenné posádky, jíž v obtížných úsecích trasy či při úbytku sil vypomůže elektromotor. Vozidlo novinářům představil Šimon Pelikán, který tuto službu v Olomouci provozuje.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573641832_P201911130465701.jpg"/>
        </figure>
        <figure>
          <img src="https://i3.cn.cz/6/1573641921_P201911130466901.jpg"/>
        </figure>
        <figure>
          <img src="https://i3.cn.cz/6/1573642306_P201911130475801.jpg"/>
        </figure>
      </slideshow>
      <p>Pelikán se pro výrobu nového šlapacího vozidla rozhodl kvůli tomu, že Ološlap I nebyl kvůli těžší konstrukci ideální pro vyjížďky po Olomouci ani školní výlety. Ološlap II Žánek vznikal rok. Vybaven je sedátky pro 13 pasažérů i místem pro řidiče, kde nechybí volant, ovládací panel elektromotoru, pedály a ruční brzda. Konstrukce vozítka je z lehkého hliníku doplněná elektromotorem. Jízdu novým šlapacím vozidlem díky tomu zvládnou i senioři či děti.</p>
      <p>"Vzhledem k tomu, že předpokládáme návštěvu i zahraničních turistů, připravili jsme si výklad historie města Olomouce v cizích jazycích," podotkl Pelikán, podle kterého je šlapací vozidlo v podobě automobilu VW Transporter T1 světovým unikátem.</p>
      <p>Nový Ološlap dostal jméno Žánek. Pojmenován je po Janu Usnulovi neboli Žánkovi, jehož život skončil předčasně v roce 2011 při snaze o záchranu topícího se dítěte v Mlýnském náhonu v Olomouci. "Myslím, že kdyby tu Žánek mohl být s námi, líbilo by se mu, co jsme vytvořili. Věřím, že by byl v našem týmu po mém boku," podotkl Pelikán.</p>
      <p>Šlapací vůz Ološlap II Žánek bude veřejnosti slavnostně představen v pátek na Dolním náměstí v Olomouci, kde Pelikán nabízí tradiční Olopunč. Pelikán bude nové vozítko provozovat zároveň s Ološlapem I, který od posádky vyžaduje větší fyzickou námahu. "Zvýšíme díky tomu naši kapacitu a budeme moci uspokojit i velkou skupinu turistů, která do Olomouce přijede," řekl Pelikán.</p>
      <p>Na palubě Ološlapu I se od roku 2016 vystřídaly už stovky rozjařených studentů, podnikatelů utužujících firemní kolektiv a hlavně turistů, kteří si měli možnost prohlédnout Olomouc ze sedla netradičního "kola", pro nějž se v zahraničí vžil název beerbike. Pelikán v Olomouci a Přerově provozuje také poznávací plavby po řekách Morava a Bečva.</p>
    </article>
  </body>
</html>