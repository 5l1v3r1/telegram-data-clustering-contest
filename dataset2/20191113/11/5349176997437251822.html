<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/182804-%d9%85%d8%a7%d9%87%db%8c-%d9%87%d8%a7%db%8c-%d8%a2%da%a9%d9%88%d8%a7%d8%b1%db%8c%d9%88%d9%85%db%8c/"/>
    <meta property="og:site_name" content="چطور"/>
    <meta property="article:published_time" content="2019-11-13T11:02:21+00:00"/>
    <meta property="og:title" content="۲۵ نوع از پرطرفدارترین ماهی های آکواریومی و شرایط نگهداری از آنها"/>
    <meta property="og:description" content="نگهداری از ماهی های آکواریومی راه بسیار خوبی برای زیباکردن خانه و پرکردن فضاهای خالی آن است. در این مطلب با پرطرفدارترین انواع ماهی آکواریوم آشنا می‌شوید."/>
  </head>
  <body>
    <article>
      <h1>۲۵ نوع از پرطرفدارترین ماهی های آکواریومی و شرایط نگهداری از آنها</h1>
      <address><time datetime="2019-11-13T11:02:21+00:00">13 Nov 2019, 11:02</time> by <a rel="author" href="https://www.chetor.com/author/fateme-zangene/" target="_blank">فاطمه زنگنه</a></address>
      <p>نگهداری از ماهی های آکواریومی در منزل راه بسیار خوبی برای زیباکردن خانه و پرکردن فضاهای خالی آن است. ماهی‌ها موجوداتی بسیار زیبا و دوست‌داشتنی هستند و به‌سرعت به بخش مهمی از زندگی ما تبدیل می‌شوند. اگر به نگهداری از انواع ماهی آکواریوم علاقه دارید، با ما همراه باشید تا در ادامه شما را با ۲۵ گونه از پرطرفدارترین ماهی های آکواریومی آشنا کنیم و اطلاعاتی را درمورد شرایط نگهداری آنها در اختیارتان قرار دهیم.</p>
      <h4>حتما بخوانید:</h4>
      <ul>
        <li>
          <a href="https://www.chetor.com/180406-%da%af%db%8c%d8%a7%d9%87%d8%a7%d9%86-%d9%87%d9%88%d8%a7%d8%b2%db%8c-%d8%aa%db%8c%d9%84%d8%a7%d9%86%d8%af%d8%b3%db%8c%d8%a7/">انواع گیاهان هوازی یا تیلاندسیا و روش صحیح نگهداری از آنها</a>
        </li>
        <li>
          <a href="https://www.chetor.com/171210-%d8%a7%d9%86%d9%88%d8%a7%d8%b9-%da%a9%d8%a7%da%a9%d8%aa%d9%88%d8%b3/">انواع کاکتوس برای نگهداری در خانه و باغچه</a>
        </li>
        <li>
          <a href="https://www.chetor.com/147408-%d8%af%da%a9%d9%88%d8%b1%d8%a7%d8%b3%db%8c%d9%88%d9%86-%d9%85%d8%af%d8%b1%d9%86/">دکوراسیون مدرن؛ با این ۳۵ ایده در کمال سادگی خانه‌ای شیک و امروزی داشته باشید</a>
        </li>
      </ul>
      <p>برای شاد و سالم نگه‌داشتن ماهی‌ها در آکواریوم باید شروط ضروری در نگهداری و مراقبت از آنها را بشناسیم و درخصوص مواردی مانند اندازهٔ آکواریوم، سطح pH مناسب آب، فیلتر مناسب برای آکواریوم، دمای آب، کاشت گیاهان در آکواریوم، وضعیت محیط داخلی و پیرامونی مخزن آب، غذای مناسب و مقدار آن اطلاعات کافی داشته باشیم و بدانیم که کدام ماهی‌ها را می‌توان در کنار یکدیگر در یک آکواریوم قرار داد. به‌علاوه، باید بدانیم که از میان صدها گونه مختلف موجود در بازار کدام‌یک را انتخاب کنیم که با دمای محیط زندگی‌مان سازگار باشد، طبیعتی آرام و صلح‌طلب داشته باشد، خیلی حساس نباشد و نگهداری از آن آسان باشد.</p>
      <h3>۱. ماهی دانیوی گورخری باله‌بلند (Longfin Zebra Danio)</h3>
      <figure>
        <img src="https://www.chetor.com/wp-content/uploads/2019/10/1-Longfin-Zebra-Danio.jpg"/>
      </figure>
      <p>دانیوی گورخری باله‌بلند با نام علمی Danio rerio عضوی از خانواده و تیره کپورماهیان است و حداکثر تا ۵ سال زنده می‌ماند و ۳ اینچ رشد می‌کند. دانیوی گورخری باله‌بلند در رنگ‌های آبی، بنفش، سفید و زرد موجود است. این ماهی که بومی رودخانه گنگ در شرق هندوستان است آکواریومی را دوست دارد که در آن گیاهان فراوانی کاشته شود و فضایی باز و بزرگ برای شناکردن داشته باشد.</p>
      <p>ماهی دانیوی گورخری باله‌بلند معمولا طبیعتی آرام و صلح‌طلب دارد و بنابراین بهتر است این ماهی را با ماهی‌های آرام و صلح‌طلب دیگر در دسته‌هایی کوچک نگهداری کنید. این ماهی همه‌چیزخوار است و برای تغذیه‌اش می‌توان از هر چیزی، مانند غذای ماهی پولکی (flake؛ غذای ماهی‌ای که به‌صورت خشک و به‌شکل ورقه‌های نازک تولید می‌شود) یا غذای ماهی یخ‌زده یا موادغذایی دیگر استفاده کرد.</p>
      <p>معمولا دانیوی گورخری باله‌بلند نر و ماده در ظاهر متفاوت هستند. نرها در مقایسه با ماده‌ها شکل کشیده‌تری دارند اما شکم ماده‌ها برجسته‌تر است.</p>
      <h3>۲. ماهی جک دمپسی (Jack Dempsey)</h3>
      <figure>
        <img src="https://www.chetor.com/wp-content/uploads/2019/10/2-Jack-Dempsey-1.jpg"/>
      </figure>
      <p>ماهی جک دمپسی با نام علمی Rocio octofasciata یکی از پرطرفدارترین ماهی های آکواریومی است که ظاهری جالب و زیبا و رفتارهایی جذاب دارد. این ماهی از خانواده سیکلیدها (cichlid) است. طول عمر جک دمپسی ۵ تا ۷ سال است و تا ۸ اینچ رشد می‌کند. این ماهی بومی گواتمالا و هندوراس است.</p>
      <p>جک دمپسی از ماهی‌های قلمروطلب است و مانند جک دمپسی، مشت‌زن معروف دههٔ ۱۹۲۰، خصوصیات ظاهری برجسته و مشخص دارد. این ویژگی‌ها می‌تواند برای آکواریوم مخرب باشد. بنابراین بهتر است که مکان‌های زیادی را برای مخفی‌شدن در آکواریوم ایجاد کنید. برای این کار می‌توانید کوزه‌ای سفالی یا ساختاری غارمانند را در کنارهٔ آکواریوم یا هر جای دیگری که ماهی دوست دارد و برای او مناسب است قرار دهید.</p>
      <p>این ماهی خوش‌خوراک معمولا غذای ماهی پولکی، غذاهای گیاهی و انواع گوناگونی از جانداران مانند کرم‌ها، حشرات، سخت‌پوستان و سایر ماهی‌ها را می‌خورد.</p>
      <h3>۳. ماهی تترای نئون</h3>
      <figure>
        <img src="https://www.chetor.com/wp-content/uploads/2019/10/3-neon-tetra-1024x678.jpg"/>
      </figure>
      <p>این ماهی آب شیرین کوچک آکواریومی با نام علمی Paracheirodon innesi به‌دلیل رنگ‌های خیره‌کننده و رفتارهای پرانرژی خود مشهور شده است. تترای نئون یکی از پرطرفدارترین ماهی های آکواریومی در میان کسانی است که به پرورش و نگهداری ماهی علاقه دارند. نگهداری از تترای نئون آسان است و معمولا این ماهی یکی از نخستین ماهی‌هایی است که به آکواریوم‌داران و ماهی‌دوستان تازه‌کار توصیه می‌شود. تترای نئون بومی آمریکای جنوبی است و به خانواده کاراسین‌ها تعلق دارد.</p>
      <p>بهتر است که این ماهی صلح‌طلب و اجتماعی در دسته‌ای کوچک با ۳ تا ۵ ماهی قرار بگیرد. اندازه این ماهی تقریبا ۱ تا ۱٫۵ اینچ است و می‌تواند تا ۱۰ سال زنده بماند. این جانور همه‌چیزخوار از مواد غذایی مختلفی مانند کرم، میگو، میگوی آب‌شور یا آرتمیا (brine shrimp)، حشرات و همچنین گیاهان تغذیه می‌کند.</p>
      <h3>۴. ماهی جنگجوی سیامی</h3>
      <figure>
        <img src="https://www.chetor.com/wp-content/uploads/2019/10/4-bettas.jpg"/>
      </figure>
      <p>بسیاری از افراد تازه‌کار این ماهی زیبا و رنگارنگ را به‌دلیل آنکه بی‌دردسر است انتخاب می‌کنند. آکواریوم این ماهی حتی به فیلتر و بخاری نیز نیاز ندارد. نگهداری از این ماهی زیبا آسان است و می‌توان آن را در آکواریوم‌های کوچک همراه سایر گونه‌های ماهیان نگهداری کرد. ماهی جنگجوی سیامی از خانواده گورامی (Gourami) است و به‌شدت قلمروطلب است.</p>
      <p>ماهی‌های جنگجو با نام علمی Bettasplendens معمولا ۲ تا ۳ سال عمر می‌کنند. البته در برخی موارد می‌توان طول عمر آنها را افزایش داد. این ماهی تا ۳ اینچ رشد می‌کند. برای این منظور، رژیم غذایی این ماهی باید متنوع و سرشار از <a href="https://www.chetor.com/tag/%d9%85%d9%86%d8%a7%d8%a8%d8%b9-%d9%be%d8%b1%d9%88%d8%aa%d8%a6%db%8c%d9%86/">پروتئین</a> و <a href="https://www.chetor.com/tag/%d9%81%db%8c%d8%a8%d8%b1/">فیبر</a> باشد. برای تغذیه ماهی جنگجوی سیامی می‌توانیم از میگوی آب‌شور یا آرتمیا، کرم خونیِ (bloodworm) خشک‌شده یا دافنی (daphnia) استفاده کنیم. ماهی‌های جنگجوی نر می‌توانند به یکدیگر آسیب برسانند و بنابراین در هر مخزن آب فقط باید یک ماهی نر جنگجو داشته باشیم.</p>
      <h3>۵. ماهی دیسکاس</h3>
      <figure>
        <img src="https://www.chetor.com/wp-content/uploads/2019/10/5.-Discus-fish.jpg"/>
      </figure>
      <p>دیسکاس با نام علمی Symphysodon aequifasciatus ماهی بسیار خوش‌نام، قوی و اجتماعی از خانواده سیکلیدها (Cichlidae) است و پادشاه مخازن آب شیرین نامیده می‌شود. این ماهی زیبا و ظریف که یکی از پرطرفدارتین ماهی های آکواریومی به حساب می‌آید، به مخزنی با ظرفیت دست‌کم ۲۵ گالن (۹۵ لیتر) نیاز دارد. دیسکاس می‌تواند حداکثر ۸ تا ۱۰ اینچ رشد کند و عمر آن نیز می‌تواند به ۱۰ سال یا بیشتر برسد.</p>
      <p>هیجان‌انگیزترین نکته درمورد ماهی دیسکاس این است که این ماهی با نشان‌دادن حالات و خلق‌وخوها و شخصیت‌های مختلف خود با شما ارتباط برقرار می‌کند و حتی به حرکات شما نیز توجه می‌کند.</p>
      <p>بعضی‌ها عقیده دارند که ماهی دیسکاس برای افراد تازه‌کار مناسب نیست. ولی اگر رفتارها و شروط محیط زندگی این ماهی را کاملا بشناسید، خرید و نگهداری آن <a href="https://www.chetor.com/category/business/finance-investment/investment/">سرمایه گذاری</a> پرهزینه‌ای نخواهد بود. ماهی دیسکاس در آکواریوم به رژیمی غذایی با پروتئین بالا نیاز دارد و برای تغذیه‌اش می‌توان از غذای ماهی پولکی، کرم خونی، غذای ماهی گلوله‌ای (pellets)، گوشت قلب گاو و کرم‌های سیاه استفاده کرد.</p>
      <h3>۶. گربه‌ماهی کوریدوراس</h3>
      <figure>
        <img src="https://www.chetor.com/wp-content/uploads/2019/10/6-cory-catfish-1024x576.jpg"/>
      </figure>
      <p>گربه‌ماهی کوریدوراس با نام علمی: Corydoras که به آن گربه‌ماهی کوری نیز می‌گویند، ماهی سرسخت و مقاومی است و برای افراد تازه‌کار ایدئال است. کوریداس طیف گسترده‌ای از گونه‌ها را شامل می‌شود و در اندازه‌ها و رنگ‌های متفاوتی موجود است. این ماهی آکواریومی آب شیرین از ماهی‌هایی است که در بسیاری از آکواریوم‌ها همراه با گونه‌های دیگر نگهداری می‌شود. گربه‌ماهی کوری در پایین مخزن آب فعال است و گونه‌ای آرام و صلح‌طلب است که نگهداری از آن آسان است.</p>
      <p>طول این ماهی ۱ تا ۲٫۵ اینچ است و طول عمر او نیز، با نگهداری مناسب، می‌تواند به ۵ سال یا بیشتر برسد. در رژیم غذایی گربه‌ماهی کوری می‌توانید از غذای ماهی پولکی و گلوله‌ای استفاده کنید. این ماهی عادت دارد که برای پیداکردن غذاهای باقی‌مانده در ته مخزن آب جست‌وجو کند. ولی غذاهای باقی‌مانده برای این ماهی کافی نیست و باید غذای موردنیازش را نیز به او بدهید. گربه‌ماهی کوری در دسته‌های دو یا چندتایی با ماهی‌های دیگر، که بهتر است از انواع مشابهی باشند، راحت است.</p>
      <h3>۷. ماهی اُسکار</h3>
      <figure>
        <img src="https://www.chetor.com/wp-content/uploads/2019/10/7.-Oscar-Fish.jpg"/>
      </figure>
      <p>ماهی اسکار با نام علمی Astronotus ocellatus از پرطرفدارترین ماهی های آکواریومی گرمسیری و از خانواده سیکلیدهاست که برای آکواریوم‌های خانگی مناسب است. این ماهی بزرگ که طول آن حدود ۳۵ سانتی‌متر است باید در مخزن آبی با دست‌کم ۳۰ گالن (۱۱۳ لیتر) آب نگهداری شود. نگهداری از این ماهی، راحت و بی‌دردسر است. برای تقویت سیستم ایمنی بدن ماهی اسکار و جلوگیری از ابتلای او به <a href="https://www.chetor.com/category/health/diseases/">بیماری ها</a> باید در آبی تمیز با دمایی بین ۷۴ تا ۸۱ درجه فارنهایت (۲۳ تا ۲۷ درجه سانتی‌گراد) نگهداری شود.</p>
      <p>ماهی اسکار بومی آمریکای جنوبی است و به‌طور کلی ماهی صلح‌طلبی است. هر ماهی اسکار ویژگی‌های شخصیتی خاص خودش را دارد و به‌سرعت می‌تواند غریبه‌ها را شناسایی کند. این ماهی تا ۱۰ سال عمر می‌کند. ماهی اسکار غذاهای زنده را دوست دارد، ولی در جوانی غذای ماهی پولکی نیز می‌خورد. گاهی ماهی اسکار سایر ماهی‌های مخزن آب را که اندازه‌ای کوچک‌تر دارند می‌خورد. اسکار مخزنی را ترجیح می‌دهد که برآمدگی‌های سنگی داشته باشد. بهتر است در آکواریوم این ماهی گیاهان زینتی نکارید، چون ماهی اسکار علاقهٔ زیادی به کندن و حفرکردن دارد و بنابراین گیاهان زنده در آکواریوم آنها دوام چندانی ندارند.</p>
      <h3>۸. ماهی گوپی</h3>
      <figure>
        <img src="https://www.chetor.com/wp-content/uploads/2019/10/8-guppy-fish.jpg"/>
      </figure>
      <p>گوپی‌ها با نام علمی: Poecilia reticulata از پرطرفدارترین ماهی های آکواریومی گرمسیری هستند و به‌طور گسترده‌ای در جهان نگهداری می‌شوند. گوپی یکی از مشهورترین گونه‌های ماهی آب شیرین آکواریومی است، زیرا ماهی زیبا و پرجنب‌وجوشی است که به‌راحتی تولیدمثل می‌کند و ازنظر رژیم غذایی نیز خیلی سخت‌گیر نیست. گوپی از تیره رنگین‌ماهیان (Poeciliidae) است. میانگین طول عمر گوپی حدود ۲ سال است ولی با نگهداری مناسب می‌تواند تا ۳ سال نیز عمر کند.</p>
      <p>دمای ایدئال آب برای گوپی‌ها ۵۰ تا ۸۴ درجه فارنهایت (۱۰ تا ۲۹ درجه سانتی‌گراد) است، ولی دمای آب باید ثابت نگه داشته شود. گوپی بدنی کشیده دارد و طرفین بدنش نیز مسطح است. طول گوپی نر ۰٫۶ تا ۱٫۴ اینچ و گوپی ماده ۱٫۲ تا ۲٫۴ اینچ است.</p>
      <p>غذادادن به گوپی‌ها آسان است و برای تغذیه آنها می‌توان از غذای ماهی پولکی، گلوله‌ای و سایر غذاهای آماده ماهی‌ها استفاده کرد. این ماهی صلح‌طلب است و با ماهی‌های دیگر آکورایوم رفتار دوستانه‌ای دارد، ولی بچه‌های خود را می‌خورد.</p>
      <h3>۹. ماهی پِلاتی</h3>
      <figure>
        <img src="https://www.chetor.com/wp-content/uploads/2019/10/9-platyfish.jpg"/>
      </figure>
      <p>پلاتی‌های کوچک و فعال از پرطرفدارترین ماهی های آکواریومی هستند، زیرا نگهداری از آنها آسان است و رنگ‌های گوناگون و فراوانی دارند. خانواده Poecilia از حدود ۱۷۰ گونه با ماهی‌های متنوع و رنگارنگ تشکیل شده است. این ماهی‌ها بسیار صلح‌طلب و عاشق زندگی‌کردن در جمع ماهی‌های دیگر هستند. پلاتی‌ها با نام علمی Poecilia به‌خوبی با دم‌شمشیری‌ها، مولی‌ها و گوپی‌ها کنار می‌آیند. پلاتی‌ها تخم‌ها را درون بدن خود نگه می‌دارند و بچه‌ماهی‌هایی را در آب رها می‌کنند که می‌توانند شنا کنند و کاملا شبیه والدین‌شان هستند.</p>
      <p>اندازه این ماهی بین ۱٫۵ تا ۲٫۵ اینچ است و معمولا پلاتی‌های ماده بزرگ‌تر از نرها هستند. این ماهی‌ها ۳ تا ۴ سال عمر می‌کنند. پلاتی‌ها همه‌چیزخوار هستند، ولی در کنار غذاهای گوشتی به غذاهای گیاهی زیادی نیز نیاز دارند و بهتر است که رژیم غذایی آنها شامل ترکیب مناسبی از پروتئین‌ها و غذاهای گیاهی باشد.</p>
      <h3>۱۰. ماهی دم‌شمشیری</h3>
      <figure>
        <img src="https://www.chetor.com/wp-content/uploads/2019/10/10-Swordtails.jpg"/>
      </figure>
      <p>ماهی دم‌شمشیری با نام علمی Xiphophorous hellerii گونه سرسخت و مقاومی از تیره رنگین‌ماهیان است. این ماهی یکی از پرطرفدارترین ماهی های آکواریومی است و از گونه‌های آب شیرین مناسب برای ماهی‌دوستان تازه‌کار به شمار می‌رود. بدن این ماهی کمی حجیم و شبیه پلاتی‌ها یا گوپی‌هاست و باله او به‌شکل شمشیری امتداد یافته است.</p>
      <p>دم‌شمشیری‌ها رنگ‌های گوناگونی دارند و اندازه‌شان ممکن است تا حدود ۴ تا ۵ اینچ نیز برسد. طول عمر این ماهی حدود ۳ تا ۵ سال است. این ماهی طبیعتی آرام و صلح‌طلب دارد، ولی سرزنده و پرجنب‌وجوش است و ترجیح می‌دهد که در دسته‌های پراکنده و آزاد شنا کند.</p>
      <p>البته هر ماهی دم‌شمشیری شخصیت و خلق‌وخوی خاص خودش را دارد و ممکن است ترسو و خجالتی یا تهاجمی و پرخاشگر باشد. رژیم غذایی ماهی دم‌شمشیری متنوع است و از غذاهای آماده ماهی، غذای ماهی زنده یا یخ‌زده همراه با غذاهای گیاهی تشکیل شده است. برای نمونه، می‌توانیم به او غذای ماهی پولکی همراه با مکمل‌های گیاهی بدهیم.</p>
      <h3>۱۱. ماهی رازبورای دلقک</h3>
      <figure>
        <img src="https://www.chetor.com/wp-content/uploads/2019/10/11-Harlequin-rasbora.jpg"/>
      </figure>
      <p>این ماهی کوچک و زیبا با نام علمی Trigonostigma heteromorpha هم‌آکواریومی خوبی برای هریک از ماهی های آکواریومی مذکور است. این ماهی به‌دلیل اندازه کوچک، خلق‌وخوی خوب و، مهم‌تر از همه، کم‌زحمت و کم‌توقع‌بودن یکی از پرطرفدارترین ماهی های آکواریومی در بین ماهی‌دوستان است. طول این ماهی به ۲ اینچ می‌رسد و طول عمر وی نیز حدود ۳ تا ۴ سال است. لکه سیاهی روی بدن روشن این ماهی وجود دارد که تناسب زیادی با نامش دارد.</p>
      <p>رازبورای دلقک شناکردن را دوست دارد و به فضای زیادی نیاز دارد، بنابراین بهتر است که این ماهی‌ها را به‌صورت دسته‌ای در مخزنی بزرگ و جادار قرار دهید. این ماهی بسیار صلح‌طلب است و می‌توان او را در کنار ماهی‌هایی از تیره‌های تترا، گورامی و جنگجوی سیامی نگهداری کرد، البته تا زمانی که این ماهی‌ها بزرگ نشده و به شکارچی تبدیل نشده باشند.</p>
      <p>غذای این ماهی متنوع است و تنها نکته‌ای که باید دراین‌خصوص در نظر داشته باشید این است که تکه‌های غذا نباید به‌اندازه‌ای بزرگ باشد که ماهی نتواند آنها را ببلعد. ماهی‌های رازبورای دلقک همیشه باهم و به‌صورت دسته‌ای شنا می‌کنند و نگهداری دسته بزرگی از آنها در آکواریوم منظره‌ای شگفت‌انگیز و جالب را ایجاد می‌کند، زیرا حرکت‌های زیبای آنها موجب سرزندگی و شادابی آکواریوم می‌شود.</p>
      <h3>۱۲. ماهی رامیزی بولیویایی</h3>
      <figure>
        <img src="https://www.chetor.com/wp-content/uploads/2019/10/12-Bolivian-ram-2.jpg"/>
      </figure>
      <p>رامیزی بولیویایی با نام علمی: Mikrogeophagus altispinosus انتخاب خوبی برای آکواریوم‌هایی است که در آنها گیاهان زینتی کاشته شده است و دارای گونه‌های مختلفی از ماهی‌ها هستند، زیرا نگهداری از این ماهی بسیار آسان است. این گونه سیکلید صلح‌طلب، آرام و خوش‌اخلاق و مقاوم است و به‌خوبی در هر آکواریوم استانداردی زندگی می‌کند. شاید فکر کنید که این ماهی‌ها کمی پرخاشگر و تهاجمی هستند، ولی آنها ماهی‌های دیگر را بیشتر می‌ترسانند و واقعا نمی‌خواهند به آنها حمله کنند یا صدمه بزنند.</p>
      <p>می‌توانید این ماهی را به‌صورت تکی نگهداری کنید، ولی نگهداری آنها در گروهی شامل ۶ تا ۸ ماهی دیگر از همین گونه برای آنها مناسب‌تر و بهتر است. اندازه این ماهی بین ۲ تا ۵٫۴ اینچ متغیر است و طول عمرش نیز حداکثر ۶ سال است. این ماهی همه‌چیزخوار است و از انواع غذاهای زنده و یخ‌زده مانند کرم خونی، دافنی، کرم لجن (توبیفکس) و غذاهای آماده ماهی تغذیه می‌کند.</p>
      <h3>۱۳. ماهی دانیوی ابر سفید کوهستانی (White Cloud Mountain Minnow)</h3>
      <figure>
        <img src="https://www.chetor.com/wp-content/uploads/2019/10/13-White-Cloud-Mountain-Minnow.jpg"/>
      </figure>
      <p>دانیوی ابر سفید کوهستانی با نام علمی: Tanichthys albonubes برای کسانی که به‌تازگی به نگهداری از آکواریوم روی آورده‌اند ماهی ایدئالی است. این ماهی بسیار کوچک فقط ۲٫۵ تا ۳ سانتی‌متر طول دارد و بسیار کم‌توقع است. دانیوی ابر سفید کوهستانی تهاجمی نیست و تکثیر و پرورش آن نیز راحت است. این ماهی حتی به بچه‌‌ماهی‌ها نیز حمله نمی‌کند. اگر از این ماهی به‌خوبی نگهداری کنید، می‌تواند تا ۳ سال نیز زندگی کند.</p>
      <p>این ماهی لایه‌های میانی آب را ترجیح می‌دهد و شنا کردن به‌صورت گروهی را دوست دارد. دانیوی ابر سفید کوهستانی به‌خوبی می‌تواند آب سرد را تحمل کند، بنابراین در تابستان می‌توان او را در حوضی در حیاط نگهداری کرد. این شکارچی کوچک از کرم‌ها، حشرات کوچک، سخت‌پوستان و انواع زئوپلانکتون‌ها (جانداران ریز ذره‌بینی شناور در آب دریا) تغذیه می‌کند. این ماهی‌ها دسته‌های کوچکی با دست‌کم ۶ گونه را دوست دارند.</p>
      <h3>۱۴. ماهی مولی باله‌بادبانی</h3>
      <figure>
        <img src="https://www.chetor.com/wp-content/uploads/2019/10/14-Sailfin-Molly.jpg"/>
      </figure>
      <p>این ماهی‌ها جانوران زنده‌زای شگفت‌انگیزی هستند که از قسمت‌های جنوبی و مرکزی ایالات متحده آمده‌اند. مولی‌ها با نام علمی: Poecilia latipinna می‌توانند در آب‌شور یا شیرین زندگی کنند و عاشق زندگی در آکواریوم‌های پر از گیاه با روشنایی و نور مناسب هستند. آنها به خوردن جلبک علاقه دارند، ولی برای تغذیه‌شان می‌توانید از غذای ماهی پولکی، اسفناج آب‌پز یا سایر غذاهای ماهی مختص آنها نیز استفاده کنید.</p>
      <p>بسته به اینکه به چه وضعیت و آبی خو گرفته باشند، مولی‌ها می‌توانند در آب شیرین یا شور زندگی کنند. این ماهی به مخزنی با روشنایی مناسب و گیاهان زنده فراوان نیاز دارد. مولی‌ها هرگز با ماهی‌های دیگر آکواریوم رفتاری تهاجمی ندارند.</p>
      <p>انواع گوناگونی از مولی‌ها وجود دارد، ولی رایج‌ترین نوع ماهی آکواریومی آب شیرین مولی باله‌کوتاه (small finned molly) است. تکثیر مولی‌ها بسیار آسان است، زیرا این ماهی‌ها در زمان جفت‌گیری سخت‌گیر نیستند و با هر نوعی از مولی‌ها جفت‌گیری می‌کنند. دمای آب مناسب برای مولی‌ها ۷۵ تا ۸۰ درجه فارنهایت (۲۴ تا ۲۷ درجه سانتی‌گراد) است. مولی‌ها در سطوح میانی آب شنا می‌کنند و بهتر است که آکواریوم آنها را با گیاهانی تزئین کنیم که بتوانند در لابه‌لای آنها پنهان شوند.</p>
      <h3>۱۵. ماهی لجن‌خوار</h3>
      <figure>
        <img src="https://www.chetor.com/wp-content/uploads/2019/10/15.-Hypostomus-plecostomus.jpg"/>
      </figure>
      <p>ماهی لجن‌خوار با نام علمی: Hypostomus plecostomus ماهی آکواریومی گرمسیری از تیره مکنده‌دهانان (Loricariidae) و یکی از پرطرفدارترین ماهی های آکواریومی است. حدود ۱۵۰ نوع ماهی لجن‌خوار، از انواع صلح‌طلب و آرام تا تهاجمی، وجود دارد. متداول‌ترین نوع گربه‌ماهی نوع زره‌پوش است و طول آن تا ۲۴ اینچ نیز می‌رسد و درحدود ۱۰ تا ۱۵ سال عمر می‌کند.</p>
      <p>افراد تازه‌کار بهتر است ماهی‌های لجن‌خوار کوچکی را انتخاب کنند که می‌توان در مخازنی با ظرفیت ۱۰ گالن (۳۸ لیتر) نگهداری کرد. ماهی لجن‌خوار به زندگی شبانه عادت دارد. بیشتر ماهی‌های لجن‌خوار به رنگ قهوه‌ای هستند و رنگ بدن آنها به محیط بستگی دارد.</p>
      <p>ماهی‌های لجن‌خوار بیشتر از آمریکای جنوبی می‌آیند و در آب‌های شور و شیرین زندگی می‌کنند. ماهی‌های لجن‌خوار می‌توانند به‌سرعت از ۲ تا ۴ اینچ رشد کنند و بزرگ شوند.</p>
      <h3>۱۶. ماهی لوچ نواری</h3>
      <figure>
        <img src="https://www.chetor.com/wp-content/uploads/2019/10/16-Kuhli-Loach.jpg"/>
      </figure>
      <p>لوچ نواری با نام علمی: Pangio kuhlii ماهی بسیار عجیبی است و حتی بی‌تجربه‌ترین افراد نیز می‌توانند به‌راحتی از آن نگهداری کنند. این ماهی به تیرهٔ رفتگرماهیان واقعی نزدیک است و به ماری کوچکی شباهت دارد. البته این ماهی به‌هیچ‌وجه خطرناک نیست و بسیار آرام و صبور است. لوچ نواری ماهی صلح‌طلبی است که بیشتر در کف آب می‌ماند و دوست دارد در طول روز در کف آب مخفی شود، ولی در شب فعال‌تر است. البته اگر این ماهی را در کنار ماهی‌های دیگر نگهداری کنید، در رقابت برای غذا، روزها نیز فعال می‌شود. طول این ماهی به ۴ تا ۵ اینچ می‌رسد و می‌تواند تا ۱۰ سال زندگی کند.</p>
      <p>لوچ نواری از ماهی‌های پهن‌خوار (euryphagous؛ قادر به خوردن خوراکی‌های گوناگون) است و از غذاهای موجود در کف آب تغذیه می‌کند. رژیم غذایی این ماهی شامل انواع غذاهای زنده و یخ‌زده مانند غذای ماهی گلوله‌ای، انواع غذای قرصی ماهی، غذای ماهی گلوله‌ای ریز (گرانول)، میگوی آب‌شور یا آرتمیا، کرم خونی، کرم لجن (توبیفکس)، دافنی و غیره است. لوچ نواری از غذاهایی تغذیه می‌کند که در کف مخزن پیدا می‌کند یا از زیر شن و سنگ‌ها بیرون می‌آورد و بنابراین مخزن آب را تمیز می‌کند. لوچ نواری دسته‌هایی شامل ۵ یا ۶ ماهی را ترجیح می‌دهد.</p>
      <h3>۱۷. ماهی گلوفیش (GloFish)</h3>
      <figure>
        <img src="https://www.chetor.com/wp-content/uploads/2019/10/17.-GloFish.jpg"/>
      </figure>
      <p>این ماهی فلورسنت زیبا در رنگ‌های نئون (تند و درخشان) گوناگون مانند قرمز، نارنجی، سبز، بنفش، آبی و رنگ‌های دیگر موجود است و ماهی بی‌نظیری است. درواقع، این ماهی همان گورخرماهی (zebra danio) است که ازنظر ژنتیکی دست‌کاری شده است و در اصل برای شناسایی آلاینده‌های محیطی پرورش داده شده است. گلوفیش‌ها برای محیط‌زیست بی‌خطر هستند و برای آکواریوم‌دوستان تازه‌کار و باتجربه به حیوانات خانگی شگفت‌انگیزی تبدیل شده‌اند.</p>
      <p>گلوفیش با نام علمی: Danio rerio می‌تواند به طول ۲ اینچ برسد و طول عمر او نیز ۲ تا ۴ سال است و گاهی به ۵ سال نیز می‌رسد. این ماهی‌ها به‌خوبی می‌توانند با سایر دانیوها، تتراها، فرشته‌ماهی‌ها، بارب‌ها و سایر گونه‌های آب شیرینی که به‌اندازه‌ای بزرگ نشده‌اند که آنها را بخورند کنار بیایند. گلوفیش از کرم‌ها، لارو حشرات و غذای ماهی پولکی که با میگوی آب‌شور و سخت‌پوستان کوچک ترکیب شده باشد تغذیه می‌کند. گلوفیش ماهی صلح‌طلبی است که می‌تواند با شادی در گروه‌هایی شامل ۶ ماهی یا بیشتر زندگی کند.</p>
      <h3>۱۸. ماهی قرمز</h3>
      <figure>
        <img src="https://www.chetor.com/wp-content/uploads/2019/10/18.-Goldfish.jpg"/>
      </figure>
      <p>ماهی‌قرمز با نام علمی: Carassius auratus ماهی آب شیرین بسیار خوبی برای ماهی‌دوستان تازه‌کار و باتجربه است. این ماهی به‌راحتی می‌تواند در مخزنی با ۴۰ گالن (۱۵۱ لیتر) ظرفیت زندگی کند و تا طول ۱۸ اینچ نیز رشد کند. مناسب‌ترین دما برای نگهداری ماهی‌قرمز ۶۵ تا ۷۲ درجه فارنهایت (۱۸ تا ۲۲ درجه سانتی‌گراد) است.</p>
      <p>رژیم غذایی ماهی‌قرمز به‌طورکلی شامل گیاهان آبزی، حشرات، لاروها، سخت‌پوستان و ماهی‌های کوچک‌تر است. می‌توان هر دو هفته یک بار به این ماهی غذا داد و به همین دلیل این ماهی برای کسانی که اهل سفرند ماهی بسیار مناسبی است.</p>
      <p>ماهی‌قرمز روی بدن خود ترکیب نقره‌ای براق یا آبی دارد. ماهی‌قرمزها در فصل جفت‌گیری تهاجمی می‌شوند و ممکن است به یکدیگر آسیب برسانند. این ماهی به‌خوبی با تتراها، ماهی دیسکاس، گوپی‌ها و ماهی رنگین‌کمان ماده کنار می‌آید.</p>
      <p>برای نگهداری ماهی‌قرمز باید به‌طور دوره‌ای محیط مخزن آب را تغییر دهید و آن را پاکیزه نگه دارید. برای تغذیه این ماهی می‌توانید از نان، شیرینی، خرده‌های بیسکوییت، برنج، سیب‌زمینی، نخودفرنگی، هویج، پرتقال و کدوسبز استفاده کنید. ولی هرگز بیش‌ازحد به ماهی‌قرمز خود غذا ندهید، چون ممکن است موجب مرگ او شود.</p>
      <h3>۱۹. ماهی گورامی مرواریدی</h3>
      <figure>
        <img src="https://www.chetor.com/wp-content/uploads/2019/10/19.-Pearl-Gourami.jpg"/>
      </figure>
      <p>گورامی مرواریدی با نام علمی: Trichopodus leerii از پرطرفدارترین ماهی های آکواریومی آب شیرین زیباست که نقاط سفیدی روی بدن و باله‌های ظریف خود دارد. این ماهی به حد متوسطی از مراقبت و توجه نیاز دارد و طبیعت آن آرام و صلح‌طلب است. طول این ماهی به ۴ تا ۵ اینچ می‌رسد و طول عمر او نیز حداکثر ۵ سال است. این ماهی زندگی در مخازنی با گیاهان فراوان را ترجیح می‌دهد. برای نگهداری از گورامی مرواریدی به آکواریومی با ظرفیت دست‌کم ۳۰ گالن (۱۱۳ لیتر) آب نیاز داریم.</p>
      <p>بدن این ماهی‌های زیبا از نقاط مرواریدمانندی پوشیده شده است که ظاهری متمایز و خاص به آنها داده است. این ماهی‌ها به زندگی در آب‌های شیرین آرام آسیا خو گرفته‌اند. گورامی مرواریدی در مخازنی با دمای بین ۷۷ تا ۸۲ درجه فارنهایت (۲۵ تا ۲۸ درجه سانتی‌گراد) و درجه سختی بین ۵ تا ۱۵ dh بهترین رشد را دارد.</p>
      <p>گورامی مرواریدی، مانند دانیوی مرواریدی (pearl danio) یا تترای نئون، ماهی صلح‌طلبی است. این ماهی همه‌چیزخوار است و از لارو، حشرات کوچک، تخم‌ها و جلبک تغذیه می‌کند. گاهی این ماهی به بیماری‌ای به‌نام دُم‌خوره (fin rot) مبتلا می‌شود که موجب خوردگی و پوسیدگی و تغییر رنگ دم ماهی می‌شود.</p>
      <h3>۲۰. فرشته‌ماهی</h3>
      <figure>
        <img src="https://www.chetor.com/wp-content/uploads/2019/10/20.-Angelfish.jpg"/>
      </figure>
      <p>فرشته‌ماهی با نام علمی Pterophyllum از ماهیان آب شیرینی است که از آمریکای جنوبی می‌آید. این ماهی گوشت‌خوار است و برای رشد و سلامتی به غذای مناسب نیاز دارد. بنابراین بهتر است برای تغذیه‌اش از غذای ماهی پولکی، گلوله‌ای، میگو، دافنی و غیره استفاده کنید. فرشته‌ماهی در صورت مراقبت و نگهداری مناسب می‌تواند تا ۶ اینچ رشد کند. در بعضی موارد این ماهی، در صورت نگهداری در مخازن بزرگ‌تر، حتی می‌تواند تا ۱۰ اینچ نیز رشد کند.</p>
      <p>فرشته‌ماهی اجتماعی است و ترجیح می‌دهد همراه با سایر گونه‌های گرمسیری زندگی کند. این ماهی باید در مخازن بزرگ و تمیزی نگهداری شود که آب آن به‌طور مرتب تصفیه و پالایش می‌شود. وضعیت خوب آب می‌تواند استرس فرشته‌ماهی‌ها را کاهش دهد و آنها را سالم‌تر و شادتر نگه دارد. فرشته‌ماهی دمای ۸۰ درجه فارنهایت (۲۷ درجه سانتی‌گراد) را برای تخم‌ریزی ترجیح می‌دهد و میانگین pH آب نیز باید بین ۶٫۵ تا ۶٫۹ باقی بماند.</p>
      <p>ماهی‌های ماده ترجیح می‌دهند که روی ردیف‌های مرتب و تمیز تخته‌سنگ‌های غوطه‌ور در آب که به دیواره آکواریوم تکیه داده شده‌اند تخم‌ریزی کنند. هر دو جنس نر و ماده فرشته‌ماهی ظاهر و شکل یکسانی دارند. این ماهی گونه‌ای بسیار جالب و مناسب برای کسانی است که برای نخستین بار و به‌جهت سرگرمی به نگهداری از ماهی و آکواریوم روی آورده‌اند.</p>
      <h3>۲۱. ماهی کیلی‌فیش (Killifish)</h3>
      <figure>
        <img src="https://www.chetor.com/wp-content/uploads/2019/10/21-Killifish.jpg"/>
      </figure>
      <p>کیلی‌فیش با نام علمی Austrolebias affinis یکی از پرطرفدارترین ماهی های آکواریومی با رنگ‌هایی زنده و الگوهایی زیباست. میزان سختی و زحمت نگهداری از این ماهی‌ها به گونه آنها بستگی دارد و ممکن است بسیار آسان یا دشوار باشد. این ماهی‌ها رنگ‌های زنده و پرشوری دارند و طول عمرشان نیز از ۳ ماه تا ۵ سال متغیر است.</p>
      <p>کیلی‌فیش از ماهیان گوشت‌خوار است و در مخزنی با حداقل ۲۰ گالن (۷۶ لیتر) آب تا طول ۲٫۹ سانتی‌متر رشد می‌کند. دمای آب مخزن باید بین ۷۲ تا ۷۵ درجه فارنهایت (۲۲ تا ۲۴ درجه سانتی‌گراد) و سختی آن نیز ۱۲۰ تا ۱۶۰ ppm باشد. مخزن آب باید بسیار ساده و خلوت و کف آب نیز خالی و ساده باشد. میزان نور و روشنایی مخزن باید حداقل باشد و از فیلتر اسفنجی استفاده شود.</p>
      <p>کیلی‌فیش‌ها بدنی باریک و کشیده دارند که آنها را به شناگران بسیار خوبی تبدیل کرده است. کیلی‌فیش‌ها، با باله‌های پشتی و مقعدی بزرگ‌تر، ماهی‌هایی اجتماعی هستند و به‌خوبی با سایر گونه‌های صلح‌طلب مانند تترای نئون و تترای دماغ‌قرمز (rummy nose tetra) کنار می‌آیند. این ماهی‌ها در مکان‌های فراوانی مانند آب‌های شور و محیط‌های آکواریومی زندگی می‌کنند.</p>
      <h3>۲۲. ماهی رنگین‌کمان</h3>
      <figure>
        <img src="https://www.chetor.com/wp-content/uploads/2019/10/22-Rainbowfish.jpg"/>
      </figure>
      <p>ماهی رنگین‌کمان با نام علمی Melanotaeniidae بومی پاپوآ گینه نو، اندونزی و استرالیاست. این ماهی در دریاچه، رودخانه و مرداب‌ها به‌خوبی رشد و زندگی می‌کند. ماهی رنگین‌کمان باید در آکواریومی نگهداری شود که دمای آب آن بین ۷۴ تا ۷۸ درجه فارنهایت (۲۳ تا ۲۵ درجه سانتی‌گراد) ثابت است و دست‌کم ۳۰ گالن (۱۱۳ لیتر) آب دارد. درصورتی‌که آکواریوم شما در مکانی با دمای پایین‌تر از ۲۳ درجه سانتی‌گراد نگهداری می‌شود، می‌توانید از آکواریوم برند Aqueon برای افزایش دمای آب استفاده کنید.</p>
      <p>ماهی رنگین‌کمان ماهی صلح‌طلب و فعالی است که رفتارهای آگاهانه‌ای دارد و می‌توان آن را در کنار تتراهای بزرگ‌تر، رازبوراها، کت‌فیش دانیوها (catfish danios) و سایر سیکلیدهای غیرتهاجمی نگهداری کرد. ماهی‌های رنگین‌کمان نر رنگ‌های زنده و پرشوری دارند و در زمان جفت‌گیری و تولیدمثل بر سر ماهی‌های ماده با یکدیگر رقابت می‌کنند. البته تکثیر این ماهی کاری دشوار است.</p>
      <p>ماهی رنگین‌کمان از غذای پولکی ماهی‌های گرمسیری، غذای ماهی اسپیرولینا (spirulina flakes) و همچنین غذای ماهی جنگجوی سیامی (betta treat) تغذیه می‌کند. مقدار غذایی که به ماهی می‌دهید باید به‌اندازه‌ای باشد که بتواند آن را در ۲ دقیقه بخورد. چرخاندن غذا بهترین شیوه برای غذادادن به این ماهی است.</p>
      <h3>۲۳. ماهی بارب گیلاسی یا بارب آلبالویی (Cherry barb)</h3>
      <figure>
        <img src="https://www.chetor.com/wp-content/uploads/2019/10/23-Cherry-barb.jpg"/>
      </figure>
      <p>بارب آلبالویی با نام علمی Puntius titteya در آب‌های شیرین سریلانکا و سایر مناطق جنوب‌غربی یافت می‌شود و در مناطق سایه‌دار اطراف رودها و رودخانه‌های کوچک زندگی می‌کند. این ماهی که یکی از پرطرفدارترین ماهی های آکواریومی است، در دمای آب ۲۳ تا ۲۷ درجه سانتی‌گراد که pH آن ۶ تا ۸ باشد به‌خوبی می‌تواند زندگی کند. بارب گیلاسی ماهی کوچکی است که ۱ تا ۲ اینچ طول دارد و تا ۱٫۸ سانتی‌متر رشد می‌کند.</p>
      <p>بارب گیلاسی نر ترکیب رنگی قهوه‌ای-سبز، مایل به قرمز و قهوه‌ای-قرمز دارد و جنس ماده این ماهی نیز در رنگ‌های زرد-خاکستری و قهوه‌ای-قرمز یافت می‌شود. بارب گیلاسی همه‌چیزخوار است و طول عمر او ۴ تا ۵ سال است.</p>
      <p>این ماهی‌ها اغلب در لایه‌های میانی و پایینی آب شنا می‌کنند. این ماهی‌ها رفتاری صلح‌طلبانه و آرام دارند، ولی نرها با رقصیدن در مقابل رقبای خود با یکدیگر می‌جنگند. بارب‌های گیلاسی کوچک طعمه‌های آسانی برای ماهی‌های شکارچی هستند، بنابراین باید این ماهی‌ها را با سایر ماهی‌های اجتماعی مانند رازبورای دلقک (harlequin rasbora)، تترای نئون، ماهی جنگجوی سیامی (betta)، تترا کاردینال (cardinal tetra) و گربه‌ماهی نگهداری کنید.</p>
      <h3>۲۴. ماهی سیکلید کریب (Pelvicachromis pulcher)</h3>
      <figure>
        <img src="https://www.chetor.com/wp-content/uploads/2019/10/24-Kribensis.jpg"/>
      </figure>
      <p>سیکلید کریب از آفریقا می‌آید و طول آن حداکثر به ۳ تا ۴ اینچ می‌رسد. سیکلید کریب در آکواریومی با حداقل ۲۰ گالن (۷۶ لیتر) آب به‌خوبی رشد و زندگی می‌کند. این ماهی طبیعتی آرام و صلح‌طلبی دارد و طول عمرش ۵ سال است. سیکلید کریب به شناکردن در کف آب علاقه دارد و باید در آکواریومی که دمای آب آن بین ۷۵ تا ۷۷ درجه فارنهایت (۲۴ تا ۲۵ درجه سانتی‌گراد) و pH آن ۶٫۴ است نگهداری شود. سختی آب نیز باید ۸ تا ۱۲ dGH (واحدی برای سنجش درجه سختی عمومی) باشد.</p>
      <p>سیکلید کریب‌ها ماهی‌های رنگارنگی هستند که لکه‌هایی به رنگ‌هایی مانند سبز، قرمز، زرد و آبی دارند. نرهای بزرگ‌سال تا ۴ اینچ رشد می‌کنند، ولی طول ماده‌ها حداکثر به ۳ اینچ می‌رسد. در صورت نگهداری این ماهی‌ها در آکواریوم در کنار گونه‌های دیگر، آنها باله ماهی‌هایی را که کند حرکت می‌کنند (مانند فرشته‌ماهی‌ها) می‌خورند. می‌توانید در آکواریوم غارها و حفره‌هایی را برای تخم‌ریزی و تولیدمثل این ماهی ایجاد کنید. این ماهی‌ها همه‌چیزخوار هستند و از انواع مختلف غذاها شامل دافنی، میگو، پولکی، لارو پشه و کرم خونی تغذیه می‌کنند.</p>
      <h3>۲۵. گربه‌ماهی پلیکو بریستلنوس (Bristlenose Pleco)</h3>
      <figure>
        <img src="https://www.chetor.com/wp-content/uploads/2019/10/25.-Bristlenose-Pleco.jpg"/>
      </figure>
      <p>این ماهی با نام علمی Ancistrus در رنگ‌هایی مانند سیاه، قهوه‌ای، زرد و… وجود دارد و روی بدن آن لکه‌های رنگی دیده می‌‌شود. معمولا بریستلنوس بدنی مسطح با صفحه‌های استخوانی دارد که در بلوغ مانند شاخک‌هایی ظاهر می‌شوند. بعضی افراد به این ماهی،‌ماهی شیشه پاک کن می‌گویند.</p>
      <p>گربه‌ماهی بریستلنوس گونه‌ای صلح‌طلب است که با گونه‌های دیگر در آکواریوم کنار می‌آید. این ماهی مقاوم و سرسخت است و بنابراین نگهداری از آن برای کسانی که برای سرگرمی به نگهداری از ماهی روی آورده‌اند و باتجربه نیستند آسان است. بریستلنوس زرهی استخوانی دارد و آبی را ترجیح می‌دهد که دمای آن ۱۵ تا ۲۷ درجه سانتی‌گراد و pH آن ۶٫۵ تا ۷٫۵ باشد.</p>
      <p>رژیم غذایی گربه‌ماهی بریستلنوس از ۸۵ درصد پروتئین و ۱۵ درصد غذاهای گیاهی تشکیل شده است. اگر به ماهی‌های جلبک‌خوار علاقه دارید، این ماهی می‌تواند بهترین انتخاب برای شما باشد.</p>
      <p>منبع <a href="https://inlandaquatics.com/top-25-freshwater-aquarium-fish-list%EF%BB%BF/">inlandaquatics</a></p>
    </article>
  </body>
</html>