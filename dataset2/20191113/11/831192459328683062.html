<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/foties-anapsan-oi-torpiles-froyzi-stin-proanakritiki-gia-ti-novartis-i-toyloypaki-me-apeiloyse-gia-na-kataskeyaso-katigories-mpachalo-ston-syriza/"/>
    <meta property="og:site_name" content="europost.gr"/>
    <meta property="article:published_time" content="2019-11-13T11:55:58+00:00"/>
    <meta property="og:title" content="«Φωτιές» άναψαν οι «τορπίλες» Φρουζή στην προανακριτική για τη Novartis: «Η Τουλουπάκη με απειλούσε για να κατασκευάσω κατηγορίες…» – Μπάχαλο στον ΣΥΡΙΖΑ!"/>
    <meta property="og:description" content="Πιέσεις και απειλές από την εισαγγελέα Διαφθοράς Ελένη Τουλουπάκη προκειμένου να κατασκευάσει κατηγορίες εναντίον των 10 πολιτικών προσώπων αποκάλυψε ο κ. Κωνσταντίνος Φρουζής κατά την κατάθεσή του στην προανακριτική επιτροπή της Βουλής που ερευνά την"/>
  </head>
  <body>
    <article>
      <h1>«Φωτιές» άναψαν οι «τορπίλες» Φρουζή στην προανακριτική για τη Novartis: «Η Τουλουπάκη με απειλούσε για να κατασκευάσω κατηγορίες…» – Μπάχαλο στον ΣΥΡΙΖΑ!</h1>
      <address>
        <time datetime="2019-11-13T11:55:58+00:00">13 Nov 2019, 11:55</time>
      </address>
      <p>Πιέσεις και απειλές από την εισαγγελέα Διαφθοράς Ελένη Τουλουπάκη προκειμένου να κατασκευάσει κατηγορίες εναντίον των 10 πολιτικών προσώπων αποκάλυψε ο κ. Κωνσταντίνος Φρουζής κατά την κατάθεσή του στην προανακριτική επιτροπή της Βουλής που ερευνά την σκευωρία Novartis.</p>
      <p>Η κατάθεση του κ. Φρουζή κρίνεται σημαντική καθώς είναι η πρώτη φορά που καλείται να δώσει εξηγήσεις σε ανακριτική διαδικασία αν και η υπόθεση έχει ξεσπάσει από το 2016.</p>
      <p>Σύμφωνα με πληροφορίες το πρώην υψηλόβαθμο στέλεχος της φαρμακοβιομηχανία υποστήριξε στα μέλη της προανακριτικής ότι τον Μάιο του 2018 η Ελένη Τουλουπάκη τον κάλεσε για άτυπη συνάντηση κατά την οποία των απείλησε πως αν δεν δώσει συγκεκριμένα στοιχεία κατά πολιτικών προσώπων τότε θα εξαπολύσει εναντίον του ποινικές διώξεις.</p>
      <p>«Συνάντησα την κυρία Τουλουπάκη τον Μάιο του 2018. Ήθελε να συναντηθούμε άτυπα στην εισαγγελία. Εκεί μου πρότεινε επίμονα να κάνω χρήση του ευεργετικού νόμου προστασίας αρκεί να μιλήσω για πολιτικά πρόσωπα» υποστήριξε ο κ. Φρουζής για να προσθέσει «Μου είπε «δεν εννοώ να μιλήσετε απλά» δηλαδή να μην καταθέσω όσα γνωρίζω αλλά κάτι άλλο». Ο ίδιος φέρεται να είπε ότι δέχθηκε απειλές προκειμένου να καταστεί «κουκουλοφόρος» μάρτυρας λέγοντας: «μου είπαν ότι έχουν συντριπτικά στοιχεία εναντίον μου. Τους απάντησα να τα βγάλουν άμεσα στην επιφάνεια. Επέμειναν ζητώντας μου να καταθέσω για την υπόθεση των 10 πολιτικών. Ήταν ένας μοχλός πίεσης»</p>
      <p>Σύμφωνα πάντα με πληροφορίες ο κ. Φρουζής κατά την έναρξη της τοποθέτησής του ανέφερε: «σας ευχαριστώ που με καλέσατε να καταθέσω μετά από τόσο καιρό. Τα πρώτα δημοσιεύματα ήταν το 2016. Πέρασαν τρία χρόνια και κράτησα μια στάση θεσμική. Απέφυγα την δημοσιότητα. Ταλαιπωρήθηκα και υφίσταμαι bullying. Δεν ήμουν φαρμακάς» και πρόσθεσε ότι δημοσιεύματα ΜΜΕ που εκείνη την περίοδο ήταν φιλικά προς την κυβέρνηση ΣΥΡΙΖΑ τον παρουσίαζαν «ως τεχνοκράτη που είχε στόχο την επιτυχία της εταιρείας εις βάρος του Δημοσίου ή ως τον «κύριο Novartis» που παρέσυρε πολιτικούς στο διάβα του». Επίσης, ο κ. Φρουζής φέρεται να είπε ότι εως σήμερα έχουν γίνει εξαντλητικοί έλεγχοι στην οικία του αλλά και στα περιουσιακά του στοιχεία χωρίς να προκύψουν ενοχοποιητικά στοιχεία εναντίον του ενώ επανέλαβε ότι ποτέ δεν έχει δωροδοκήσει πολιτικούς.</p>
      <p>Να σημειωθεί ότι η κατάθεση του κ. Φρουζή θα συνεχιστεί την ερχόμενη Πέμπτη στις 11 το πρωί.</p>
      <p>Μπάχαλο στον ΣΥΡΙΖΑ</p>
      <p>Την ώρα πάντως που ο κ. Φρουζής προχωρούσε στην αποκαλυπτική του κατάθεση στο εσωτερικό του ΣΥΡΙΖΑ επικρατούσε μπάχαλο καθώς η τακτική των λεονταρισμών και των τραμπουκισμών κατέληγε σε μεγαλοπρεπές φιάσκο.</p>
      <p>Το κόμμα της αξιωματικής αντιπολίτευσης ολοκληρώνοντας την κυβίστηση κράτησε τους Δ. Τζανακόπουλο και Π. Πολάκη στα γραφεία της κοινοβουλευτικής ομάδας , μακριά από την αίθουσα της συνεδρίασης ώστε να προχωρήσουν οι εργασίες της. Ο ΣΥΡΙΖΑ εκπροσωπήθηκε από τον εισηγητή του Σπύρο Λάππα ο οποίος δίνοντας περίτεχνες διαστάσεις στην κωλοτούμπα νομιμοποίησε με την ψήφο του την διαδικασία που το προηγούμενο διάστημα το κόμμα του χαρακτήριζε κοινοβουλευτικό πραξικόπημα.</p>
      <p>Σύμφωνα με πληροφορίες η ενέργεια του κ. Λάππα να συμμετέχει στην ψηφοφορία για την εξαίρεση των Θ. Πλεύρη, Κ. Κυρανάκη και Β Κεγκέρογλου από την επιτροπή αιφνιδίασε ακόμα και τα μέλη του κόμματός του που πριν την έναρξη της συνεδρίασης υποστήριζαν πως «δεν θα μετέχουμε για να μην την νομιμοποιήσουμε».</p>
      <p>Εξίσου ενδεικτικό για την τακτική του ΣΥΡΙΖΑ είναι και η απουσία των βουλευτών του από την εξέταση του κ. Φρουζή. Στην αίθουσα παραβρέθηκε μόνο ο κ. Λάππας αν και το προηγούμενο διάστημα το η αξιωματική αντιπολίτευση υποστήριζε ότι θα κάνει τα πάντα για να εξεταστεί ο κρίσιμος μάρτυρας</p>
    </article>
  </body>
</html>