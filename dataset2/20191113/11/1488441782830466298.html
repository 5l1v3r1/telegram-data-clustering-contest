<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/13/tenete-alla-privacy-dei-vostri-dati-google-vi-consiglia-proteggerli-al-meglio-video-681352/"/>
    <meta property="og:site_name" content="AndroidWorld"/>
    <meta property="article:published_time" content="2019-11-13T11:05:07+00:00"/>
    <meta property="og:title" content="Tenete alla privacy dei vostri dati? Google vi consiglia come proteggerli al meglio (video)"/>
    <meta property="og:description" content="Al giorno d’oggi tra le cose di maggior valore troviamo i dati personali degli utenti e di conseguenza diventa sempre..."/>
  </head>
  <body>
    <article>
      <h1>Tenete alla privacy dei vostri dati? Google vi consiglia come proteggerli al meglio (video)</h1>
      <address><time datetime="2019-11-13T11:05:07+00:00">13 Nov 2019, 11:05</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Al giorno d’oggi tra le cose di <b>maggior valore</b> troviamo i <b>dati personali</b> degli utenti e di conseguenza diventa sempre più importante, ma anche difficile, <b>preservarli</b> da chi vuole rubarli o usarli in modo improprio. Pertanto <b>Google</b> ha <a href="https://www.blog.google/products/android/top-tips-keeping-data-safe-and-secure-android/">pubblicato sul suo blog</a> alcuni consigli pratici.</p>
      <h3>Proteggersi dagli attacchi phishing</h3>
      <p>Il <i><b>phishing</b> </i>è la pratica consistente nel cercare di <b>estorcere dati personali</b> agli utenti con richieste di tutt’altro tipo: gli obiettivi principali sono le informazioni sulle <b>carte di credito</b>, numeri di previdenza sociale, dati di <i><b>login</b> </i>e non solo. Google su Android mette a disposizione <b>diversi strumenti</b> per difendersi in questo senso:</p>
      <ul>
        <li><a href="https://support.google.com/phoneapp/answer/3459196?hl=en">ID chiamante e protezione antispam</a>, integrati nell’app Telefono appunto perché una delle sorgenti di attacchi phishing potrebbe essere proprio una chiamata vocale.</li>
        <li>Strumenti di <a href="https://support.google.com/chrome/answer/99020?co=GENIE.Platform%3DDesktop&amp;hl=en">Navigazione Sicura</a> integrato in Google Chrome.</li>
        <li>Lo smartphone Android <a href="https://support.google.com/accounts/answer/9289445?co=GENIE.Platform%3DDesktop&amp;hl=en">come chiave di sicurezza</a>, usato nell’ambito dell’autenticazione in due fattori, quando lo smartphone viene usato per ricevere il codice di accesso univoco ai servizi richiesti dall’utente.</li>
      </ul>
      <figure>
        <iframe src="https://www.youtube.com/embed/4fSU47yvvGI" width="640" height="360" data-service="Youtube" scrolling="no"/>
      </figure>
      <h3>Controllo della privacy</h3>
      <p>I dispositivi mobili sono <b>portatori sani</b> di numerose informazioni personali correlate all’utente: ai primi posti, per rilevanza, troviamo i <b>contatti</b>, la <b>cronologia</b> web, la cronologia delle <b>posizioni</b>, la geolocalizzazione e le <b>foto</b> personali. Questi sono i strumenti messi a disposizione da Google su Android per proteggerle:</p>
      <ul>
        <li><b>Permessi puntuali</b> per le specifiche app, i quali rimangono gestibili e personalizzabili in qualsiasi momento dall’utente attraverso le impostazioni di sistema dello smartphone Android.</li>
        <li><b>Permessi di localizzazione</b>, i quali con Android 10 sono stati resi ulteriormente personalizzabili da parte dell’utente.</li>
        <li><a href="https://www.androidworld.it/2019/11/01/presto-potrete-esplorare-incognito-google-maps-avete-ricevuto-la-novita-test-foto-664001/">Modalità in incognito per Google Maps</a>, appena introdotta su Android e prossimamente per iOS.</li>
      </ul>
      <figure>
        <iframe src="https://www.youtube.com/embed/yRf5h0JIgVk" width="640" height="360" data-service="Youtube" scrolling="no"/>
      </figure>
      <h3>Tenersi alla larga da app sospette</h3>
      <p>Un’altra fonte degli attacchi alla privacy dei nostri dati sono <b>le app che installiamo</b> sui dispositivi Android: alcune app vengono create e sviluppate da malintenzionati appositamente per <b>violare</b> la nostra privacy. A questo proposito Google ha sviluppato la piattaforma <i><b>Play Protect</b></i> che fornisce un supporto all’analisi ed alla prevenzione di app sospette sul Play Store e sui singoli dispositivi Android.</p>
      <p>In questo ambito rimane molto importante anche <b>l’oculatezza degli utenti stessi</b> nell’installare nuove app: le raccomandazioni classiche rimangono valide, ovvero <b>controllare sempre le recensioni</b> quando si installa un’app sconosciuta, il numero di download e soprattutto andarsi a leggere i commenti negativi.</p>
    </article>
  </body>
</html>