<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/boyoviki-na-donbasi-pidsilyuyut-provokaciyni-obstrili-rozvidka-minoboroni-639644.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T11:28:01+00:00"/>
    <meta property="og:title" content="Бойовики на Донбасі підсилюють провокаційні обстріли, - розвідка Міноборони"/>
    <meta property="og:description" content="За даними військової розвідки, бойовики підсилюють передові підрозділи розрахунками протитанкових ракетних комплексів, станкових протитанкових гранатометів і снайперськими групами"/>
  </head>
  <body>
    <article>
      <h1>Бойовики на Донбасі підсилюють провокаційні обстріли, - розвідка Міноборони</h1>
      <address>
        <time datetime="2019-11-13T11:28:01+00:00">13 Nov 2019, 11:28</time>
      </address>
      <h4>За даними військової розвідки, бойовики підсилюють передові підрозділи розрахунками протитанкових ракетних комплексів, станкових протитанкових гранатометів і снайперськими групами</h4>
      <p>На Донбасі окупаційне командування збройних сил Російської Федерації активізувало зусилля щодо дестабілізації обстановки за рахунок обстрілів за межами розведення сил у Станиці Луганській, Золотому і Петровському. Про це повідомляє Головне управління розвідки Міністерства оборони України.</p>
      <p>За даними військової розвідки, для здійснення провокаційних обстрілів позицій Об'єднаних сил бойовики підсилюють передові підрозділи розрахунками протитанкових ракетних комплексів, станкових протитанкових гранатометів і снайперськими групами.</p>
      <p>«Крім того, на передову прибувають розвідувальні підрозділи, укомплектовані військовослужбовцями, більшість з яких в цьому році пройшли підготовку в навчальних центрах на території Росії і мають досвід диверсійно-розвідувальної діяльності, у тому числі за мінування місцевості, підриву об'єктів і коригування артилерійського вогню», - повідомляє розвідка Міноборони.</p>
      <p>Як повідомлялось, у вівторок, 12 листопада, <a href="https://glavcom.ua/news/doba-na-donbasi-boyoviki-15-raziv-vidrivali-vogon-dvoh-viyskovih-poraneno-639546.html">бойовики на Донбасі 15 разів порушили режим припинення вогню</a>. Противник обстрілював позиції підрозділів Об'єднаних сил з гранатометів різних систем, великокаліберних кулеметів та іншої стрілецької зброї.</p>
      <p>Вчора, 12 листопада, поранень <a href="https://glavcom.ua/news/boyoviki-pyat-raziv-porushili-rezhim-tishi-je-poraneni-639491.html">внаслідок підриву на невідомому вибуховому пристрої</a> зазнали два військовослужбовця Об'єднаних сил.</p>
      <p>Нагадаємо, одному з поранених під Новотроїцьким <a href="https://glavcom.ua/country/incidents/viyna-na-donbasi-odin-iz-poranenih-u-vivtorok-viyskoviy-u-tyazhkomu-stani-639523.html">відірвало стопу й перебило гомілку, в іншого - відкритий перелом колінного суглоба</a> й множинні вогнепальні осколкові поранення ноги.</p>
      <p>Також повідомлялося, що у вівторок внаслідок обстрілу було <a href="https://glavcom.ua/news/na-donbasi-poraneno-kombriga-128-ji-brigadi-639526.html">поранено комбрига 128-ї гірсько-штурмової бригади – полковника Євгена Коростельова</a>, він доставлений до шпиталю.</p>
      <related>
        <a href="https://glavcom.ua/news/u-minoboroni-ne-bachat-zagrozi-napadu-rosiji-iz-pivdnya-639031.html"/>
        <a href="https://glavcom.ua/news/okupanti-minuyut-siru-zonu-na-donbasi-rozvidka--638103.html"/>
        <a href="https://glavcom.ua/news/nachalnika-rozvidcentru-rf-zvilnili-za-provali-v-ukrajini-637855.html"/>
      </related>
    </article>
  </body>
</html>