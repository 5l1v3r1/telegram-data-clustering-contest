<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/britanijoje-i-pagalba-nukentejusiems-nuo-potvyniu-siunciama-100-kariu-54340/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-13T11:49:35+00:00"/>
    <meta property="og:title" content="Britanijoje į pagalbą nukentėjusiems nuo potvynių siunčiama 100 karių"/>
    <meta property="og:description" content="Jungtinės Karalystės ministras pirmininkas Borisas Johnsonas (Borisas Džonsonas) antradienį informavo, kad kariuomenė pasiųs 100 karių į Anglijos šiaurinę dalį padėti tvarkytis su didelio masto potvynių padariniais, premjerui sulaukus opozicijos kritikos dėl vyriausybės atsako."/>
  </head>
  <body>
    <article>
      <h1>Britanijoje į pagalbą nukentėjusiems nuo potvynių siunčiama 100 karių</h1>
      <address><time datetime="2019-11-13T11:49:35+00:00">13 Nov 2019, 11:49</time> by <a rel="author">BNS</a></address>
      <p>Jungtinės Karalystės ministras pirmininkas Borisas Johnsonas (Borisas Džonsonas) antradienį informavo, kad kariuomenė pasiųs 100 karių į Anglijos šiaurinę dalį padėti tvarkytis su didelio masto potvynių padariniais, premjerui sulaukus opozicijos kritikos dėl vyriausybės atsako.</p>
      <p>Konservatorių partijos lyderis B. Johnsonas, siekiantis įtikinti rinkėjus per ateinantį mėnesį vyksiantį balsavimą palikti jį toliau dirbti Dauningo gatvėje, priėmė šį sprendimą po vyriausybės atsako į krizes komiteto posėdžio.</p>
      <p>Anksčiau pagrindinės opozicinės Leiboristų partijos lyderis Jeremy Corbynas (Džeremis Korbinas) išsiuntė B. Johnsonui laišką, kuriuo paragino premjerą „prisiimti asmeninę atsakomybę“ už vyriausybės veiksmus potvynių klausimu.</p>
      <p>Praeitą ketvirtadienį dalyje šiaurės Anglijos iškrito daugiau lietaus nei paprastai prilyja per mėnesį. Per kilusius potvynius žuvo viena moteris, nunešta vandens srauto, o dalis gyventojų buvo priversti evakuotis.</p>
      <p>„Pastarieji potvyniai padarė niokojamą poveikį žmonėms ir verslui, todėl būtina, kad mūsų bendruomenės gautų joms reikiamą pagalbą“, – sakoma B. Johnsono pranešime apie karių dislokavimą ir papildomą finansavimą nukentėjusioms teritorijoms.</p>
      <p>„Skelbiame šį finansavimą, kad padėtume namų ūkiams ir verslui vėl atsistoti ant kojų“, – rašo premjeras.</p>
      <p>Vykstant aktyviai kampanijai prieš gruodžio 12-ąją vyksiančius pirmalaikius parlamento rinkimus J. Corbynas antradienį aplankė nukentėjusius nuo potvynio Jorkšyre, kur Dono upė išsiliejo iš krantų ir sukėlė didelę sumaištį.</p>
      <p>Leiboristų lyderis anksčiau kritikavo B. Johnsono sprendimą savaitgalį neskelbti nacionalinės nepaprastosios padėties, atveriančios galimybę pasinaudoti papildomomis lėšomis.</p>
    </article>
  </body>
</html>