<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/muzulmanik-elleni-tamadasra-keszultek-lengyelorszagban"/>
    <meta property="og:site_name" content="infostart"/>
    <meta property="article:published_time" content="2019-11-13T11:29:03+00:00"/>
    <meta property="og:title" content="Muzulmánok elleni támadásra készültek Lengyelországban"/>
    <meta property="og:description" content="Muzulmánok ellen tervezett fegyveres támadások gyanújával letartóztattak Varsóban két lengyel férfit, egy feltételezett szélsőséges csoport tagjait."/>
  </head>
  <body>
    <article>
      <h1>Muzulmánok elleni támadásra készültek Lengyelországban</h1>
      <address><time datetime="2019-11-13T11:29:03+00:00">13 Nov 2019, 11:29</time> by <a rel="author">Infostart / MTI</a></address>
      <h3>Muzulmánok ellen tervezett fegyveres támadások gyanújával letartóztattak Varsóban két lengyel férfit, egy feltételezett szélsőséges csoport tagjait.</h3>
      <p>A két férfit az ügyészség kezdeményezésére már vasárnap őrizetbe vették, majd bírósági döntés nyomán előzetes letartóztatásba helyezték. A gyanú szerint egy olyan csoport tagjai, amely lőfegyverek és robbanóanyagok felhasználásával fegyveres támadásokat tervezett Lengyelországban élő muzulmánok ellen.</p>
      <blockquote>A csoport Anders Breivik 2011-es norvégiai, valamint Brenton Tarrant idei új-zélandi terrortámadását akarta utánozni.</blockquote>
      <p>Az ügyet a lengyel belbiztonsági ügynökség (ABW) vizsgálja az északnyugat-lengyelországi Szczecinben működő, szervezett bűnözéssel foglalkozó ügyészségi osztály felügyeletével. A letartóztatottakat az ABW már korábban is figyelte, annak a nyomozásnak keretében, amelyet a 2015-ben tizenhárom év börtönbüntetésre ítélt Brunon Kwiecien kémiatanár ellen folytattak. Kwiecien az ítélet szerint három éve terrortámadást tervezett a lengyel parlament ellen, és illegális fegyverkereskedelmet is folytatott.</p>
      <blockquote>Összefüggésben állhat az üggyel az is, hogy Lengyelországból azonnali hatállyal kiutasították Anton T. svéd állampolgárt, a radikális Északi Ellenállási Mozgalom tagját, aki egy félkatonai kiképzésre érkezett oda.</blockquote>
      <p>A Svédországban korábban másfél év szabadságvesztésre ítélt férfi házi készítésű robbanóanyagok felhasználásával részt vett egyebek között a göteborgi menekülttábor ellen elkövetett merényletekben.<br/>Anton T. Lengyelországban olyan félautomata fegyver használatát sajátította volna el, amelyet Tarrant az új-zélandi Christchurch két mecseténél használt, az 51 ember életét kioltó terrorcselekmény elkövetésekor.</p>
      <p>
        <i>Nyitókép: pixabay</i>
      </p>
    </article>
  </body>
</html>