<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741479"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T11:00:00+00:00"/>
    <meta property="og:title" content="ยื้อชีวิตไม่สำเร็จ'วิศวกร'อนาคตไกล บึ่ง'แจ๊ส'อัดท้ายพ่วง"/>
    <meta property="og:description" content="กู้ภัยพยายามยื้อชีวิตไม่สำเร็จ หนุ่มวิศวกรควบแจ๊สอัดท้ายพ่วง 18 ล้อ เสียชีวิต ครอบครัวเศร้าต้องมาสูญเสียทั้งที่อนาคตอีกยาวไกล"/>
  </head>
  <body>
    <article>
      <h1>ยื้อชีวิตไม่สำเร็จ'วิศวกร'อนาคตไกล บึ่ง'แจ๊ส'อัดท้ายพ่วง</h1>
      <address>
        <time datetime="2019-11-13T11:00:00+00:00">13 Nov 2019, 11:00</time>
      </address>
      <p>
        <b>กู้ภัยพยายามยื้อชีวิตไม่สำเร็จ หนุ่มวิศวกรควบแจ๊สอัดท้ายพ่วง 18 ล้อ เสียชีวิต ครอบครัวเศร้าต้องมาสูญเสียทั้งที่อนาคตอีกยาวไกล</b>
      </p>
      <p>         <br/>เมื่อวันที่ 13 พ.ย. พ.ต.ท.สายชล ศักดิ์ประสาท รอง ผกก.(สอบสวน) สภ.คลองกิ่ว อ.บ้านบึง จ.ชลบุรี ได้รับแจ้งว่ามีอุบัติเหตุบนถนนสาย 3138 บ้านบึง-บ้านค่าย ม. 1 ต.คลองกิ่ว จึงเดินไปตรวจสอบพร้อมด้วยหน่วยกู้ภัยศีลธรรมสมาคม ที่เกิดเหตุพบรถเก๋งฮอนด้า แจ๊ส สีเหลือง ทะเบียน ชง 8499 กรุงเทพมหานคร ชนกับรถพ่วงบรรทุกก๊าซ 18 ล้อ ทะเบียนส่วนหัว 72-2263 ส่วนท้าย 72-2396 กรุงเทพมหานคร และพบร่าง นายศักดิ์ชัย พุ่มถาวร อายุ 36 ปี คนขับรถเก๋ง ซึ่งมีอาชีพเป็นวิศวกรบริษัท นอนหมดสติอยู่บนเบาะ และยังมีชีพจรอ่อนๆ<br/><br/>จากนั้นกู้ภัยได้ช่วยกันปั้มหัวใจช่วยเหลือในเบื้องต้น ก่อนเร่งนำส่ง รพ.บ้านบึง แต่ช่วงหน้าอกได้รับการกระแทกอย่างแรง ทำให้ทนพิษบาดแผลไม่ไหวเสียชีวิตในเวลาต่อมา ต่อมาตำรวจได้ตรวจค้นภายในรถพบปืนขนาด 9 มม.พร้อมกระสุน อยู่ในกระเป๋าพกพา พร้อมด้วยโดรน และมือถือ อยู่ในรถยนต์ของผู้ตาย จึงได้เก็บรักษาไว้ให้<br/>       </p>
      <figure>
        <img src="https://www.dailynews.co.th/admin/upload/20191113/news_EIasiwGvqC170820_533.jpg?v=201911131911?v=2526"/>
      </figure>
      <p>สอบถาม นายบุญรอด สว่างเหตุ อายุ 39 ปี คนขับรถพ่วง ให้การอ้างว่า ขณะกำลังเลี้ยวซ้ายออกจากบริษัท เพื่อเอาก๊าซไปส่งที่มาบตาพุด จู่ๆรถเก๋งก็พุ่งเข้ามาชนที่ล้อหลังด้านขวาของหัวลากอย่างแรง ทำให้เกิดเหตุสลดขึ้น<br/><br/>พ.ต.ท.สายชล เปิดเผยว่า โดยการเสียชีวิตของ นายศักดิ์ชัย สร้างความโศกเศร้าเสียใจอย่างมากให้กับครอบครัวมาก เนื่องจากผู้ตายเป็นวิศวกรที่ยังมีอนาคตอีกยาวไกล ซึ่งตำรวจจะดูกล้องวงจรปิดอีกครั้งว่ารถพ่วงขับออกมาตัดหน้ารถเก๋งอย่างกระชั้นชิดหรือไม่ หรือจากสาเหตุอื่น เพื่อนำไปดำเนินคดี.</p>
      <figure>
        <img src="https://www.dailynews.co.th/admin/upload/20191113/news_uaOxuiHAOb170820_533.jpg?v=201911131911?v=1734"/>
      </figure>
      <figure>
        <img src="https://www.dailynews.co.th/admin/upload/20191113/news_CoyExIvSgP170819_533.jpg?v=201911131911?v=3055"/>
      </figure>
    </article>
  </body>
</html>