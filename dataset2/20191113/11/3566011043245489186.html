<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547030.html/%D8%A2%D8%BA%D8%A7%D8%B2-%D8%B1%D9%88%D9%86%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%B7%D9%84%D8%A7-%D8%AF%D8%B1-%D8%A8%D8%A7%D8%B2%D8%A7%D8%B1--%D8%B3%DA%A9%D9%87-%D8%A8%D9%87-4-%D9%85%DB%8C%D9%84%DB%8C%D9%88%D9%86-%D9%88-80-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86-%D8%B1%D8%B3%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:55:00+00:00"/>
    <meta property="og:title" content="آغاز روند افزایش قیمت طلا در بازار/ سکه به 4 میلیون و 80 هزار تومان رسید"/>
    <meta property="og:description" content="عضو هیئت مدیره اتحادیه طلا و جواهر مرکز مازندران با بیان اینکه قیمت طلا در بازار رو به بالا است، گفت: برآیندها از بازار حاکی است شاهد تورم جدید قیمت دلار و متعاقبا طلا طی ماه‌های پیش رو تا قبل از سال‌جاری خواهیم بود."/>
  </head>
  <body>
    <article>
      <h1>آغاز روند افزایش قیمت طلا در بازار/ سکه به 4 میلیون و 80 هزار تومان رسید</h1>
      <h2>عضو هیئت مدیره اتحادیه طلا مرکز مازندران اعلام کرد</h2>
      <address>
        <time datetime="2019-11-13T11:55:00+00:00">13 Nov 2019, 11:55</time>
      </address>
      <p>عضو هیئت مدیره اتحادیه طلا و جواهر مرکز مازندران با بیان اینکه قیمت طلا در بازار رو به بالا است، گفت: برآیندها از بازار حاکی است شاهد تورم جدید قیمت دلار و متعاقبا طلا طی ماه‌های پیش رو تا قبل از سال‌جاری خواهیم بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا نصیری در گفت‌وگو با خبرنگار <a href="http://www.bloghnews.com/">بلاغ </a>اظهار کرد: قیمت طلا در بازار رو به بالا است.<br/><br/>وی افزود: در حالی این اتفاق در کشور در حال جریان است که قیمت اونس جهانی کاهش یافته است، اما افزایش قیمت دلار در داخل کشور طی دو روز اخیر موجب شد تا شاهد نوسانات رو به بالا در بازار طلا باشیم.<br/><br/>عضو هیئت مدیره اتحادیه طلا و جواهر مرکز مازندران خاطرنشان کرد: دلار طی دو روز اخیر حدود 400 تومان افزایش پیدا کرد و نرخ آن در بازار امروز به 11 هزار و 600 تومان رسید.<br/><br/>نصیری متذکر شد: کم کم شاهد آن هستیم که آنچه پیش بینی می‌شد، دارد درست از آب در می‌آید و رفته رفته کنترل بازار دلار از دست دولت در حال خارج شدن است و به نظر می‌رسد این تداوم این روند را طی روزها و ماه‌های آینده شاهد باشیم.<br/><br/>وی با بیان اینکه قیمت امروز هر گرم طلا در بازار 410 هزار و هفت تومان است؛ گفت: سکه امامی در معاملات امروز با قیمت 4 میلیون و 80 هزار تومان خرید و فروش شد.<br/><br/>عضو هیئت مدیره اتحادیه طلا و جواهر مرکز مازندران ادامه داد: نیم سکه با قیمت دو میلیون و 120 هزار تومان و ربع سکه نیز با قیمت یک میلیون و 350 هزار تومان دادو ستد شد.<br/><br/>نصیری یادآور شد: برآیندها از بازار حاکی است شاهد تورم جدید قیمت دلار و متعاقبا طلا طی ماه‌های پیش رو تا قبل از سال‌جاری خواهیم بود.<br/><br/>انتهای پیام/<br/> </p>
    </article>
  </body>
</html>