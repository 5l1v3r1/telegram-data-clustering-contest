<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547024.html/%D8%A7%D9%86%D8%AA%D9%82%D8%A7%D8%AF-%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%AA%DA%A9%D8%A7%D8%A8-%D8%A7%D8%B2-%D8%A8%DB%8C-%D8%AA%D9%88%D8%AC%D9%87%DB%8C-%D8%AF%D9%88%D9%84%D8%AA-%D8%A8%D9%87-%D8%A7%DB%8C%D9%86-%D8%B4%D9%87%D8%B1%D8%B3%D8%AA%D8%A7%D9%86--%D8%B3%D9%81%D8%B1-%D9%85%D8%B3%D8%A6%D9%88%D9%84%D8%A7%D9%86-%D8%AF%D9%88%D9%84%D8%AA%DB%8C-%DA%86%D9%87-%D8%B9%D8%A7%D8%A6%D8%AF%DB%8C-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%D8%AF%D8%A7%D8%B1%D8%AF--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:47:00+00:00"/>
    <meta property="og:title" content="انتقاد امام جمعه تکاب از بی‌توجهی دولت به این شهرستان/ سفر مسئولان دولتی چه عائدی برای مردم دارد؟!"/>
    <meta property="og:description" content="امام جمعه تکاب در پی سفر جهانگیری معاون اول رئیس جمهور به آذربایجان‌غربی، نامه سرگشاده‌ای خطاب به استاندار نگاشت."/>
  </head>
  <body>
    <article>
      <h1>انتقاد امام جمعه تکاب از بی‌توجهی دولت به این شهرستان/ سفر مسئولان دولتی چه عائدی برای مردم دارد؟!</h1>
      <h2>طی نامه‌ای انجام شد؛</h2>
      <address>
        <time datetime="2019-11-13T11:47:00+00:00">13 Nov 2019, 11:47</time>
      </address>
      <p>امام جمعه تکاب در پی سفر جهانگیری معاون اول رئیس جمهور به آذربایجان‌غربی، نامه سرگشاده‌ای خطاب به استاندار نگاشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، متن نامه حجت‌الاسلام و المسلمین عیسی برادری به شرح زیر است:</p>
      <p>بسمه تعالی</p>
      <p>جناب آقای شهریاری</p>
      <p>استاندار محترم آذربایجان‌غربی</p>
      <p>از دو سفر استانی آقای رئیس جمهور و سفرهای متعدد وزرای مختلف، مخصوصا سفر سال گذشته وزیر راه و شهرسازی سابق، سفر اخیر وزیر فعلی راه و شهر سازی و نیز سفر امروز آقای جهانگیری، معاون اول رئیس جمهور، برای تکاب چه عائدی دارد؟ لطفا مردم مظلوم این خطه را نیز در جریان ثمرات سفرهای متعدد دولتمردان قرار دهید!</p>
      <p>اگرچه متاسفانه نمایندگان مجلس این حوزه انتخابیه در وکالت مردم، درمانده اند اما صدای مطالبه گری مردم به برکت نظام اسلامی رسا و بلند است و تاریخ در خصوص مدیریت ها، قضاوت خواهد کرد و مردم شریف و نجیب این خطه از این کم توجهی های آزار دهنده نخواهند گذشت و شعارها و وعده ها را فراموش نخواهند کرد.</p>
      <p>بیمارستان ۶۴ تختخوابی که سال ۸۶ کلنگ آن زده شده، راه های مواصلاتی که بسان کشتارگاهی برای مردم این دیار است، پایاب سد الغدیر تکاب که علیرغم لوله گذاری و هزینه از بیت المال، همچنان ناقص و بلاتکلیف مانده و کشاورزان نمی توانند از آن بهره ای ببرند، نبود فاضلاب شهری در حالی که در گذشته از مردم وجوهی هم دریافت شده، تخریب منابع طبیعی و ویرانی های زیست محیطی که به تبع فعالیت بیش از اندازه و غیر استاندارد معادن، به وجود آمده، از جمله مهم ترین مشکلاتی است که در ورای وعده های مسئولین دولت و مجلس، پشت مردم مظلوم را می شکند!!!</p>
      <p>آقای استاندار سهم شهرستانی که ۳۰ درصد طلای کشور را‌ تولید می کند از وعده‌ها، شعارها و اقدامات را شفاف سازی بفرمایید.</p>
      <p>عیسی برادری</p>
      <p>امام جمعه تکاب</p>
      <p>انتهای پیام/</p>
    </article>
  </body>
</html>