<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547005.html/%DA%A9%D8%A7%D8%B1%D9%86%D8%A7%D9%85%D9%87-%D9%85%D8%AB%D8%A8%D8%AA-%D9%85%D8%B1%D8%AF%D9%85-%D9%82%D9%85-%D8%AF%D8%B1-%D8%B1%D8%B9%D8%A7%DB%8C%D8%AA-%D9%86%DA%A9%D8%A7%D8%AA-%D8%A7%DB%8C%D9%85%D9%86%DB%8C-%D9%81%D8%B5%D9%84-%D8%B3%D8%B1%D9%85%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:49:00+00:00"/>
    <meta property="og:title" content="کارنامه مثبت مردم قم در رعایت نکات ایمنی فصل سرما"/>
    <meta property="og:description" content="سخنگوی سازمان آتش‌نشانی قم با اشاره به این‌که مردم قم نسبت به‌کل کشور نکات ایمنی را در نصب و راه‌اندازی وسایل گرمایشی بیشتر رعایت می‌کنند گفت: رعایت برخی از نکات باعث به صفر رسیدن حوادث در قم خواهد شد."/>
  </head>
  <body>
    <article>
      <h1>کارنامه مثبت مردم قم در رعایت نکات ایمنی فصل سرما</h1>
      <h2>سخنگوی سازمان آتش‌نشانی قم:</h2>
      <address>
        <time datetime="2019-11-13T11:49:00+00:00">13 Nov 2019, 11:49</time>
      </address>
      <p>سخنگوی سازمان آتش‌نشانی قم با اشاره به این‌که مردم قم نسبت به‌کل کشور نکات ایمنی را در نصب و راه‌اندازی وسایل گرمایشی بیشتر رعایت می‌کنند گفت: رعایت برخی از نکات باعث به صفر رسیدن حوادث در قم خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حمید کریمی مدیر روابط عمومی سازمان آتش‌نشانی و خدمات ایمنی شهرداری قم در گفتگو با خبرنگار <a href="http://www.qomefarda.ir/">قم فردا</a>، اظهار کرد: با توجه به فرارسیدن فصل سرما مردم در راه اندازی وسایل گرمایشی برای کاهش حوادث نکات ایمنی را رعایت کنند گاهی ممکن است با رعایت نکردن مسائل کوچک و جزئی حوادث ناگوار رخ دهد.<br/><br/>کریمی با اشاره به کاهش حوادث به خاطر رعایت نکات ایمنی در قم  افزود: در سال های گذشته مردم قم نسبت به کل کشور نکات ایمنی را در نصب و راه اندازی وسایل گرمایشی بیشتر رعایت کرده در نتیجه در فصل سرما در سال گذشته با کاهش حوادث و تلفات جانی رو برو بودیم که باید از مردم قم تشکر کرد.<br/><br/>مدیر روابط عمومی سازمان آتش نشانی و خدمات ایمنی شهرداری قم  گفت: رعایت برخی از نکات باعث به صفر رسیدن حوادث در قم خواهد شد از جمله انتخاب نوع دود کش، بهترین نوع دودکش جهت وسایل گازسوز خانگی دودکش های فلزی است دود کش های غیر فلزی ایمنی لازم را ندارد همچنین قبل از استفاده از دودکش برای وسایل گرمایشی با توجه به اینکه این دود کش ها  چند ماه بدون استفاده بوده و ممکن است در این مدت دچار آسیب شده باشند کنترل و بررسی آن ها ضروری است تا دارای درز یا سوراخ نباشد.<br/><br/><b>دودکش بخاری را داخل سطل آب قرار ندهید</b><br/><br/>وی بیان کرد: مردم از محکم بودن محل اتصال دود کش به بخاری اطمینان حاصل کرده و مدام آن را بررسی کنند همچنین نکته ای که متأسفانه مورد توجه قرار نمی گیرد این است که نباید بیشتر از دو عدد زانو در اتصال دودکش به بخاری استفاده کرد و در صورت نیاز به استفاده بیشتر از دو زانو باید به ازای هر زانو یک متر به طول عمودی دود کش اضافه شود که متأسفانه این مسئله رعایت نمی شود.<br/><br/>کریمی خاطرنشان کرد: نباید لوله دود کش را از پنجره عبور داد  همچنین مسیر داخلی دودکش ها در داخل دیوار باید مستقیم و عمودی و  بدون زانویی باشد و برای دو وسیله گاز سوز نباید از یک  دودکش استفاده کرد.<br/><br/>سخنگوی سازمان آتش نشانی و خدمات ایمنی قم تصریح کرد: در بعضی دودکش ها، به جای استفاده از کلاهک، از زانویی استفاده شده می شود  که این امر باعث هدایت باد به داخل دودکش خواهد شد گاهی مشاهده می شود  در بعضی مکان ها افراد لوله دوکش بخاری را داخل یک سطل آب قرار داده و عقیده دارند گازهای سمی جذب آب می شوند اما در حقیقت این کار بسیار خطرناک  است و به هیچ وجه توصیه نمی شود.<br/><br/>وی افزود: گاهی اوقات در محیط هایی مانند داخل چادر و یا محیط هایی بازی که به وسیله پلاستیک بسته شده است از اجاق خوراک پذیری برای گرم کردن محیط استفاده می شود که بسیار خطرناک است و احتمال ایجاد مسمومیت و خفگی را دارد.<br/><br/>انتهای پیام/</p>
    </article>
  </body>
</html>