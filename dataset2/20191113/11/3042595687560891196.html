<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/clinton-om-presidentvalg---aldri-si-aldri/71813401"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T11:26:53+00:00"/>
    <meta property="og:title" content="Clinton om presidentvalg: - Aldri si aldri"/>
    <meta property="og:description" content="I et nytt intervju utelukker ikke den tidligere førstedamen, utenriksministeren og presidentkandidaten at hun vil stille til valg i 2020."/>
  </head>
  <body>
    <article>
      <h1>Clinton om presidentvalg: - Aldri si aldri</h1>
      <h2>I et nytt intervju utelukker ikke den tidligere førstedamen, utenriksministeren og presidentkandidaten at hun vil stille til valg i 2020.</h2>
      <address><time datetime="2019-11-13T11:26:53+00:00">13 Nov 2019, 11:26</time> by <a rel="author">Amanda Nordhagen Walnum</a></address>
      <p>Etter det <a href="https://www.dagbladet.no/nyheter/ville-aldri-ga-ut-av-huset-igjen/65288082">knusende tapet i presidentvalget i 2016</a>, har demokratenes tidligere presidentkandidat tidligere <a href="https://www.dagbladet.no/nyheter/hillary-clinton-stiller-ikke-til-presidentvalg-i-2020/70837574">nektet for at hun vil stille som kandidat i et presidentvalg igjen.</a></p>
      <p>Nå forteller Hillary Clinton i et intervju med <a href="https://www.bbc.com/news/world-us-canada-50399230">BBC </a>at hun føler et «enormt press» for å utfordre president Donald Trump i neste års presidentvalg. Samtidig nekter hun å utelukke muligheten.</p>
      <h3>- Aldri si aldri</h3>
      <p>- Jeg tenker hele tiden på hva slags president jeg ville vært og hva jeg ville gjort annerledes og hva jeg mener ville ha betydd noe for vårt land og verden, sier 72-åringen.</p>
      <p>På spørsmål om hun vil hive seg inn i kampen i siste øyeblikk, svarer Clinton:</p>
      <p>
        <b>- Aldri si aldri, sier Clinton og legger til at hun er under et enormt press fra mange personer som ønsker at hun skal vurdere det.</b>
      </p>
      <p>Samtidig understreker hun at per nå, mens hun sitter i studio og blir intervjuet, er å stille i presidentvalget ikke blant hennes planer.</p>
      <figure>
        <img src="https://www.dagbladet.no/images/71814435.jpg?imageId=71814435&amp;width=1024&amp;height=615"/>
        <figcaption><b>BOK:</b> Hillary Clinton og hennes datter Chelsea er for tiden på bokturne hvor de promoterer sin nye bok; «The Book of Gutsy Women: Favorite Stories of Courage and Resilience». Foto: PA / Aaron Chown / NTB Scanpix Vis mer</figcaption>
      </figure>
      <h3>- Ikke frist meg</h3>
      <p>I begynnelsen av oktober skrev Trump på <a href="https://twitter.com/realDonaldTrump/status/1181571571787403265">Twitter </a>at han synes Clinton burde stille i valget og «stjele» demokratenes nominasjon fra Elizabeth Warren, en av partiets fremste kandidater.</p>
      <p>- Bare én betingelse. Den skurkaktige må forklare alle sine lovbrudd og forseelser, inkludert hvordan og hvorfor hun slettet 33 000 e-poster etter at hun fikk en stevning.</p>
      <p>
        <b>- Ikke frist meg. Gjør jobben din, <a href="https://twitter.com/HillaryClinton/status/1181645880983732224">svarte Clinton</a> noen timer seinere.</b>
      </p>
      <h3>E-postskandalen</h3>
      <p><a href="https://www.dagbladet.no/nyheter/avviser-at-hun-har-gatt-i-samme-e-post-felle-som-hillary-clinton/70510904">Bakgrunnen for den såkalte e-postskandalen til Clinton</a> er en privat server hun etablerte i sitt hjem i New York. Det gjorde hun kort tid før hun ble utnevnt som USAs utenriksminister i 2009.</p>
      <p>Hun brukte denne e-postserveren til å håndtere all sin digitale korrespondanse, inkludert korrespondanse i jobbsammenheng, i de fire åra hun var utenriksminister.</p>
      <p>FBI konkluderte med at ingen «fornuftig aktor» ville ha siktet henne for e-postbruken, men gikk likevel til det uvanlige skrittet å kalle e-postbruken for <a href="https://www.dagbladet.no/nyheter/fbi-frigir-dokumenter-fra-clinton-etterforskning/61958056">«ekstremt skjødesløs».</a></p>
      <p>
        <b>En av tingene som gjorde at Clinton fikk massiv kritikk var at mange tusen av hennes e-poster ble slettet. FBI fastslo at de ikke ble slettet med vilje, uten at det dempet Donald Trumps kritikk.</b>
      </p>
      <h3>Trump vant</h3>
      <p>De fleste demokratene følte seg sikre på at Hillary Clinton skulle klare å bli USAs neste president i 2016. Men ettersom valgresultatene tikket inn, <a href="https://www.dagbladet.no/nyheter/tarer-og-fortvilelse-pa-hillarys-valgvake---jeg-har-barnebarn-jeg-synes-sa-synd-pa-dem/64674787">ble seierstrua snudd til sjokk, sorg og fortvilelse.</a></p>
      <p>9. november 2016 klokka 07.40 norsk tid meldte nyhetsbyrået AP at Trump har vunnet den viktige vippestaten Pennsylvania. <a href="https://www.dagbladet.no/nyheter/vill-jubel-i-trump-tower---vi-skal-bygge-den-jaevla-muren/64681534">Det brøt ut vill jubel på Trumps valgvake</a>.</p>
      <p>Med den delstaten i ryggen, <a href="https://www.dagbladet.no/nyheter/donald-trump-blir-usas-neste-president/64685091">kom Trump over den magiske grensa på 270 valgmannsstemmer </a>- antallet man trenger for å vinne presidentskapet.</p>
    </article>
  </body>
</html>