<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bmc-takes-down-posters-of-aditya-thackeray-as-cm-from-outside-matoshree.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T11:57:00+00:00"/>
    <meta property="og:title" content="'ആദിത്യ താക്കറെ മുഖ്യമന്ത്രിയാകും'; പോസ്റ്ററുകളും ഫ്‌ളക്‌സുകളും അഴിച്ചുമാറ്റി മുംബൈ കോര്‍പ്പറേഷന്‍"/>
    <meta property="og:description" content="Maharashtra Shivsena India മുംബൈ: മഹാരാഷ്ട്രയില്‍ ശിവസേനാ നേതാവ് ആദിത്യ താക്കറെ മുഖ്യമന്ത്രിയാകുമെന്ന് പറഞ്ഞുകൊണ്ടുള്ള പോസ്റ്ററുകള്‍ അഴിച്ചുമാറ്റി ബ്രിഹാംമുംബൈ മുനിസിപ്പല"/>
  </head>
  <body>
    <article>
      <h1>'ആദിത്യ താക്കറെ മുഖ്യമന്ത്രിയാകും'; പോസ്റ്ററുകളും ഫ്‌ളക്‌സുകളും അഴിച്ചുമാറ്റി മുംബൈ കോര്‍പ്പറേഷന്‍</h1>
      <address><time datetime="2019-11-13T11:57:00+00:00">13 Nov 2019, 11:57</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ശിവസേനാ നേതാവ് ആദിത്യ താക്കറെ മുഖ്യമന്ത്രിയാകുമെന്ന് പറഞ്ഞുകൊണ്ടുള്ള പോസ്റ്ററുകള്‍ അഴിച്ചുമാറ്റി ബ്രിഹാംമുംബൈ മുനിസിപ്പല്‍ കോര്‍പ്പറേഷന്‍. താക്കറെയുടെ വസതിയായ മാതോശ്രീക്ക് മുന്‍പില്‍ ഉയര്‍ത്തിയ ഫ്‌ളക്‌സാണ് കോര്‍പ്പറേഷന്‍ അധികൃതര്‍ അഴിച്ചുമാറ്റിയത്.</p>
      <p>മഹാരാഷ്ട്രയില്‍ രാഷ്ട്രപതി ഭരണം പ്രഖ്യാപിച്ചതിന് പിന്നാലെയാണ് കോര്‍പ്പറേഷന്റെ നടപടി.</p>
      <p>മുംബൈയില്‍ നിരവധി ഇടങ്ങളിലായി ശിവസേന പ്രവര്‍ത്തകര്‍ ആദിത്യ താക്കറെയ്ക്ക് വേണ്ടി പോസ്റ്ററുകള്‍ സ്ഥാപിച്ചിരുന്നു. ചിലര്‍ ശിവസേനാ നേതാവ് ഉദ്ധവ് താക്കറെ മുഖ്യമന്ത്രിയാകുമെന്ന പോസ്റ്ററുകള്‍ ഉയര്‍ത്തിയപ്പോള്‍ പാര്‍ട്ടിയിലെ യുവനിരയായിരുന്നു ആദിത്യയ്ക്കായി പോസ്റ്റര്‍ സ്ഥാപിച്ചത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>എന്നാല്‍ സര്‍ക്കാര്‍ രൂപീകരിക്കാനായി ശിവസേനയ്ക്ക് നല്‍കിയ സമയം അവസാനിക്കുന്നതിന് മുന്‍പ് തന്നെ ഗവര്‍ണര്‍ ഭഗത് സിങ് കോശ്യാരി രാഷ്ട്രപതി ഭരണത്തിന് ശുപാര്‍ശ ചെയ്യുകയും കേന്ദ്രമന്ത്രിസഭാ യോഗത്തില്‍ രാഷ്ട്രപതി ഭരണം ഏര്‍പ്പെടുത്താന്‍ ധാരണയാകുകയുമായിരുന്നു.</p>
      <related>
        <a href="https://www.doolnews.com/sena-s-sanjay-raut-in-hospital-quotes-poem.html?utm_source=doolnews&amp;utm_medium=related"/>
      </related>
      <p>ഇതിന് പിന്നാലെയാണ് ശിവസേന ഉള്‍പ്പെടെയുള്ള പാര്‍ട്ടികള്‍ ഉയര്‍ത്തിയ ഫ്‌ളക്‌സുകള്‍ നീക്കം ചെയ്തുകൊണ്ടുള്ള നടപടി വന്നത്.</p>
      <p>മഹാരാഷ്ട്രയില്‍ രാഷ്ട്രപതി ഭരണം ഏര്‍പ്പെടുത്താനുള്ള ഗവര്‍ണറുടെ തീരുമാനത്തിനെതിരെ സുപ്രീംകോടതിയില്‍ നല്‍കിയ ഹരജിയില്‍ അടിയന്തരവാദം കേള്‍ക്കണമെന്ന ആവശ്യത്തില്‍ നിന്നും ശിവസേന പിന്‍മാറിയിരുന്നു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇപ്പോള്‍ നല്‍കിയ ഹരജിയില്‍ വാദം കേള്‍ക്കേണ്ടെന്നും ആവശ്യത്തിന് എം.എല്‍.എമാരുടെ പിന്തുണയായിക്കഴിഞ്ഞ ശേഷം പുതിയ ഹരജി സമര്‍പ്പിക്കാമെന്നും കോടതിയില്‍ സേന അറിയിക്കുകയായിരുന്നു.</p>
      <p>അതേസമയം തങ്ങള്‍ക്കു ഭൂരിപക്ഷം തെളിയിക്കാന്‍ മൂന്നു ദിവസം കൂടി അനുവദിക്കണമെന്നാവശ്യപ്പെട്ട് എന്‍.സി.പി നേതാവ് അജിത് പവാര്‍ ഗവര്‍ണര്‍ക്കു കത്തയച്ചിട്ടുണ്ട്.</p>
      <p>കോണ്‍ഗ്രസ് നേതാക്കളാരും സ്ഥലത്തില്ലെന്നും അതിനാലാണ് സര്‍ക്കാര്‍ രൂപീകരണത്തിനു കൂടുതല്‍ സമയം എടുക്കുന്നതെന്നും പാര്‍ട്ടിയുടെ കോര്‍ കമ്മിറ്റി യോഗത്തിനു ശേഷം പവാര്‍ മാധ്യമങ്ങളോടു പറഞ്ഞിരുന്നു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>