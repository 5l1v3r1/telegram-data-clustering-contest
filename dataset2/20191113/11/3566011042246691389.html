<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546986.html/%D8%AA%D9%88%D9%84%DB%8C%D8%AF-%D8%B2%D8%B9%D9%81%D8%B1%D8%A7%D9%86--%D9%84%D8%A8%D8%AE%D9%86%D8%AF-%D8%B1%D9%88%D9%86%D9%82-%D8%B1%D8%A7-%D8%A8%D8%B1-%D9%84%D8%A8%D8%A7%D9%86-%DA%A9%D8%B4%D8%A7%D9%88%D8%B1%D8%B2-%D9%82%D8%B2%D9%88%DB%8C%D9%86%DB%8C-%D9%86%D8%B4%D8%A7%D9%86%D8%AF--%D8%A7%D8%B2-%D8%B3%D8%B1%D9%85%D8%A7%DB%8C%D9%87-%D8%AF%D9%88-%D9%85%DB%8C%D9%84%DB%8C%D9%88%D9%86%DB%8C-%D8%AA%D8%A7-%D8%AF%D8%B1%D8%A2%D9%85%D8%AF---%D9%85%DB%8C%D9%84%DB%8C%D9%88%D9%86%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:21:00+00:00"/>
    <meta property="og:title" content="تولید زعفران؛ لبخند رونق را بر لبان کشاورز قزوینی نشاند/ از سرمایه دو میلیونی تا درآمد ۴۰میلیونی"/>
    <meta property="og:description" content="بانوی کارآفرین برتر اسفرورینی گفت: اکنون چهار هکتار زمین زیر کشت دارم و خوشبختانه امروز هم علاوه‌بر تولید زعفران نیز در تولید پیاز آن هم به خودکفایی رسیدم به طوری که مازاد آن به فروش می‌رسد."/>
  </head>
  <body>
    <article>
      <h1>تولید زعفران؛ لبخند رونق را بر لبان کشاورز قزوینی نشاند/ از سرمایه دو میلیونی تا درآمد ۴۰میلیونی</h1>
      <h2>در گفتگو با کارآفرین برتر استان قزوین مطرح شد؛</h2>
      <address>
        <time datetime="2019-11-13T11:21:00+00:00">13 Nov 2019, 11:21</time>
      </address>
      <p>بانوی کارآفرین برتر اسفرورینی گفت: اکنون چهار هکتار زمین زیر کشت دارم و خوشبختانه امروز هم علاوه‌بر تولید زعفران نیز در تولید پیاز آن هم به خودکفایی رسیدم به طوری که مازاد آن به فروش می‌رسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a> <a href="http://shakhesnews.com/">،</a> در عالم کارآفرینی افرادی هستند که “خواستن توانستن است” را از قاب شعار درآورده و در عمل به تصویر کشیده‌اند؛ نه اینکه کار آسانی باشد بلکه تمام سختی راه را به جان خریده‌اند تا به این نقطه برسند.</p>
      <p>اگر در عرصه کارآفرینی و کسب و کار کمر همت و اراده نبسته باشیم باید مطمئن باشیم که هیچگاه به نقطه مطلوب نخواهیم رسید و از نیمه راه نفس کم می‌آوریم و کار را رها می‌کنیم.</p>
      <p>کشاورزی معمولا عرصه‌ای است که شاخه‌های کارآفرینی در آن گسترده و متنوع بوده و کشاورزان از طریق راه‌های مختلف به این حوزه ورود می‌کنند؛ آن گونه که می‌توان گفت خاک و آب همیشه سخاوتمندانه برکت و روزی را به زحمتکشان این عرصه عطا می‌کنند.</p>
      <p>فاطمه گروسی بانوی ۵۴ ساله اسفرورینی است که اولین تولیدکننده زعفران در استان قزوین و دارای سابقه ۲۸ساله در این عرصه است.</p>
      <p>این بانوی کارآفرین در گفت‌وگو با خبرنگار ما<a href="http://shakhesnews.com/">،</a> اظهار می‌کند: یک روز به طور اتفاقی کشت زعفران را در تلویزیون تماشا می‌کردم که به فکرم رسید تا این محصول را کشت کنم.</p>
      <p>وی می‌افزاید: این مسئله را با همسرم درمیان گذاشتم که گفت این کار امکان‌پذیر نیست که گفتم “خواستن توانستن است” و خدا کمکم می‌کند؛ از طریق پسرخاله‌ام تعدادی پیاز زعفران را از مشهد آوردیم و کاشتیم.</p>
      <figure>
        <img src="http://newsroom.dana.ir/content/upload/a6cae95b-51fd-4f9d-a8ad-7112da04136d.jpg"/>
      </figure>
      <p> </p>
      <p>
        <b>چهار هکتار زمین زیر کشت دارم</b>
      </p>
      <p>کارآفرین برتر قزوینی ادامه می‌دهد: وقتی پیازها را کاشتیم صبح روز بعد به سر زمین رفتیم و دیدم که کل زمین پر از گل است و هیچکس باورش نمی‌شد.</p>
      <p>گروسی خاطرنشان می‌کند: خودم زمین کشاورزی نداشتم و کار را به طور آزمایشی در زمین‌های پدرم آغاز کردم که به من می‌گفت؛ مردم از گندم نان نخوردند تو می‌خواهی از گل نان بخوری؟</p>
      <p>وی ادامه می‌دهد: به پدرم گفتم، پدرجان نان از آسمان می‌آید. سال بعد که محصولم به ثمر نشست پدرم گفت: سهم من را هم باید بدهی که گفتم: شما برو از گندم نان بخور من هم از گل نان می‌خورم!</p>
      <p>کشاورز قزوینی بیان می‌کند: کشت زعفران را به طور آزمایشی از سال ۷۰ آغاز کردم و به کسی هم نگفتم که بعدها همه مطلع شدند، آن زمان در زمین پدرم کار می‌کردم اما به لطف خدا از درآمد زعفران توانستم خودم زمین خریداری کنم.</p>
      <p>بانوی کارآفرین عنوان می‌کند: اکنون چهار هکتار زمین زیر کشت دارم و خوشبختانه امروز هم علاوه‌بر تولید زعفران نیز در تولید پیاز آن هم به خودکفایی رسیدم به طوری که مازاد آن به فروش می‌رسد.</p>
      <p>گروسی می‌گوید: کارم فقط محدود به زعفران نیست و تولید عسل، کشت محصولات باغی، سبزیجات و تولید کشمش و سایر فرآورده‌های انگور را هم دارم که به عنوان زنبودار برتر هم در استان معرفی شدم.</p>
      <figure>
        <img src="http://newsroom.dana.ir/content/upload/e264f8b6-f697-4ceb-ba35-37e0ae5f8132.jpg"/>
      </figure>
      <p> </p>
      <p>
        <b>موفق به کسب برند ارگانیک شدم</b>
      </p>
      <p>وی تصریح می‌کند: زعفران ما هیچ نوع سم و کودی ندارد به طوری که موفق شدم اولین برند ارگانیک را در استان قزوین کسب کنم؛ همچنین سایر محصولاتی هم که تولید می‌کنیم ارگانیک است.</p>
      <p>این بانوی کشاورز درباره نحوه کشت زعفران توضیح می‌دهد: ابتدا زمین و بستر کشت را با ماشین آلات کشاورزی آماده می‌کنیم و بعد از آن به وسیله نیروی انسانی و یا تراکتور پیازچه‌ها را در زمین می‌کاریم.</p>
      <p>کارآفرین برتر استان قزوین اضافه می‌کند: کشت زعفران از برج پنج و شش آغاز می‌شود و اول آبان هم برداشت می‌کنیم؛ ما گل، گرده و پیازچه زعفران را می‌فروشیم.</p>
      <p>گروسی با بیان اینکه  سالانه تا حدود ۴۰میلیون تومان درآمد دارد، می‌گوید: ما مشتری‌های بخصوصی داریم که از سایر استان‌ها برای خرید عمده مراجعه و خرید عمده دارند.</p>
      <p>وی یادآور می‌شود: انگور، بادام، عناب، گل محمدی، آلومشهدی، کشمش، شیره، آبغوره، ترشیجات و عسل سایر محصولات تولیدی‌ام است و ۴۰ کندوی عسل دارم که سالی یک و حدود ۲۰۰ کیلو بار برداشت می‌کنم.</p>
      <figure>
        <img src="http://newsroom.dana.ir/content/upload/da18a083-8c81-483b-a512-852dfeb1abcf.jpg"/>
      </figure>
      <p> </p>
      <p>
        <b>مسئولین در اعطای تسهیلات یاری کنند</b>
      </p>
      <p>این بانوی کشاورز بیان می‌کند: سرمایه اولیه من ۲میلیون تومان بود که ابتدا کشت آزمایشی انجام دادم و بعد از آن هم ۱۲میلیون تومان تسهیلات دریافت کردم و وقتی دیدم که صرفه اقتصادی دارد این کار را ادامه دادم.</p>
      <p>گروسی می‌افزاید: حدودا ۱۵ نفر در زمینه کشت زعفران به طور فصلی مشغول به کار می‌شوند که بیشتر فرزندان و نوه‌های خودم و اهالی اسفرورین هستند؛ همچنین همسرم هم همکاری می‌کند و کار را باهم پیش می‌بریم.</p>
      <p>وی درباره انگیزه‌اش می‌گوید: همیشه بلندپرواز بودم و می‌خواستم که یک کار نمونه انجام دهم که خوشبختانه از کارم راضی هستم و چند نفر دیگر هم از این طریق مشغول به کار شده‌اند و اقتصاد خانواده‌های دیگر را هم تامین می‌کند.</p>
      <p>کارآفرین برتر اسفرورینی خاطرنشان می‌کند: حتی تعدادی از کشاورزان هم از من الگوبرداری کرده‌اند و برای دیگران انگیزه ایجاد شده است و به همه به ویژه بانوان توصیه می‌کنم برای این کار اقدام کنند.</p>
      <p>گروسی با بیان اینکه حدود هفت مرتبه به عنوان کارآفرین برتر استان انتخاب شده است، تصریح می‌کند: از مسئولین می‌خواهیم که در پرداخت تسهیلات طرح توسعه ما را یاری و کمک کنند که کشت زعفران گسترش یابد و بتوانیم در بسته‌بندی هم خودکفا شویم.</p>
      <p>وی در پایان می‌گوید: زعفران گیاهی است که به کم آبی طاقت دارد و می‌تواند گزینه مناسبی برای کشت باشد به طوری که در سال فقط دو بار آبیاری نیازد دارد و برای شرایط خشکسالی بسیار مناسب است.</p>
      <p>انتهای پیام/ </p>
    </article>
  </body>
</html>