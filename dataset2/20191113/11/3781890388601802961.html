<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741497"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T11:40:00+00:00"/>
    <meta property="og:title" content="'จารึก'ปัดขายBMWแต่งเลขไมล์ ท้าย้อนดู'สัญญา'ซื้อขาย"/>
    <meta property="og:description" content="'จารึก' ปัดไม่เกี่ยวซื้อขายรถ BMW กรอไมล์ ยันไม่เคยเบ่งใส่ผู้เสียหาย ท้าไปดูสัญญาซื้อขายได้ เตรียมให้ฝ่ายกฎหมายเช็กข้อมูลฟ้องกลับแจ้งความเท็จ จ่อชง กมธ.ป.ป.ช. เล็งสอบการทำงานตำรวจ "/>
  </head>
  <body>
    <article>
      <h1>'จารึก'ปัดขายBMWแต่งเลขไมล์ ท้าย้อนดู'สัญญา'ซื้อขาย</h1>
      <address>
        <time datetime="2019-11-13T11:40:00+00:00">13 Nov 2019, 11:40</time>
      </address>
      <figure>
        <img src="https://www.dailynews.co.th/admin/upload/20191113/news_wBypYomwXB185533_533.jpg?v=20191114142"/>
      </figure>
      <p>
        <b>"จารึก" ปัดไม่เกี่ยวซื้อขายรถ BMW กรอไมล์ ยันไม่เคยเบ่งใส่ผู้เสียหาย ท้าไปดูสัญญาซื้อขายได้ เตรียมให้ฝ่ายกฎหมายเช็กข้อมูลฟ้องกลับแจ้งความเท็จ จ่อชง กมธ.ป.ป.ช. เล็งสอบการทำงานตำรวจ </b>
      </p>
      <p>เมื่อวันที่ 13  พ.ย. ที่รัฐสภา นายจารึก ศรีอ่อน ส.ส.จันทบุรี พรรคอนาคตใหม่ ให้สัมภาษณ์กรณีนักธุรกิจชาวเดนมาร์ก พร้อมทนายความเข้าแจ้งความที่กองบังคับการปราบปราม เอาผิดกรณีที่หลอกขายขายรถยนต์มือสอง BMW ไม่ได้คุณภาพ ว่า ส่วนตัวไม่ได้มีชื่อในสัญญาซื้อขายรถยนต์คันดังกล่าว แต่ยอมรับว่าได้เป็นผู้ประสานงานกับคู่สัญญา ได้มีการซื้อขายรถกัน ในวันนั้นตนไปที่เต๊นท์รถและเจอผู้ซื้อพอดี เขาเป็นชาวต่างชาติ เจ้าของเต๊นท์จึงให้ช่วยพูดคุยเป็นภาษาอังกฤษ เพราะส่วนตัวรู้จักและสนิทกับเจ้าของเต๊นท์รถดังกล่าว แต่ไม่ได้มีส่วนเกี่ยวข้องกับการซื้อขาย จึงสงสัยว่าเหตุใดจึงถูกฟ้องร้องดำเนินคดี เนื่องจากการทำงานของพนักงานสอบสวนจำเป็นต้องตรวจสอบก่อนว่าใครเป็นผู้เกี่ยวข้องบ้าง โดยเฉพาะชื่อของบุคคลในสัญญา ซึ่งตามข้อเท็จจริงตนเองไม่ได้มีชื่ออยู่ในสัญญาอย่างแน่นอน แม้ว่าตนจะเคยเปิดเต๊นท์รถแต่ตอนนี้ได้ปิดไปนานแล้ว<br/><br/>นายจารึก กล่าวอีกว่า ตนมีบ้านอยู่ที่ จ.ชลบุรี และผู้ซื้ออยู่ที่จ.ชลบุรี ทางเจ้าของเต๊นท์จึงให้ช่วยประสาน ซึ่งเมื่อเขาพบว่ารถไม่ได้คุณภาพ ควรไปติดต่อกับผู้ขายกันเอง เท่าที่ทราบคือรถคันนี้เป็นรถที่ถูกนำมาฝากขายอีกที คงต้องไปฟ้องเต๊นท์รถที่ขายกันเอง ส่วนเรื่องการขอเงินคืนหรือข้อตกลงของทั้งสองฝ่ายตนไม่ทราบ ทั้งนี้ที่กล่าวหาว่าตนไปเบ่งและอ้างว่าตนเป็นส.ส. ตนไม่เคยไปแบ่งหรือวางอำนาจใส่เขาใด ๆ ทั้งสิ้น ตนทำงานเพื่อพี่น้องประชาชนตลอดไม่เคยเบ่ง โดยได้ให้ที่ปรึกษากฎหมาย ดูข้อมูลและรวบรวมข้อเท็จจริงทั้งหมด เพื่อฟ้องกลับผู้แจ้งความตนเองที่ไม่มีมูลความจริง และตนที่เป็นกรรมาธิการ (กมธ.) ป้องกันและปราบปรามการทุจริตและประพฤติมิชอบ  สภาผู้แทนราษฎร จะนำเรื่องนี้เข้าสู่กมธ.ป.ป.ช. เพื่อตรวจสอบการทำงานของเจ้าหน้าที่ตำรวจต่อไป<br/> <br/>"รถคันนี้ไม่ใช่รถผม เป็นเต็นท์รู้จักกัน ซึ่งยอมรับว่าอยู่ในที่เกิดเหตุจริง แต่ไม่มีส่วนเกี่ยวข้องใด ๆ ให้พนักงานสอบสวนไปสอบดูว่าเขาซื้อมาจากเต็นท์ใคร สัญญาซื้อขายก็มี เต็นท์ผมกับเต็นท์ที่ไปซื้อคนละเต็นท์กันครับ กำลังให้ฝ่ายกฎหมายเก็บข้อมูลเพื่อดำเนินการแจ้งความกลับเอาผิดต่อไป จึงเรียนให้พี่น้องประชาชนได้ทราบโดยทั่วกันครับ" นายจารึก ระบุ.<br/> <br/><b>อ่านข่าวที่เกี่ยวข้อง...</b><br/> <br/><b><a href="https://www.dailynews.co.th/crime/741432?fbclid=IwAR31eYycl9NQD4ws2wI3qOJl1HUD-1pgVlZt9J-unDKPRE7Giikz5CUWi3E">ร้องถูกส.ส.ลวงขายBMW แต่งเลขไมล์4แสนโลเป็น6หมื่น</a></b></p>
    </article>
  </body>
</html>