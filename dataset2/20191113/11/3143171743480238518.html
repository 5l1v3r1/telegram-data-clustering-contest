<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/rometta-torna-la-festa-dellalbero-questanno-saranno-piantati-44-arbusti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T11:41:39+00:00"/>
    <meta property="og:title" content="Rometta, torna la festa dell’albero. Quest’anno saranno piantati 44 arbusti"/>
    <meta property="og:description" content="Pronto a tornare l’annuale appuntamento con la “Festa dell’Albero”. Nel romettese saranno piantati 44 nuovi arbusti, uno per ogni bambino nato nel corso del 2018."/>
  </head>
  <body>
    <article>
      <h1>Rometta, torna la festa dell’albero. Quest’anno saranno piantati 44 arbusti</h1>
      <address><time datetime="2019-11-13T11:41:39+00:00">13 Nov 2019, 11:41</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Pronto a tornare l’annuale appuntamento con la “Festa dell’Albero”. Nel romettese saranno piantati 44 nuovi arbusti, uno per ogni bambino nato nel corso del 2018.</i>
      </p>
      <p>Si celebrerà alle 9.00 del prossimo 18 novembre, l’annuale appuntamento con la “<b>Festa dell’Albero</b>” giunta ormai alla sua sesta incarnazione. L’iniziativa, rilanciata nel estromette dall’amministrazione Merlino nel corso del 2014, prevede che per ogni bambino nato nel comune tirrenico venga piantato un nuovo alberello.</p>
      <h3>319 alberi negli ultimi 5 anni</h3>
      <p>L’iniziativa, che si svolge presso il <b>campo sportivo “La Pinetina”</b>, coinvolgerà gli studenti dell’istituto comprensivo scolastico di Rometta. Per quest’anno saranno 44 i nuovi alberi piantati presso il parco romettese, uno per ciascun bambino venuto alla luce nel corso del 2018. Ad oggi, nel corso degli ultimi 5 anni, <b>sono stati 319 gli alberelli piantati</b>.</p>
      <h3>Il premio “Ettore Lombardo”</h3>
      <p>Nell’ambito della festa degli alberi, inoltre, si terrà anche la premiazione della sezione giovani del “<b>Premio Ambiente</b>”. Il premio è stato istituito alla memoria di Ettore Lombardo, stimato dirigente dell’Azienda Foreste demaniali di Messina scomparso nell’aprile del 2018. Gli studenti saranno chiamati a realizzare degli elaborati sul tema dell’ambiente, poi giudicati da una commissione di docenti scelta dalla dirigente scolastica Emilia Arena. I più meritevoli saranno premiati con delle targhe commemorative.</p>
      <p><i>“Abbiamo deciso di includere la sezione giovani del premio Ettore Lombardo nella festa dell’albero</i> –spiega il sindaco di Rometta, Nicola Merlino- <i>Questo perché volevamo che fosse un evento capace di affrontare il tema dell’ambiente a tutto tondo”</i>.</p>
      <p>Un’iniziativa dal duplice significato, che mira a coinvolgere i giovanissimi e le famiglie romettesi nella cura e nel rispetto dell’ambiente oltre che a mantenere vivi i “<b>polmoni verdi</b>” del territorio.</p>
      <h3>Un percorso ecologico</h3>
      <p>Nel romettese il percorso verso un futuro più ecologico è stato costellato da diverse iniziative, che più volte hanno <b>coinvolto i giovani</b>. Sono stati gli studenti, infatti, i primi a farsi portavoce del nuovo piano per la raccolta differenziata distribuendo i kit alle famiglie e spiegando le principali norme da rispettare. Sempre i giovani, inoltre, sono stati coinvolti nelle giornale legate alla pulizia delle spiagge, affiancati da amministratori, volontari, genitori e operatori del servizio di pulizia.</p>
      <p>Sul tema della tutela del territorio, infine, nel romettese è stato istituito il <b>censimento dei terreni colpiti da incendi,</b> così da seguire le normali procedure di legge che vietano operazioni di pascolo, caccia ed edificazione nelle zone interessate. Un’iniziativa volta a scoraggiare gli incendi di origine dolosa, ma anche a permettere a quelle zone più colpite di riprendersi e tornare a prosperare.</p>
    </article>
  </body>
</html>