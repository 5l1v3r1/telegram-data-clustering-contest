<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231842/"/>
    <meta property="og:site_name" content="Українська правда"/>
    <meta property="article:published_time" content="2019-11-13T11:25:33+00:00"/>
    <meta property="og:title" content="Лутковська: Знову не змогли поговорити про обмін, навіть в ОБСЄ нема підтримки"/>
    <meta property="og:description" content="12 листопада не відбулася зустріч підгрупи в Мінську, а 13 листопада – і зустріч сторін у скайпі."/>
  </head>
  <body>
    <article>
      <h1>Лутковська: Знову не змогли поговорити про обмін, навіть в ОБСЄ нема підтримки</h1>
      <address>
        <time datetime="2019-11-13T11:25:33+00:00">13 Nov 2019, 11:25</time>
      </address>
      <p>Гуманітарна підгрупа Тристоронньої контактної групи знову не змогла обговорити питання звільнення заручників між Києвом та ОРДЛО.</p>
      <p>Про це повідомила представник України в гуманітарній підгрупі ТКГ Валерія Лутковська <a href="https://www.facebook.com/vlutkovska/posts/2662034577209233">в Facebook</a>.</p>
      <p>За її словами, 12 листопада не відбулася зустріч підгрупи в Мінську, а 13 листопада – і зустріч сторін у скайпі.</p>
      <p>"На жаль, вчора не відбулося засідання гуманітарної підгрупи в Мінську, на якій розглядається питання звільнення заручників. Сьогодні мала проводитися відеоконференція", – зазначила Лутковська.</p>
      <p>"На минулому засіданні ми домовилися, що визнаємо утримання людей і приступаємо до обміну. ​​Домовленість була під гарантії нашого модератора, представника ОБСЄ посла Фріша (координатор ОБСЄ в гуманітарній підгрупі контактної групи Тоні Фріш – ред.)", – уточнила вона.</p>
      <p>Лутковська визнала, що "існує величезна недовіра між усіма сторонами".</p>
      <p>"Так, свою частину домовленостей я виконала частково, бо мені потрібно витягнути з ОРДЛО максимальну кількість людей, розуміючи, що гра може піти нечесно. Але навіть тих людей, яких ОРДЛО розшукує за неправильними особистими даними, ми знайшли і частково підтвердили. <b>Нам нікого не підтвердили</b> у відповідь", – заявила вона.</p>
      <p>"Більше того, сьогодні я отримала лист від нашого модератора, що відеоконференцію скасовано, тому що вона не знайшла підтримки в усіх учасників. Ну що ж, чергове підтвердження, що гра нечесна", – повідомила Лутковська.</p>
      <p>"І тепер ми не зможемо зустрітися навіть у такому форматі. Ми не обговоримо не лише питання взаємного звільнення, ми не обговоримо питання пошуку і передачі тіл тих, хто вважається зниклим безвісти, ми не обговоримо питання відкриття нових пунктів пропуску. Це не цікаво ні учасникам переговорів, ні нашому модератору. Щиро жаль", – заявила вона.</p>
      <p>Лутковська пояснила, що вперше відкриває "завісу над переговорами", щоб суспільство зрозуміло, наскільки ці переговори "складні й цинічні"</p>
      <p>"Я продовжу наполягати на зустрічі у будь-якому форматі. Я продовжу наполягати на визнанні утримання людей під вартою. Я продовжу наполягати на звільненні людей", – заявила вона.</p>
      <p>"Мені шкода, що в цьому процесі Україна не може розраховувати навіть на підтримку з боку <b>представника ОБСЄ</b>", – наголосила Лутковська.</p>
      <related>
        <a href="https://www.pravda.com.ua/news/2019/11/1/7230740/"/>
        <a href="https://www.pravda.com.ua/news/2019/10/24/7229939/"/>
        <a href="https://www.pravda.com.ua/news/2019/10/23/7229837/"/>
      </related>
    </article>
  </body>
</html>