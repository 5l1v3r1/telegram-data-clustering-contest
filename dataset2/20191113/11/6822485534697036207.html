<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822057.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T11:47:00+00:00"/>
    <meta property="og:title" content="تلاش لابی پزشکان برای دریافت معافیت مالیاتی بر کارانه‌ها"/>
    <meta property="og:description" content="فارس نوشت: «یکی از راهکارهای جبران کسری بودجه 150 هزار میلیارد تومانی دولت، جلوگیری از فرارمالیاتی اقشار پردرآمد است که یکی از این مشاغل، گروه پزشکان است. طبق گزارش مرکز پژوهش‌های مجلس، رقم فرار مالیاتی پزشکان 6700 میلیارد تومان محاسبه شده است."/>
  </head>
  <body>
    <article>
      <h1>تلاش لابی پزشکان برای دریافت معافیت مالیاتی بر کارانه‌ها</h1>
      <address>
        <time datetime="2019-11-13T11:47:00+00:00">13 Nov 2019, 11:47</time>
      </address>
      <p>یک منبع آگاه گفت: سازمان نظام پزشکی در تلاش است تا بحث مالیات بر کارانه پزشکان را از ذیل قانون بودجه سال آینده خارج کند و این موضوع در جلسه شورای عالی اقتصادی سران قوا بررسی و درباره آن تصمیم‌گیری شود.</p>
      <p>فارس نوشت: «یکی از راهکارهای جبران کسری بودجه 150 هزار میلیارد تومانی دولت، جلوگیری از فرارمالیاتی اقشار پردرآمد است که یکی از این مشاغل، گروه پزشکان است. طبق گزارش مرکز پژوهش‌های مجلس، رقم فرار مالیاتی پزشکان 6700 میلیارد تومان محاسبه شده است.</p>
      <p>در این راستا طبق قانون بودجه 98 پزشکان موظف به استفاده از دستگاه کارتخوان شده‌اند تا درآمدشان شفاف شده و از فرارمالیاتی این قشر جلوگیری شود. اما علیرغم تلاش‌های سازمان امور مالیاتی تاکنون بیش از  60 درصد پزشکان کارتخوان نصب نکرده‌اند.</p>
      <p>نکته جالب اینکه تلاش جامعه پزشکی برای فرارمالیاتی به اینجا ختم نمی‌شود و پس از فشار افکار عمومی برای اخذ مالیات از پزشکان، حال این قشر در حال چانه‌زنی برای اخذ معافیت مالیاتی هستند. در این راستا، یک منبع آگاه به فارس خبر داد: برای بودجه سال آینده پزشکان به دنبال این هستند که کارانه خود را از مالیات معاف کنند. سازمان نظام پزشکی در تلاش است تا بحث مالیات بر کارانه پزشکان را از ذیل قانون بودجه سال آینده خارج کند و این موضوع در جلسه شورای عالی اقتصادی سران قوا بررسی و درباره آن تصمیم‌گیری شود.</p>
      <p>این منبع آگاه افزود: به احتمال زیاد موضوع مالیات بر کارانه پزشکان شنبه هفته آینده در دستور کار شورای عالی اقتصادی سران قوا قرار می‌گیرد و احتمال معاف شدن کارانه پزشکان در این جلسه بسیار بالاست.</p>
      <p>گفتنی است پزشکان دانشگاه‌های علوم پزشکی علاوه بر دریافت حقوق خود که ماهانه به حساب آنها واریز می‌شود، مبلغی را نیز تحت عنوان کارانه دریافت می‌کنند. محاسبات نشان میدهد که درآمد اصلی پزشکان همان کارانه‌هایی است که دریافت می کنند و معمولا مبلغ کارانه چند برابر میزان حقوقی است که می‌گیرند. لذا این امکان وجود دارد که بخش اصلی درآمد پزشکان از مالیات معاف شود.</p>
      <p>به طور کلی سازوکار اخذ مالیات در کشور تبعیض‌‌آمیز است به گونه‌ای که دهک‌های پایین جامعه مانند معلمان و کارمندان دولت به تمام و کمال مالیات می‌پردازند در حالی که مشاغل پردرآمدی همچون پزشکان که درآمدهای میلیاردی دارند به راحتی فرارمالیاتی می‌کنند. به گفته‌ی امیدعلی پارسا، رئیس سازمان امور مالیاتی تا کنون 300 هزار میلیاردِر شناسایی شدند که نیمی از آنها اصلا پرونده مالیاتی ندارند و نیمی دیگر نیز فرارمالیاتی دارند.»</p>
    </article>
  </body>
</html>