<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04714530"/>
    <meta property="og:site_name" content="De Standaard"/>
    <meta property="article:published_time" content="2019-11-13T11:43:00+00:00"/>
    <meta property="og:title" content="Het wordt bibberen de komende dagen"/>
    <meta property="og:description" content="Het wordt de komende dagen koud, met periodes van regen. Dat blijkt uit de weersvoorspellingen van het KMI."/>
  </head>
  <body>
    <article>
      <h1>Het wordt bibberen de komende dagen</h1>
      <address>
        <time datetime="2019-11-13T11:43:00+00:00">13 Nov 2019, 11:43</time>
      </address>
      <p>
        <b>Het wordt de komende dagen koud, met periodes van regen. Dat blijkt uit de weersvoorspellingen van het KMI.</b>
      </p>
      <p><b>Woensdagnamiddag </b>valt het nog redelijk mee: het wordt wisselend tot zwaarbewolkt. In de Ardennen verwachten we meestal lage wolken met nevel en kans op lokale mistbanken. Er vallen nog een paar buien, in de Ardennen mogelijk met een winters karakter, maar in vele streken is het toch vaak ook droog. De maxima schommelen van 2 of 3 graden in de Hoge Venen tot 9 graden aan zee. De matige zuidwestenwind krimpt naar het zuiden.</p>
      <p>Woensdagavond krijgen we wisselend tot zwaarbewolkt weer met plaatselijke buien. Volgende nacht is het meestal droog met tijdelijk ook opklaringen. In de loop van de nacht neemt de bewolking toe vanaf het zuidwesten. Op het einde van de nacht valt er lichte regen over de zuidwestelijke landshelft of in de zuidelijke Ardennen smeltende sneeuw of sneeuw. Over het noordoosten van het land blijft het overwegend droog tot de ochtend. De minima liggen tussen 0 graden in de Hoge Venen en 5 graden aan de kust. De matige zuidenwind krimpt naar het zuidoosten.</p>
      <p><b>Donderdag </b>bepaalt eerst een storing, met meestal lichte regen of in Hoog-België met smeltende sneeuw of mogelijk sneeuw, ons weer. In de loop van de voormiddag wordt het, afgezien van een paar lokale buien, eerst droog in de streken langs de Franse grens en vanaf de middag ook over het noordoostelijk deel van België. In de loop van de dag verschijnen er soms opklaringen in Laag- en Midden-België. In Hoog-België blijft het ook in de namiddag meestal bewolkt en nevelig. We krijgen maxima van 2 graden in de Hoge Venen tot 8 graden over het westen. De zuidzuidoostenwind waait matig. Donderdagnacht neemt de bewolking vanuit het zuidoosten opnieuw overal toe en geleidelijk valt er wat lichte regen bij tussenpozen.</p>
      <p><b>Vrijdag </b>verwachten we veel wolken met perioden van regen. In de Ardennen valt de neerslag wellicht als smeltende sneeuw of sneeuw. Het wordt koud voor de tijd van het jaar met in de meeste streken maxima tussen 3 en 5 graden. Op de Ardense hoogten zijn de temperaturen slechts licht positief. Er waait een zwakke tot lokaal een matige wind uit veranderlijke richtingen.</p>
      <p><b>Zaterdag </b>wordt het deels bewolkt en blijft het in de meeste streken droog. De buien lijken zich vooral te concentreren boven de Noordzee. De maxima liggen tussen 3 en 7 graden bij een matige wind uit zuidzuidwest.</p>
      <p><b>Zondag </b>krijgen we eerst opklaringen, maar later neemt de bewolking toe vanaf de kust. Op het einde van de dag vergroot de kans op regen over het westen van het land. We halen maxima van 2 tot 8 graden.</p>
    </article>
  </body>
</html>