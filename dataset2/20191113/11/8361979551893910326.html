<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/sankciji-proti-rosiji-i-ukrajini-dmitro-kuleba-novini-ukrajini-50053254.html"/>
    <meta property="og:site_name" content="НВ"/>
    <meta property="article:published_time" content="2019-11-13T11:55:00+00:00"/>
    <meta property="og:title" content="Максимальне ослаблення. Чи має Україна готуватися до скасування санкцій проти Росії"/>
    <meta property="og:description" content="Україна готова до скасування санкцій проти Росії, заявив віце-прем'єр-міністр України з питань європейської і євроатлантичної інтеграції Дмитро Кулеба в інтерв'ю РБК-Україна."/>
  </head>
  <body>
    <article>
      <h1>Максимальне ослаблення. Чи має Україна готуватися до скасування санкцій проти Росії</h1>
      <h2>Україна готова до скасування санкцій проти Росії, заявив віце-прем'єр-міністр України з питань європейської і євроатлантичної інтеграції Дмитро Кулеба в інтерв'ю РБК-Україна.</h2>
      <address>
        <time datetime="2019-11-13T11:55:00+00:00">13 Nov 2019, 11:55</time>
      </address>
      <p>Більше того, Україна вже п’ять років готова до того, що санкції проти Російської Федерації не будуть продовжені, додав дипломат. Натомість, завдання дипломатії полягає в тому, щоб не допустити цього без досягнення необхідних результатів по Мінську.</p>
      <p>До того ж, якщо це все ж відбудеться, <a href="https://nv.ua/ukraine/politics/otmena-sankciy-protiv-rossii-ukraina-rasschityvaet-na-kompensaciyu-50052997.html">Україна повинна отримати за таке рішення максимальний розмір компенсації</a>. Про яку суму йдеться, не підрахували. Дмитро Кулеба також зазначив, що окупований Крим зайшов у так звану балтійську модель за прикладом Литви, Латвії та Естонії, входження яких до складу СРСР не було визнано на Заході.</p>
      <p>При цьому така позиція не заважала західним країнам співпрацювати з Москвою. Він висловив упевненість, що Крим повернеться до України. І це станеться в момент максимального ослаблення Росії.</p>
      <h3>Відчутний ефект</h3>
      <p>Санкційна політика не є безтерміновою, сказала у коментарі Радіо НВ нардеп від Слуги народу Ірина Верещук. За її словами, навіть якщо санкції щодо Криму будуть збережені, вони з часом втрачатимуть відчутний ефект. Тому Україна вимагає посиленого режиму, бо Росія до них пристосовується і навчилася обходити.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/014/494/original/9f0973a2317d397cbe04bd4e8a96696a.png?stamp=1&amp;q=85"/>
      </figure>
      <p>Василь Філіпчук<br/>П’ять років санкцій проти Росії. Що буде далі?</p>
      <p>Для компенсацій, говорить нардеп, необхідні рішення судів, адже ніхто не змусить Росію заплатити за війну на Донбасі й окупований Крим.</p>
      <p>На сьогодні ще нема прецедентів, що Росія сплатила за рішеннями судів, наприклад, виграний суд за Ощадбанк чи Стокгольмський арбітраж по газу, наголошує Ірина Верещук.</p>
      <p>«Ми не можемо торгувати Кримом. Нам треба повернути наші території. Розумієте, як важко це оцінити, якою має бути ціна для Росії. Вона має бути величезна. По-перше, для того, щоб повернути наші території, бо якщо ми їх не повернемо, про які компенсації йдеться», — зауважила Верещук.</p>
      <h3>Зрадницька позиція</h3>
      <p>Народний депутат від фракції Європейська солідарність Микола Княжицький вважає, що віце-прем'єр-міністру неприйнятно заявляти про готовність до зняття санкцій, бо така позиція є зрадницькою. Треба навпаки докласти зусиль для їх продовження і посилення.</p>
      <p>«Колись були такі думки, щоб ми Крим продали за якісь компенсації. Мені здається, таке висловлення Кулеби дорівнює тій попередній заяві про продаж Криму. Ми маємо зробити все, щоб цього не сталося. І не треба готувати для цього суспільну думку і виправдовувати українську владу, яка не робить достатньо для того, щоб санкції ніколи не зняли. Очевидно, що нашу фракцію це вкрай обурює», — наголосив Княжицький.</p>
      <h3>Роль перебільшена</h3>
      <p>Роль санкцій в українській політиці й безпеці перебільшена. Вони ніколи не чинили тиску на Росію, потрібного Україні, заявив у коментарі Радіо НВ експерт з міжнародних питань Микола Капітоненко.</p>
      <p>Та найголоовніше те, що запровадження чи послаблення санкцій залежить не від України, а від міжнародних партнерів. Україна відповідає лише за власні санкції проти Росії, які, на його думку, є ще більш слабкими.</p>
      <p>Микола Капітоненко переконує, що важливі не концентруватися на санкціях, а налагоджувати співпрацю з країнами Заходу й обговорювати перспективи розвитку України, а не послаблення Росії, бо важливіше Україні стати міцнішою, ніж ослабити Росію, переконаний політолог. До того ж, на його думку, санкції зняті не будуть, хоч масштабних наслідків для України не буде.</p>
      <p>«За п’ять років у Росії відбулося зниження темпів зростання і девальвація рубля. Ці явища — це наслідок не санкцій. Скоріше за все, девальвація рубля пов’язана з падіннями цін на нафту. А в цілому економічний спад Росії - з давніми структурними проблемами Росії, які тривають не першу п’ятирічку», — зазначив Капітоненко.</p>
      <h3>Інтерес ЄС</h3>
      <p>Складність для Євросоюзу в тому, що санкції повинні періодично поновлюватися, а для цього необхідна більшість. З кожним роком це спричинює усе більше суперечок, розповів в ефірі Радіо НВ старший науковий співробітник Інституту євроатлантичного співробітництва в Києві Анлреас Умланд.</p>
      <p>За його словами, якщо санкції скасують, це означатиме, що Захід не може захистити міжнародне право. До того ж, сам ЄС має інтерес, щоб вони зберігались, каже фахівець. Санкції зіграли певну роль, зокрема, зростання російської економіки знизилося за останні чотири роки.</p>
      <p>«Росія хотіла б позбутися в тому числі фінансових санкцій. Там є така санкція, яка обмежує вихід російських компаній на фінансовий ринок і яка має значну роль в зниженні економічного зростання Росії і також придбання деяких ключових технологій для видобутку нафти і газу», — зауважив Умланд.</p>
      <p>Нагадаємо, 25 жовтня Бундестаг відхилив пропозицію опозиційних партій скасувати санкції проти Російської Федерації.</p>
    </article>
  </body>
</html>