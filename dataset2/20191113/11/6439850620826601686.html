<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460475/%E0%A6%86%E0%A6%87%E0%A6%B8%E0%A6%BF%E0%A6%B8%E0%A6%BF-%E0%A6%B0%E2%80%8C%E0%A7%8D%E0%A6%AF%E0%A6%BE%E0%A6%99%E0%A7%8D%E0%A6%95%E0%A6%BF%E0%A6%82-%E0%A6%A5%E0%A7%87%E0%A6%95%E0%A7%87-%E0%A6%B8%E0%A6%BE%E0%A6%95%E0%A6%BF%E0%A6%AC-%E0%A6%AC%E0%A6%BE%E0%A6%A6"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T11:43:00+00:00"/>
    <meta property="og:title" content="আইসিসি র‌্যাঙ্কিং থেকে সাকিব বাদ!"/>
    <meta property="og:description" content="অনলাইন ডেস্ক ॥ তার সঙ্গে ক্রিকেট জুয়াড়ির কথোপকথনের কথা আইসিসিকে না জানানোয় এক বছরের জন্য নিষেধাজ্ঞার শিকার বাংলাদেশের সাকিব আল হাসানকে এবার র‌্যাঙ্কিং থেকেও বাদ দেওয়া হয়েছে ! বিশ্ব ক্রিকেটের নিয়ন্ত্রক আইসিসির সর্বশেষ প্রকাশিত র‌্যাঙ্কিংয়ে নাম নেই দীর্ঘদিন ধরে অলরাউন্ডার র‌্যাঙ্কিংয়ের রাজা সাকিব আল হাসানের। ভারতে ..."/>
  </head>
  <body>
    <article>
      <h1>আইসিসি র‌্যাঙ্কিং থেকে সাকিব বাদ!</h1>
      <address>
        <time datetime="2019-11-13T11:43:00+00:00">13 Nov 2019, 11:43</time>
      </address>
      <figure>
        <img src="http://www.dailyjanakantha.com/files/201911/1573649033_22.jpg"/>
      </figure>
      <p>অনলাইন ডেস্ক ॥ তার সঙ্গে ক্রিকেট জুয়াড়ির কথোপকথনের কথা আইসিসিকে না জানানোয় এক বছরের জন্য নিষেধাজ্ঞার শিকার বাংলাদেশের সাকিব আল হাসানকে এবার র‌্যাঙ্কিং থেকেও বাদ দেওয়া হয়েছে !</p>
      <p>বিশ্ব ক্রিকেটের নিয়ন্ত্রক আইসিসির সর্বশেষ প্রকাশিত র‌্যাঙ্কিংয়ে নাম নেই দীর্ঘদিন ধরে অলরাউন্ডার র‌্যাঙ্কিংয়ের রাজা সাকিব আল হাসানের। ভারতে বাংলাদেশ-ভারত টি-টোয়েন্টি সিরিজ শেষে নতুন র‌্যাঙ্কিং প্রকাশ করে আইসিসি।</p>
      <p>বাংলাদেশের চলমান ভারত সফরের আগে টি-টোয়েন্টি অলরাউন্ডার র‌্যাঙ্কিংয়ে দুইয়ে ছিলেন সাকিব। আর ওয়ানডে র‌্যাঙ্কিংয়ে ৩৯৪ পয়েন্ট নিয়ে ছিলেন শীর্ষস্থানে।</p>
      <p>সাকিবের অনুপস্থিতিতে এই দুই ফরম্যাটের র‌্যাঙ্কিংয়ে বেশ উলটপালট হয়েছে। সাকিব নেই, একই সঙ্গে টি-টোয়েন্টি অলরাউন্ডারদের শীর্ষে থাকা গ্লেন ম্যাক্সওয়েল বিশ্রামে; এই সুযোগে এক নম্বরে উঠে এসেছেন আফগানিস্তানের মোহাম্মদ নবী। আর চার নম্বরে উঠে আসেন বাংলাদেশের মাহমুদউল্লাহ রিয়াদ।</p>
      <p>এই ফরম্যাটে বোলিং র‌্যাঙ্কিংয়ে নয় নম্বরে ছিলেন সাকিব। এখন সেই জায়গাটি বাঁহাতি স্পিনার অ্যাশটন অ্যাগারের।</p>
      <p>আইসিসির ওয়েবসাইটে প্রকাশিত ওয়ানডে র‌্যাঙ্কিংয়ে দেখা যায়, ৩১৯ পয়েন্ট নিয়ে বেন স্টোকস সবার ওপরে। আগের র‌্যাঙ্কিংয়ে এই জায়গাটি ছিল সাকিবের।</p>
      <p>তবে টি-টোয়েন্টি ও ওয়ানডে র‌্যাঙ্কিংয়ে নাম না থাকলেও টেস্টের তালিকায় সাকিবের নাম দেখা যাচ্ছে। অলরাউন্ডার হিসেবে তিন নম্বরে, বোলিংয়ে ২০ ও ব্যাটিংয়ে ২১ নম্বরে দেখানো হচ্ছে সাকিবের অবস্থান।</p>
    </article>
  </body>
</html>