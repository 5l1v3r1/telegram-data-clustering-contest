<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119246-bozovic-ds-visoka-medicinska-skola-u-cupriji-sponzorisala-nastupe-narodnih-pevacica-i-starleta?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T11:25:03+00:00"/>
    <meta property="og:title" content="Božović (DS): Visoka medicinska škola u Ćupriji sponzorisala nastupe narodnih pevačica i starleta"/>
    <meta property="og:description" content="Poslanik Demokratske stranke (DS) Balša Božović optužio je danas rukovodstvo Visoke medicinske škole u Ćupriji da je posle &quot;otpuštanja profesorki koje su bile stručne za predmete koje su predavale i protivzakonitog zapošljavanja&quot; funkcionera SNS, &quot;još jednom šokiralo javnost sponzorisanjem nastupa narodne pevačice Tanje Savić i starlete Andjele Vestice&quot; u tom gradu.Božović je u pisanoj izjavi ocenio da se tokom mandata SNS, ta škola pretvorila &quot;u mesto za otimanje plata stručnim i poštenim profesorkama, sponzorisanje jeftine zabave protivno zakonu, a sve to na račun kvalitetnog obrazovanja budućih medicinskih radnika&quot;.&quot;Očigledno je da rukovodstvo ove škole smatra da je zaštita koju ima od Srpske napredne stranke dovoljna i u ovom slučaju i da, pored toga što odbija da sprovede nalog prosvetne inspekcije i raskine ugovore sa brojnim funkcionerima SNS, ni drugi državni organi ne smeju da se mešaju u rad ove visokoškolske ustanove&quot;, naveo je Božović a prenela DS. On je dodao da je ministar prosvete Mladen Šarčević…"/>
  </head>
  <body>
    <article>
      <h1>Božović (DS): Visoka medicinska škola u Ćupriji sponzorisala nastupe narodnih pevačica i starleta</h1>
      <address>
        <time datetime="2019-11-13T11:25:03+00:00">13 Nov 2019, 11:25</time>
      </address>
      <slideshow>
        <figure>
          <img src="https://static.beta.rs/thumbs/Beta-9o4ary6jaq.364x371.jpg"/>
        </figure>
        <figure>
          <img src="https://static.beta.rs/thumbs/Beta-h1po1l0eqp.370x371.jpg"/>
        </figure>
      </slideshow>
      <p><b>Poslanik Demokratske stranke (DS) Balša Božović optužio je danas rukovodstvo Visoke medicinske škole u Ćupriji da je posle "otpuštanja profesorki koje su bile stručne za predmete koje su predavale i protivzakonitog zapošljavanja" funkcionera SNS, "još jednom šokiralo javnost sponzorisanjem nastupa narodne pevačice Tanje Savić i starlete Andjele Vestice" u tom gradu.</b><br/><br/>Božović je u pisanoj izjavi ocenio da se tokom mandata SNS, ta škola pretvorila "u mesto za otimanje plata stručnim i poštenim profesorkama, sponzorisanje jeftine zabave protivno zakonu, a sve to na račun kvalitetnog obrazovanja budućih medicinskih radnika".<br/><br/>"Očigledno je da rukovodstvo ove škole smatra da je zaštita koju ima od Srpske napredne stranke dovoljna i u ovom slučaju i da, pored toga što odbija da sprovede nalog prosvetne inspekcije i raskine ugovore sa brojnim funkcionerima SNS, ni drugi državni organi ne smeju da se mešaju u rad ove visokoškolske ustanove", naveo je Božović a prenela DS. <br/><br/>On je dodao da je ministar prosvete Mladen Šarčević "najodgovorniji za to što pored svih datih obećanja da će se zaštititi struka, u Višoj medicinskoj školi u Ćupriji nije uradjeno ništa". <br/><br/>"Nakon što je niz funkcionera Srpske napredne stranke, kako je Republička prosvetna inspekcija utvrdila, protivzakonito u ovoj školi našao mesto na kom će da dobije petu ili šestu platu, zaposlenima u ovoj školi, bar onima koji iz nje još uvek nisu oterani, smanjene su plate zbog velikog broja zaposlenog kadra SNS-a", naveo je Božović.</p>
    </article>
  </body>
</html>