<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621322/%D8%AC%D8%A7%D9%86%D8%B4%DB%8C%D9%86-%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%A8%D8%A7-%D8%AC%D9%86%DA%AF-%D9%87%D9%85%D9%87-%D8%AC%D8%A7%D9%86%D8%A8%D9%87-%D8%A7%D8%B2-%D8%B3%D9%88%DB%8C-%D8%AF%D8%B4%D9%85%D9%86-%D9%85%D9%88%D8%A7%D8%AC%D9%87-%D9%87%D8%B3%D8%AA%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:41:00+00:00"/>
    <meta property="og:title" content="جانشین وزیر دفاع: با جنگ همه جانبه از سوی دشمن مواجه هستیم"/>
    <meta property="og:description" content="جانشین وزیر دفاع گفت: هیأت های اندیشه ورز می بایست با خلاقیت و ابتکار ،مدیریت منابع و دسترسی به منابع مولد، راه های برون رفت از تحریم های نظام سلطه علیه جمهوری اسلامی ایران را در اولویت برنامه های خود قرار دهند ."/>
  </head>
  <body>
    <article>
      <h1>جانشین وزیر دفاع: با جنگ همه جانبه از سوی دشمن مواجه هستیم</h1>
      <address>
        <time datetime="2019-11-13T11:41:00+00:00">13 Nov 2019, 11:41</time>
      </address>
      <p>
        <i>جانشین وزیر دفاع گفت: هیأت های اندیشه ورز می بایست با خلاقیت و ابتکار ،مدیریت منابع و دسترسی به منابع مولد، راه های برون رفت از تحریم های نظام سلطه علیه جمهوری اسلامی ایران را در اولویت برنامه های خود قرار دهند .</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روابط عمومی وزارت دفاع، آئین گشایش هیأت اندیشه ورزی منابع انسانی وزارت دفاع با حضور جانشین وزیر دفاع، معاون منابع انسانی ستاد کل نیروهای مسلح، رئیس بازرسی وزارت دفاع، مدیران عامل و معاون منابع انسانی وزارت دفاع برگزار شد.</p>
      <p>جانشین وزیر دفاع در این مراسم با تبریک میلاد حضرت رسول و امام جعفر صادق(ع) تشکیل نیاز مجموعه اندیشه ورز را بنا به تدبیر مقام معظم رهبری(مدظله العالی) یکی از مسائل حائز اهمیت در شرایط کنونی کشور عنوان کرد و گفت: امروز با جنگ همه جانبه از سوی دشمن به خصوص در عرصه فرهنگی و اقتصادی مواجه هستیم و تشکیل این هیأت در این برهه بیش از هر زمان دیگر لازم و حیاتی است.</p>
      <figure>
        <img src="https://aftabnews.ir/files/fa/news/1398/8/22/358831_547.jpg"/>
      </figure>
      <p>سردار سرتیپ پاسدار تقی زاده بکارگیری نظریه پردازان و اندیشمندان برای حل مسائل کلان و همچنین ارائه تحلیل ها و دستورالعمل ها برای سیاست گذاری لازم را خروجی تشکیل هیأت های اندیشه ورز برشمرد و تصریح کرد: هیئت های تخصصی اندیشه ورز در وزارت دفاع متشکل از گروهی از نفرات خبره ی صاحب فکر و اندیشه و نوآور است که بر اساس روش های جمع اندیشی و بهره گیری از خرد جمعی و شبکه مشاوران تخصصی به ارائه راه حل های خلاقانه برای حل ریشه ای مشکلات موجود و تدوین سیاست ها و برنامه های کلان می پردازند.</p>
      <p>جانشین وزیر دفاع بررسی و تحلیل مسائل، پیشنهاد راهکارهای اولیه و ممکن و انتخاب و اولویت بندی راهکارها را از جمله وظایف این هیأت برشمرد و گفت: هیأت مرکزی اندیشه ورزی از 5 هیئت تخصصی ساماندهی و ساختار سازمانی، نگهداشت و جبران خدمات، آموزش، پایان خدمت و بازنشستگی، رشد و تعالی، برنامه ریزی و جذب تشکیل شده است.</p>
      <p>سرتیپ پاسدار تقی زاده شناسایی و تحلیل مسائل، ارائه راه کارها و ابتکارات تخصصی و مشاوره تخصصی را از اهداف کوتاه مدت و همچنین نتایج قابل انتظار از هیأت های اندیشه ورزی منابع انسانی وزارت دفاع، بازمهندسی نظامات و فرآیندها، بازخورگیری از راهکارهای اجرا شده و توسعه و پرورش خانواده منابع انسانی را از اهداف میان مدت و ترویج فرهنگ اندیشه ورزی در حوزه منابع انسانی وزارت دفاع، پیشنهاد وضع و اصلاح سیاست ها، ضوابط و مقررات و در نهایت پایش آثار و نتایج کلان تصمیمات و رویکردهای منابع انسانی وزارت دفاع را اهداف بلند مدت نتایج عملکرد هیأت های اندیشه ورز وزارت دفاع بر شمرد.</p>
      <p>وی مدیریت منابع مالی را یکی از موضوعات حائز اهمیت در کشور و وزارت دفاع عنوان کرد و در این باره افزود: هیأت های اندیشه ورز می بایست با خلاقیت و ابتکار ،مدیریت منابع و دسترسی به منابع مولد، راه های برون رفت از تحریم های نظام سلطه علیه جمهوری اسلامی ایران را در اولویت برنامه های خود قرار دهند.</p>
      <p>سردار زاده کمند معاون منابع انسانی ستاد کل نیروهای مسلح نیز در این مراسم ن با بیان اینکه نیروی انسانی ما همه داشته های ما است گفت: در صورت عدم تمرکز و توجه به این سرمایه ارزشمند بهره برداری از سایر سرمایه ها نیز به شدت تنزل پیدا می کند.<br/>معاون منابع انسانی ستاد کل نیروهای مسلح با تشریح ارزش هیأت اندیشه ورزی در وزارت دفاع ادامه داد: طراح و مجری، آینده نگر، تعیین کننده هدف، ملاحظه کننده و بهره بردار از همه ظرفیت ها و منابع، «انسان» است و بر این اساس توجه به این سرمایه ارزشمند از مهم ترین ضروریات در هر جامعه ای تلقی می شود.</p>
      <p>سردار زاده کمند محقق سازی فرامین مقام معظم رهبری(مدظله العالی) در حوزه سرمایه های انسانی، تدوین معماری سرمایه انسانی نیروهای مسلح آینده، تدوین دکترین سرمایه انسانی نیروهای مسلح، نظریه پردازی در موضوعات سرمایه انسانی، شایسته سالاری، ارتقاء منزلت اجتماعی، همتا یابی و استعداد پروری و استقرار نظام نخبگانی در سطح نیروهای مسلح را از مهمترین انتظارات و اولویت های معاونت منابع انسانی ستاد کل نیروهای مسلح از وزارت دفاع عنوان کرد.</p>
      <p>در پایان این مراسم نیز نشان واره «هیأت اندیشه ورزی منابع انسانی وزارت دفاع و پشتیبانی نیروهای مسلح» رونمائی و مسئولین هیئت های تخصصی احکام خود را از جانشین وزیر دفاع دریافت کردند.</p>
    </article>
  </body>
</html>