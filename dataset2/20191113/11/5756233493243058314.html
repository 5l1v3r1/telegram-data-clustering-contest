<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621328/%D9%85%D9%86%D8%AA%D8%B8%D8%B1-%D8%A8%D8%B1%DA%AF%D8%B4%D8%AA-%D9%82%DB%8C%D9%85%D8%AA-%D8%A7%D8%B1%D8%B2-%D8%A8%D8%A7%D8%B4%DB%8C%D8%AF-%D8%A7%D9%86%D9%81%D8%AC%D8%A7%D8%B1-%D9%82%DB%8C%D9%85%D8%AA-%D8%AF%D8%B1-%D8%B1%D8%A7%D9%87-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T11:51:00+00:00"/>
    <meta property="og:title" content="منتظر برگشت قیمت ارز باشید، انفجار قیمت در راه نیست"/>
    <meta property="og:description" content="رییس کنفدراسیون صادرات ایران گفت: براساس فاکتورهای اقتصادی اگر اتفاق خاصی نیفتد و موضوع خاصی پیش نیاید، مجددا شرایط در بازار ارز به حالت عادی برمی‌گردد؛ ضمن این‌که نوسان ارز تا ۲، ۳ درصد در همه شرایط وجود داشته و خیلی عدد بزرگی نیست."/>
  </head>
  <body>
    <article>
      <h1>منتظر برگشت قیمت ارز باشید، انفجار قیمت در راه نیست</h1>
      <address>
        <time datetime="2019-11-13T11:51:00+00:00">13 Nov 2019, 11:51</time>
      </address>
      <p>
        <i>رییس کنفدراسیون صادرات ایران گفت: براساس فاکتورهای اقتصادی اگر اتفاق خاصی نیفتد و موضوع خاصی پیش نیاید، مجددا شرایط در بازار ارز به حالت عادی برمی‌گردد؛ ضمن این‌که نوسان ارز تا ۲، ۳ درصد در همه شرایط وجود داشته و خیلی عدد بزرگی نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد لاهوتی در گفت‌وگو با خبرگزاری خبرآنلاین درباره دلایل افزایش نرخ دلار در هفته‌های گذشته گفت: به‌هرحال در هفته‌های گذشته یک‌سری اتفاقاتی افتاده که می‌شود گفت شاید افزایش نرخ دلار به دلیل جو روانی‌ای باشد که به دلیل این اتفاقات به وجود آمده است.</p>
      <figure>
        <img src="https://aftabnews.ir/files/fa/news/1398/8/22/358837_723.jpg"/>
      </figure>
      <p>وی افزود: یکی از این اتفاقات، گام چهارم ایران در برجام است که یک مقدار با واکنش کشورهای اروپایی مواجه شده است. نکته بعدی نیز به اتفاقات منطقه‌ای به خصوص در حوزه عراق برمی‌گردد. رییس کنفدراسیون صادرات ایران تصریح کرد: با این وجود، از نظر فاکتورهای اقتصادی اتفاق خاصی نیفتاده؛ ضمن این‌که کماکان عرضه ارز در نیما بیش از تقاضای آن است. ارز صادراتی برای واردات نیز رونق بیشتری گرفته و حتی ثبت‌سفارش وارداتی با ارز صادراتی در سازمان صمت دو روز بیشتر طول نمی‌کشد تا تایید شود.</p>
      <p>لاهوتی ادامه داد: بر این اساس، تقریبا می‌توان گفت حدود ۲ تا ۳ درصد افزایش نرخ ارز را به دنبال داشته، بیشتر جنبه روانی دارد و به نظر می‌رسد ثبات نرخ ارز ادامه خواهد داشت و بازار با گذشت چند روز آرام می‌شود و به شرایط قبلی برمی‌گردد.</p>
      <p>وی عنوان کرد: توجه داشته باشید افزایش قیمت‌ها بیشتر مربوط اسکناس و تقاضای خرد است و اعداد و ارقام این معامله بسیار کوچک است و در بخش تجاری نیست.رییس کنفدراسیون صادرات ایران در پاسخ به این پرسش که پیش‌بینی شما این است که نرخ دلار در روزهای آینده به گذشته برمی‌گردد؟ متذکر شد: بستگی به عوامل زیادی دارد. به‌هرحال باید ببینیم عکس‌العمل اروپایی‌ها چه خواهد بود و گزارشی که آژانس داده، به چه سرانجامی می‌رسد. همه این‌ها می‌تواند تاثیرگذار باشد.</p>
      <p>لاهوتی گفت: آنچه مسلم است، براساس فاکتورهای اقتصادی اگر اتفاق خاصی نیفتد و موضوع خاصی پیش نیاید، مجددا شرایط به حالت عادی برمی‌گردد؛ ضمن این‌که نوسان ارز تا ۲، ۳ درصد در همه شرایط وجود داشته و خیلی عدد بزرگی نیست.</p>
      <p>وی افزود: در عین حال، ما به سمت پایان سال میلادی هم داریم می‌رویم و ممکن است تقاضای ارزهای خرد با افزایش سفرها افزایش یابد.رییس کنفدراسیون صادرات ایران تصریح کرد: من فکر می‌کنم اگر اتفاق خاصی نیفتد و موضوع خاصی پیش نیاید، شرایط باثبات نرخ ارز ادامه پیدا می‌کند.</p>
      <p>کف قیمت دلار چه رقمی است؟</p>
      <p>لاهوتی در پاسخ به این پرسش که کف قیمت دلار چه رقمی است؟ عنوان کرد: کسی که عدد را بخواهد اعلام کند، بستگی به این دارد که با چه فرمولی محاسبات را انجام می‌دهد. شما اگر از سال ۵۷ با تورم بخواهید حساب کنید، یک نرخ در می‌آید. اگر از سال ۷۴ که برای اولین‌بار بعد از انقلاب بحث تک‌نرخی شدن ارز مطرح شد و موفق هم نبود، بخواهید حساب کنید، یک عدد در می‌آید. اگر از دهه ۸۰ دولت اصلاحات که واقعی‌سازی نرخ ارز اتفاق افتاد بخواهید حساب کنید، یک عدد در می‌آید.</p>
      <p>وی افزود: آنچه که به نظر می‌رسد، میانگین آن زیر ۱۰ هزار تومان است. مازاد این عدد بستگی به شرایط دارد. به هرحال تحریم‌ها وجود دارد و واردات از هر جایی امکان‌پذیر نیست و پول نفت به نوعی به چرخه اقتصادی برای مصرف برنمی‌گردد. بر این اساس، همه این‌ها حباب را ایجاد می‌کند.</p>
      <p>دلار ۸ هزار تومانی در بودجه انتخاب درستی است؟</p>
      <p>رییس کنفدراسیون صادرات ایران در پاسخ به این پرسش که صحبت از دلار ۸ هزار تومان در بودجه ۹۹ می‌شود، آیا این عدد انتخاب درستی می‌تواند باشد؟ اظهار داشت: به‌هرحال عددی که در بودجه می‌آید، مبنای نرخ دلار نیست، یک عدد فرضی برای محاسبات درآمدهای دولت به ریال و هزینه‌کرد دولت براساس بودجه سنواتی است.</p>
      <p>لاهوتی افزود: هر چه نرخ دلار واقعی‌تر باشد، به طور قطع می‌تواند شفافیت بیشتری ایجاد کند و دخل و خرج دولت را بیشتر شفاف کند. ولی نکته‌ای که وجود دارد، این است که ۸۵ درصد واردات، واردات کالاهای واسطه‌ای و کالاهای خط تولید هستند. ۱۵ درصد کالای مصرفی ما هم کالاهای به نوعی ضروری مورد نیاز مثل دارو و بخشی هم کالاهای مصرفی مثل موبایل هستند.</p>
      <p>وی تصریح کرد: بر این اساس، اگر نرخ دلار در بودجه به ۸ هزار تومان برسد، عملا نرخ محاسبه برای واردات نیز نرخ بودجه خواهد شد. بنابراین با توجه به تعرفه‌ها در حوزه واردات، با یک افزایش حدود ۷۰، ۸۰ درصدی مواجه خواهیم شد.</p>
      <p>رییس کنفدراسیون صادرات ایران متذکر شد: باید ببینیم دولت متناسب با این افزایش نرخ ارز که در بودجه می‌خواهد اعمال کند، تعرفه‌ها را هم پایین می‌آورد که قیمت‌ها افزایش نیابد، یا این‌که سیاست دولت این است که هم افزایش درآمد داشته باشد و هم به نوعی تقاضای واردات را کم کند. این موضوع می‌تواند واردات کالاهای واسطه‌ای و مواد اولیه تولید را با مشکل مواجه کند.</p>
      <p>لاهوتی خاطرنشان کرد: برای کالاهایی که با ارز ۴۲۰۰ تومانی وارد می‌شدند و ارز آنها اگر به ۸ هزار تومان برسد، فاصله بین ارز رسمی و نیمایی کمتر می‌شود و تقاضا در آن کمتر می‌شود و سوءاستفاده‌هایی که از این محل ممکن است اتفاق بیفتد نیز کمتر خواهد شد.</p>
    </article>
  </body>
</html>