<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597111/matomeno-potami-stin-notio-korea-apo-sfagiasmenous-xoirous-foto"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T11:19:00+00:00"/>
    <meta property="og:title" content="Ματωμένο ποτάμι στην Νότιο Κορέα από σφαγιασμένους χοίρους (ΦΩΤΟ)"/>
    <meta property="og:description" content="Ποταμός κοντά στη μεθόριο μεταξύ Βόρειας και Νότιας Κορέας βάφτηκε κόκκινος αφού μολύνθηκε από το αίμα χιλιάδων χοίρων που σκοτώθηκαν στο πλαίσιο των..."/>
  </head>
  <body>
    <article>
      <h1>Ματωμένο ποτάμι στην Νότιο Κορέα από σφαγιασμένους χοίρους (ΦΩΤΟ)</h1>
      <address><time datetime="2019-11-13T11:19:00+00:00">13 Nov 2019, 11:19</time> by <a rel="author">Sigmalive</a></address>
      <p>Ποταμός κοντά στη μεθόριο μεταξύ Βόρειας και Νότιας Κορέας βάφτηκε κόκκινος αφού μολύνθηκε από το αίμα χιλιάδων χοίρων που σκοτώθηκαν στο πλαίσιο των προσπαθειών της Σεούλ να περιορίσει την εξάπλωση της αφρικανικής πανώλης των χοίρων.</p>
      <p>Η Νότια Κορέα έχει σκοτώσει περισσότερους από 380.000 χοίρους από τις 17 Σεπτεμβρίου οπότε εντοπίστηκε το πρώτο κρούσμα της ασθένειας αυτής, η οποία δεν είναι μεν επικίνδυνη για τους ανθρώπους, όμως μεταδίδεται πολύ εύκολα στους χοίρους και είναι σχεδόν πάντα θανατηφόρα.</p>
      <p>Η σφαγή των χοίρων που έχουν μολυνθεί είναι το μόνο μέσο για να αποφευχθεί η μετάδοση της ασθένειας.</p>
      <figure>
        <img src="https://www.sigmalive.com/uploads/default/files/15dcbcc3723df1.jpg"/>
      </figure>
      <p>Οι τοπικές αρχές απέρριψαν από την πλευρά τους τις ανησυχίες ότι το αίμα των σκοτωμένων ζώων μπορεί να προκαλέσει την επιμόλυνση άλλων ζώων, επισημαίνοντας ότι οι χοίροι είχαν απολυμανθεί προτού σφαγιαστούν.</p>
      <figure>
        <img src="https://www.sigmalive.com/uploads/default/files/15dcbcc63993ec.png"/>
      </figure>
      <p>Νοτιοκορεατική μη κυβερνητική οργάνωση εξήγησε ότι οι έντονες βροχοπτώσεις της προηγούμενης εβδομάδας σε περιοχή όπου βρίσκεται σφαγείο χοίρων, στο οποίο εκτιμάται ότι έχουν σφαγιασθεί 47.000 ζώα, είχε ως αποτέλεσμα το αίμα τους να χυθεί την Κυριακή στον ποταμό Ιμτζίν, βάφοντάς τον κόκκινο.</p>
      <p>«Αυτό έχει προκαλέσει ανησυχία στους κατοίκους της περιοχής», δήλωσε ο Λι Σέοκ- γου, επικεφαλής της οργάνωσης για την προστασία του ποταμού Ιμτζίν. «Αυτό που είναι επίσης δύσκολο να ανεχθεί κανείς είναι η μυρωδιά. Μου είπαν ότι πολλοί γεωργοί δεν μπορούν πια να εργαστούν εξαιτίας της ανυπόφορης μυρωδιάς», πρόσθεσε.</p>
      <p>Το νοτιοκορεατικό υπουργείο Περιβάλλοντος μετέδωσε ανακοίνωση στην οποία επισημαίνει ότι το πρόβλημα του αίματος στο ποτάμι έχει πλέον «διευθετηθεί όπως θα έπρεπε», κυρίως με τη χρήση αντλιών, ενώ τόνισε ότι το τρεχούμενο νερό δεν έχει μολυνθεί.</p>
    </article>
  </body>
</html>