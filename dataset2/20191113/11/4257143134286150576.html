<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/bizonytalansagot-okoz-a-cegeknel-a-devizaarfolyam-allando-valtozasa"/>
    <meta property="og:site_name" content="infostart"/>
    <meta property="article:published_time" content="2019-11-13T11:40:00+00:00"/>
    <meta property="og:title" content="Bizonytalanságot okoz a cégeknél a devizaárfolyam állandó változása"/>
    <meta property="og:description" content="Komoly kockázattól szabadulnának meg a hazai kis- és közepes vállalkozások, ha bevezetnék itthon az eurót - mondta az InfoRádióban Horváth István, a Sberbank treasury vezetője."/>
  </head>
  <body>
    <article>
      <h1>Bizonytalanságot okoz a cégeknél a devizaárfolyam állandó változása</h1>
      <address><time datetime="2019-11-13T11:40:00+00:00">13 Nov 2019, 11:40</time> by <a rel="author">InfoRádió</a></address>
      <h3>Komoly kockázattól szabadulnának meg a hazai kis- és közepes vállalkozások, ha bevezetnék itthon az eurót - mondta az InfoRádióban Horváth István, a Sberbank treasury vezetője.</h3>
      <p>A hazai gazdaságot szokás a legnagyobb – főként autóipari – gyárak teljesítménye alapján megítélni, miközben számos exportőr és importőr kis- és közepes vállalkozás járul hozzá a teljesítményhez. Számukra létfontosságú lenne az euró bevezetése, de a hazai pénzügyi vezetés a korábbiaknál jóval ingadozóbb a témában.</p>
      <p>Kis, nyitott gazdaság a magyar, sok szereplővel, az árfolyamváltozás érzékenyen érinti őket, ez állandó bizonytalanságot jelent. Mind az importőröknek, mind az exportőröknek komoly kockázatot szüntetne meg a bevezetés, ráadásul az euróátváltások költségét is megspórolnák. Emiatt viszont a bankok és az adóztató állam rosszul járna, de összgazdasági szinten van értelme az euró bevezetésének – vélekedett Horváth István.</p>
      <p>Egyelőre éles véleménykülönbség látható a kormányzatban, a fiskális és monetáris vezetés eltérő állásponton van az euróbevezetés kérdésében. Amikor belépett Magyarország az Európai Unióba, vállalta, hogy valamikor bevezetjük az eurót.</p>
      <p>"Ez egy határidő nélküli politikai kötelezettség, amelyet kezelnie kell a Pénzügyminisztériumnak, de a másik oldalon a jegybank azt érzékeli, hogy a devizaárfolyamok finomhangolásával lehet segíteni vagy fékezni a gazdasági folyamatokat" – mondta a Sberbank treasury vezetője, de hozzátette, a magyar exportot rövid távon erősíti a gyenge forint, így támogatja a növekedést egy lehetséges lassulás közben is, az importőröknél pedig a gyenge forint akár hatékonyságjavulást is eredményezhet.</p>
      <p>
        <i>Nyitókép: MTI/EPA/Armando Babani</i>
      </p>
      <p>
        <b>Kapcsolódó hang</b>
      </p>
      <p>Horváth István az euróbevezetésről</p>
      <figure>
        <audio src="https://infostart.hu/audio/00005/00005128b.mp3"/>
      </figure>
      <p> </p>
    </article>
  </body>
</html>