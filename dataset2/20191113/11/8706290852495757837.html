<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683943/titloi-telous-kai-gia-ti-germaniki-thomas-cook-akyronei-ola-ta-pr"/>
    <meta property="og:site_name" content="enikos.gr"/>
    <meta property="article:published_time" content="2019-11-13T11:12:00+00:00"/>
    <meta property="og:title" content="Τίτλοι τέλους και για τη γερμανική Thomas Cook - Ακυρώνει όλα τα προγραμματισμένα ταξίδια του 2020"/>
    <meta property="og:description" content="Σοκ για εκατοντάδες χιλιάδες πελάτες της Thomas Cook Γερμανίας..."/>
  </head>
  <body>
    <article>
      <h1>Τίτλοι τέλους και για τη γερμανική Thomas Cook - Ακυρώνει όλα τα προγραμματισμένα ταξίδια του 2020</h1>
      <address>
        <time datetime="2019-11-13T11:12:00+00:00">13 Nov 2019, 11:12</time>
      </address>
      <p>Σοκ για εκατοντάδες χιλιάδες πελάτες της <a href="http://www.enikonomia.gr/economy/223007,thomas-cook-erchontai-kai-alla-metra-gia-ti-stirixi-ton-pligenton.html">Thomas Cook</a> Γερμανίας που καλούνται να αναθεωρήσουν τα σχέδιά τους για τις καλοκαιρινές διακοπές της ερχόμενης χρονιάς. Την Τρίτη ο γερμανικός τουριστικός όμιλος ακύρωσε όλα τα προγραμματισμένα για την ερχόμενη χρονιά ταξίδια, ακόμη κι αν έχουν πληρωθεί ήδη -εξ΄ ολοκλήρου ή εν μέρει- από τους πελάτες.</p>
      <p>Παρασυρόμενη από τη δίνη της χρεοκοπίας της βρετανικής μητρικής Thomas Cook, η γερμανική θυγατρική είχε κηρύξει πτώχευση στις 25 Σεπτεμβρίου, ακυρώνοντας, καταρχήν, όλα τα προγραμματισμένα ταξίδια που επρόκειτο να γίνουν μέχρι και τα τέλη Δεκεμβρίου.</p>
      <p>«Λυπούμαστε πάρα πολύ που μεταφέρουμε αυτό το μήνυμα πλέον και σε εκείνους τους πελάτες μας που θα ταξίδευαν την ερχόμενη χρονιά», ανέφερε η επικεφαλής του ομίλου Στέφανι Μπερκ.</p>
      <p>
        <b>Στον «αέρα» 660.000 ταξιδιώτες</b>
      </p>
      <p>Οι ακυρώσεις αφορούν σε όλα τα brands της Thomas Cook στη Γερμανία, μεταξύ αυτών τα Neckermann Reisen, Öger Tours, Bucher Reisen και Air Marin καθώς επίσης τα πακέτα διακοπών που κλείστηκαν μέσω της Thomas Cook International. Αν και ο τουριστικός όμιλος δεν αναφέρθηκε στον αριθμό των επιβατών που πλήττονται από το διαφαινόμενο λουκέτο, πληροφορίες που είχαν δημοσιευτεί τον Σεπτέμβριο έκαναν λόγο για συνολικά 660.000 περίπου κρατήσεις των παραπάνω επιχειρήσεων μέχρι τον Σεπτέμβριο του 2020.</p>
      <p>Μετά τη σημερινή εξέλιξη εκμηδενίζονται οι όποιες ελπίδες για τη διάσωση του άλλοτε δεύτερου μεγαλύτερου ομίλου στη Γερμανία και των 2.100 θέσεων εργασίας.</p>
      <p>Σύμφωνα με πληροφορίες, μέχρι στιγμής δεν υπάρχει καμία προσφορά για την εξαγορά της χρεοκοπημένης εταιρίας και τη συνέχιση των δραστηριοτήτων της.</p>
      <p>
        <b>Αξιώσεις εκατοντάδων εκατομμυρίων</b>
      </p>
      <p>Ενδιαφέρον έχουν εκφράσει επενδυτές μόνον για μεμονωμένα τμήματα του ομίλου. Συγκεκριμένες προσφορές φέρεται να έχουν κατατεθεί για τις Öger Tours και Bucher Reisen. Μέχρι και τα τέλη Νοεμβρίου ωστόσο η διοίκηση του ομίλου προτίθεται να συνεχίσει να προσπάθειες για τη διάσωση του ομίλου στο σύνολό του.</p>
      <p>Όσοι είχαν κλείσει τις διακοπές τους με την Thomas Cook στη Γερμανία πρέπει να καταθέσουν τώρα αίτηση αποζημίωσης. Είναι ωστόσο ήδη βέβαιο ότι η ασφάλεια του ομίλου δεν επαρκεί για την πλήρη κάλυψή των αξιώσεων. Η γερμανική Thomas Cook είχε ασφαλιστεί έναντι ζημιών έως 110 εκατομμυρίων ευρώ. Σύμφωνα με τη διοίκηση του ομίλου όμως μέχρι την 1η Νοεμβρίου είχαν κατατεθεί ήδη περί τις 150.000 αιτήσεις, με το ύψος των σχετικών αξιώσεων να ξεπερνά τα 250 εκατομμύρια ευρώ.</p>
      <p>Σύμφωνα με εκπρόσωπο του ομίλου, καθημερινά καταφθάνουν περίπου 1.000 αιτήσεις καταβολής αποζημίωσης. Σε αυτές θα έρθουν να προστεθούν τώρα και εκείνες για τα ακυρωθέντα ταξίδια του 2020. Γεγονός είναι ότι μεγάλο μέρος των πελατών της Thomas Cook θα χάσει τα χρήματά του.</p>
      <p>Πηγή πληροφοριών: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/683836/proin-germanos-presvis-stin-ellada-to-verolino-den-prokeitai-na-p%0A%20%20%20%20%0A"/>
        <a href="http://www.enikos.gr/international/683655/germania-i-symfonia-gia-ti-vasiki-syntaxi-apomakrynei-tis-ekloges%0A%20%20%20%20%0A"/>
        <a href="http://www.enikos.gr/international/683226/i-exomologisi-tis-merkel-gia-ti-zoi-tis-stin-anatoliki-germania%0A%20%20%20%20%0A"/>
        <a href="http://www.enikos.gr/international/682908/ti-ekane-i-merkel-ti-nychta-tis-ptosis-tou-teichous-tou-verolinou%0A%20%20%20%20%0A"/>
        <a href="http://www.enikos.gr/international/682765/i-nychta-pou-allaxe-i-istoria-30-chronia-apo-tin-ptosi-tou-teicho%0A%20%20%20%20%0A"/>
        <a href="http://www.enikos.gr/international/683107/ekrixi-se-orycheio-sti-germania-diasothikan-oi-35-ergates-pou-eic%0A%20%20%20%20%0A"/>
        <a href="http://www.enikos.gr/international/683054/ekrixi-se-orycheio-sti-germania-anafores-gia-pagidevmenous-ergate%0A%20%20%20%20%0A"/>
        <a href="http://www.enikos.gr/international/682888/germanos-politikos-katerrefse-kata-ti-diarkeia-tis-omilias-tou-vi%0A%20%20%20%20%0A"/>
        <a href="http://www.enikos.gr/international/681872/sta-cheria-tis-fosun-to-sima-tis-thomas-cook-deite-to-timima-tis-%0A%20%20%20%20%0A"/>
      </related>
    </article>
  </body>
</html>