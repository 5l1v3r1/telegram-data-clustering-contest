<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/novyna/ekonomika/sprava-viejbi-banku-chlenu-rady-nbu-obraly-zapobizhnyj-zaxid"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T11:31:12+00:00"/>
    <meta property="og:title" content="Справа ВіЕйБі банку: члену ради НБУ обрали запобіжний захід"/>
    <meta property="og:description" content="Антикорупційний суд частково задовольнив клопотання детектива і прокурора про обрання запобіжного заходу підозрюваному."/>
  </head>
  <body>
    <article>
      <h1>Справа ВіЕйБі банку: члену ради НБУ обрали запобіжний захід</h1>
      <address>
        <time datetime="2019-11-13T11:31:12+00:00">13 Nov 2019, 11:31</time>
      </address>
      <p>
        <b>Суд відправив під цілодобовий домашній арешт члена ради Національного банку України, колишнього в.о. начальника управління НБУ по місту Києву та Київській області Миколу Каленського, якого підозрюють у причетності до заволодіння 1,2 млрд грн рефінансування НБУ, виданого ВіЕйБі банку.</b>
      </p>
      <p>Таке рішення 13 листопада ухвалив Вищий антикорупційний суд, повідомляє «Слово і Діло».</p>
      <p>Детектив НАБУ і прокурор САП просили взяти Каленського під варту з альтернативою застави в 20 млн грн. Суддя погодилася зі слідством, що існують ризики втечі; знищення, спотворення або приховування речей і документів, необхідних слідству; незаконно впливати на свідків або інших підозрюваних, а також перешкоджати слідству іншим чином. Однак, взявши до уваги вік, здоров'я і авторитет Каленського, суддя задовольнила клопотання частково. Так, вона відправила підозрюваного під цілодобовий домашній арешт, поклавши на нього низку обов'язків, у тому числі здати закордонний паспорт і носити електронний браслет.</p>
      <p>За версією слідства, бенефіціарний власник ВіЕйБі банку Олег Бахматюк вступив у змову із колишнім першим заступником голови НБУ Олександром Писаруком для одержання 1,2 млрд грн рефінансування під заставу майна, вартість якого була завищена в 25 разів. Ціну завищили шляхом складання підроблених звітів оцінки.</p>
      <p>Надалі Писаруку необхідно було задіяти управління НБУ по місту Києву та Київській області, яке очолював Каленський. Це підтверджується тим, що ексзаступник голови НБУ вночі 8 жовтня 2014 року написав листа колишній директорці Генерального департаменту банківського нагляду НБУ Аллі Шульзі про необхідність видачі кредиту ВіЕйБі банку і ніби Каленський про це все знає.</p>
      <p>Самого Каленського підозрюють у тому, що він знав, що оцінка на заставне майно була завищена і що пакет документів, наданих ВіЕйБі банком для отримання кредиту, не відповідав вимогам НБУ, але все одно погодив заставне майно банку.</p>
      <p>Нагадаємо, <a href="https://www.slovoidilo.ua/2019/11/11/novyna/finansy/nabu-sap-zatrymaly-7-osib-spravi-pro-stabilizaczijnyj-kredyt-nbu">НАБУ і САП затримали 7 осіб у справі про стабілізаційний кредит від НБУ</a>. Серед них <a href="https://www.slovoidilo.ua/2019/11/11/novyna/finansy/zatrymaly-ekspershoho-zastupnyka-holovy-nbu-oleksandra-pysaruka">виявився Писарук</a>. Пізніше в цій справі <a href="https://www.slovoidilo.ua/2019/11/12/novyna/finansy/nabu-povidomylo-pro-pidozru-8-kolyshnim-chynnym-chynovnykam-naczbanku">про підозру повідомили 8 особам</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/12/novyna/finansy/naczbanku-prokomentuvaly-zatrymannya-yix-spivrobitnykiv-nabu"/>
        <a href="https://www.slovoidilo.ua/2019/11/12/novyna/polityka/hontareva-vidreahuvala-zatrymannya-pysaruka"/>
        <a href="https://www.slovoidilo.ua/2019/11/12/novyna/finansy/ekspershomu-zastupnyku-holovy-nbu-pysaruku-sud-obere-zapobizhnyj-zaxid"/>
      </related>
    </article>
  </body>
</html>