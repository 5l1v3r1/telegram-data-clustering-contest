<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546992.html/%D8%AC%D8%B4%D9%86%D9%88%D8%A7%D8%B1%D9%87-%D8%A7%DB%8C-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A8%D8%AF%D9%88%D9%86-%D8%AA%D8%AC%D9%84%DB%8C%D9%84-%D8%A7%D8%B2-%D8%A8%D8%AE%D8%B4-%D8%A8%DB%8C%D9%86-%D8%A7%D9%84%D9%85%D9%84%D9%84--%D9%87%D9%86%D8%B1%D9%85%D9%86%D8%AF%D8%A7%D9%86-%D8%AE%D8%A7%D8%B1%D8%AC%DB%8C-%D9%87%D8%B3%D8%AA%D9%86%D8%AF-%DA%A9%D9%87-%D9%86%D8%A7%D9%85-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C%D8%B4%D8%A7%D9%86-%D9%85%DB%8C-%D8%A8%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T11:49:00+00:00"/>
    <meta property="og:title" content="جشنواره ای بین المللی بدون تجلیل از بخش بین الملل!/هنرمندان خارجی هستند که نام ایران را به کشورهایشان می برند"/>
    <meta property="og:description" content="جشنواره تئاتر کودک و نوجوان سال هاست که در همدان برگزار می شود و طی این سال ها باعث ایجاد شور در استان شده اما همیشه انتقاداتی در اختتامیه مطرح بود که امسال هم توجهی به آنها نشد و با اینکه جشنواره بین المللی بود اما هیچ صحبتی از هنرمندان بین المللی جشنواره به میان نیامد."/>
  </head>
  <body>
    <article>
      <h1>جشنواره ای بین المللی بدون تجلیل از بخش بین الملل!/هنرمندان خارجی هستند که نام ایران را به کشورهایشان می برند</h1>
      <h2>حواشی اختتامیه جشنواره تئاتر کودک و نوجوان؛</h2>
      <address>
        <time datetime="2019-11-13T11:49:00+00:00">13 Nov 2019, 11:49</time>
      </address>
      <p>جشنواره تئاتر کودک و نوجوان سال هاست که در همدان برگزار می شود و طی این سال ها باعث ایجاد شور در استان شده اما همیشه انتقاداتی در اختتامیه مطرح بود که امسال هم توجهی به آنها نشد و با اینکه جشنواره بین المللی بود اما هیچ صحبتی از هنرمندان بین المللی جشنواره به میان نیامد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31625">عصر همدان</a>؛ روز گذشته قطار بیست و ششمین جشنواره بین المللی تئاتر کودک و نوجوان به ایستگاه پایانی رسید و این درحالی بود که مراسم اختتامیه باز هم همچون سال های گذشته بدون نظم به اتمام رسید.</p>
      <p>همواره مسئولین برگزار کننده جشنواره تاکید دارند که مراسم اختتامیه باید رسمی برگزار شود اما شاید به جرات بتوان گفت که تنها رسمیتی که در این اختتامیه دیده می شد لحظه ورود به سالن بود که همه باید با کارت دعوت وارد می شدند!</p>
      <p>موضوع مهمی که در این میان رخ داد این بود که میهمانان خارجی جشنواره از ساعت اولیه اختتامیه در سالن حضور داشتند و هیچ صحبتی از انها در میان نبود تا این که پس از حضور داوران بخش کودک بر روی سِن، قطب الدین صادقی داور بخش کودک شروع به انتقاد کرد و گفت میهمانان خارجی هستند که نام ایران را به کشوران خود میبرند، برای رضای خدا نامی از آنها ببرید.</p>
      <p>همین باعث شد که مجری مراسم از میهمانان دعوت کند تا روی سِن روند و صادقی از انجا که چیزی برای تقدیر از آنها نبود، گل هایی که برای تزئین صحنه استفاده شده بود را به میهمانان تقدیم کرد؛ هرچند گل ها هم به تعداد نبود!</p>
      <figure>
        <img src="http://newsroom.dana.ir/content/upload/5c4838b3-376c-4bf6-b4be-ff73215c3ab8.jpg"/>
      </figure>
      <p>این اتفاقات باعث شد گفت و گویی با قطب الدین صادقی داشته باشیم که در ادامه خواهید خواند.</p>
      <p>قطب الدین صادقی، داور بخش کودک جشنواره بین المللی تئاتر کودک و نوجوان در گفت و گو با خبرنگار عصر همدان، با بیان اینکه متاسفانه مسئولین مسئله تقدیر از هنرمندان خارجی و بین المللی را در نظر نداشتند گفت: من به عمد شروع به انتقاد در جمع کردم چرا که مسئولین هیچی را در نظر نگرفته بودند و دبیر جشنواره باید این موضوع را بداند.</p>
      <p>وی، با اشاره بر اینکه اگر هنرمندان بین المللی لوح و مجسمه جشنواره را با خود به کشورهایشان ببرند حداقل احترام به آنهاست افزود: این هنرمندان هستند که نام ایران را با خود به کشورهایشان می برند و ما باید اول به آنها احترام بگذاریم تا با خاطره خوش از ایران بروند.</p>
      <p>صادقی، با تاکید براینکه این شیوه و عملکرد جشنواره باید تغییر کند یادآور شد: مسئله مهم این است که اینجا یک جشن برگزار شده تا خانواده پراکنده تئاتر یکدیگر را ببینند و باهم دوست شوند.</p>
      <p>این داور بخش کودک جشنواره، ادامه داد: من از رقابت در فضای هنری بیزارم و رتبه اول، دوم و سوم را شایسته هنر و فرهنگ نمیدانم و هیچ جشنواره ای در جهان رتبه بندی ندارد و باید این عملکرد برچیده شود.</p>
      <p>وی، در پایان در پاسخ به اینکه بزرگترین مشکل جامعه تئاتر چیست گفت: نبود امنیت شغلی، نبود پول کافی، عدم توسعه زیربنایی و نبود سالن های نمایش بزرگترین مشکلات جامعه تئاتر است و حتی طی این سال ها یک سالن نمایش برای کودک در همدان ساخته نشده.</p>
      <p>
        <b>جشنواره بین المللی بدون تجلیل از بخش بین الملل حرفه ایست؟</b>
      </p>
      <p>در پایان باید گفت آیا این عملکرد قابل قبول است که جشنواره ای، نام بین الملل را باخود همراه سازد اما بخش تجلیل از گروه های بین المللی را در برنامه خود نداشته‌باشد؟</p>
      <p>متولیان امر پاسخ دهند که آیا اینقدر سخت بود که یک لوح و یا نماد از جشنواره به این هنرمندان بین المللی تقدیم شود و شان آنها حفظ شود؟</p>
      <p>امیدواریم که مسئولین امر، لحظه خروج این هنرمندان را از اواسط مراسم اختتامیه دیده باشند!</p>
      <p>انتهای پیام/</p>
    </article>
  </body>
</html>