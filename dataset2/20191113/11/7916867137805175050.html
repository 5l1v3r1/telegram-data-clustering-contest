<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134590-kmt-finalo-ketvertas-veikiausiai-vyks-vilniuje-2021-aisiais-kauno-sporto-haleje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-13T11:18:00+00:00"/>
    <meta property="og:title" content="KMT finalo ketvertas veikiausiai vyks Vilniuje, 2021-aisiais – Kauno sporto halėje"/>
    <meta property="og:description" content="LKL prezidentas Remigijus Milašius dalyvaudamas „delfi.tv“ laidoje „Krepšinio zona“ atskleidė detalių apie Karaliaus Mindaugo taurę (KMT). Trečiadienio vakarą (11.13) turėtų paaiškėti, kur įvyks 2020-ųjų KMT finalo ketvertas, o Milašius atskleidė pagrindinius favoritus jį surengti. „Šį vakarą turėtume sužinoti, – paklaustas, kur vyks KMT finalo ketvertas, trečiadienio rytą atsakė LKL prezidentas. – Buvome numatę Kauną, bet ten ..."/>
  </head>
  <body>
    <article>
      <h1>KMT finalo ketvertas veikiausiai vyks Vilniuje, 2021-aisiais – Kauno sporto halėje</h1>
      <address>
        <time datetime="2019-11-13T11:18:00+00:00">13 Nov 2019, 11:18</time>
      </address>
      <p>Nuotr.: Augustas Didžgalvis</p>
      <figure>
        <a href="https://www.basketnews.lt/paveikslelis-189307-any1000x1000.jpg">
          <img src="https://www.basketnews.lt/paveikslelis-189307-any630x500.jpg"/>
        </a>
      </figure>
      <p>Nuotr. Augustas Didžgalvis</p>
      <p>LKL prezidentas Remigijus Milašius dalyvaudamas „delfi.tv“ laidoje „Krepšinio zona“ atskleidė detalių apie Karaliaus Mindaugo taurę (KMT).</p>
      <p>Trečiadienio vakarą (11.13) turėtų paaiškėti, kur įvyks 2020-ųjų KMT finalo ketvertas, o Milašius atskleidė pagrindinius favoritus jį surengti.</p>
      <p>„Šį vakarą turėtume sužinoti, – paklaustas, kur vyks KMT finalo ketvertas, trečiadienio rytą atsakė LKL prezidentas. – Buvome numatę Kauną, bet ten yra rekonstruojama senoji salė (Kauno sporto halė), o tą dieną jie turi renginį ir jiems yra reikalinga arena, todėl ten finalo ketvertas nevyks. Realiausias kandidatas yra Vilnius, o toliau – Panevėžys. Daugiau kandidatų nėra.“</p>
      <p>2019-aisiais finalo ketvertas vyko Vilniuje, o jame triumfavo šeimininkų „Ryto“ klubas, kuris finale įveikė Kauno „Žalgirį“.</p>
      <p>Milašius laidoje taip pat atskleidė, jog 2021-aisiais finalo ketvertą planuojama rengti rekonstruojamoje Kauno sporto halėje.</p>
      <p>„Kitais metais mes tikrai važiuojame į Kauną, jei bus baigta rekonstruoti Kauno sporto halė. Taip pasakė ir meras Visvaldas Matijošaitis“, – kalbėjo Milašius.</p>
      <p>1939 metais pastatytoje Kauno sporto halėje rekonstrukcijos darbai prasidėjo gegužės mėnesį ir iš viso turėtų trukti apie 15 mėnesių.</p>
    </article>
  </body>
</html>