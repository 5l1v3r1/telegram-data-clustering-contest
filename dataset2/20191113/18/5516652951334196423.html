<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425778/zhtoyntai-ameses-energeies-gia-thn-kalypsh-perissoterwn-eidikothtwn-sto-nosokomeio-leroy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:55:01+00:00"/>
    <meta property="og:title" content="Ζητούνται άμεσες ενέργειες για την κάλυψη περισσότερων ειδικοτήτων στο νοσοκομείο Λέρου"/>
    <meta property="og:description" content="Σε δελτίο Τύπου που εξέδωσε ο Δήμος Λέρου αναφέρει τα εξής:"/>
  </head>
  <body>
    <article>
      <h1>Ζητούνται άμεσες ενέργειες για την κάλυψη περισσότερων ειδικοτήτων στο νοσοκομείο Λέρου</h1>
      <address>
        <time datetime="2019-11-13T18:55:01+00:00">13 Nov 2019, 18:55</time>
      </address>
      <p>
        <b>Σε δελτίο Τύπου που εξέδωσε ο Δήμος Λέρου αναφέρει τα εξής:</b>
      </p>
      <p>Στην συνάντηση που πραγματοποιήθηκε στο Υπουργείο Υγείας με θέμα τα προβλήματα υγείας στο νομό Δωδεκανήσου, παρευρέθηκε ο Πρόεδρος του ΔΗΛΙΤΑΛ κ. Νεκτάριος Μπίλλης, ως εκπρόσωπος του Δήμου Λέρου, μετά από πρόσκληση του Βουλευτή Δωδεκανήσου της ΝΔ, κ. Βασίλειου Υψηλάντη.</p>
      <p>Η συνάντηση πραγματοποιήθηκε παρουσία του Διοικητή της 2ης Υγειονομικής Περιφέρειας, κ. Χρήστου Ροϊλου και του Δ/ντη του Υφυπουργού Υγείας κ. Γεωργόπουλου, καθώς και εκπρόσωπων από τους υπόλοιπους Δήμους της Δωδεκανήσου.</p>
      <figure>
        <img src="https://www.rodiaki.gr/medias/2019/11/13/0261fb31e5e8ef30cf1d7ffa488beac9.jpg"/>
      </figure>
      <p>Ο Πρόεδρος του ΔΗΛΙΤΑΛ στην τοποθέτησή του, αναφέρθηκε μεταξύ άλλων στο προσφυγικό-μεταναστευτικό πρόβλημα και το πώς αυτό επιβαρύνει την καθημερινή λειτουργία του Κρατικού Θεραπευτηρίου Λέρου, για τις ελλείψεις σε ειδικότητες όπως του γυναικολόγου, παθολόγου και ψυχιάτρου. Ταυτόχρονα, ο κ. Μπίλλης επεσήμανε την αδήριτη ανάγκη για την κάλυψη κενού του γιατρού του ΚΕΕΛΠΝΟ στο Κέντρο Υποδοχής και Ταυτοποίησης.</p>
      <p>Ο Διοικητής της 2ης ΥΠΕ απαντώντας στα ερωτήματα που του ετέθησαν, αναγνώρισε ότι απαιτούνται άμεσες ενέργειες για την κάλυψη των παραπάνω ειδικοτήτων στο νοσοκομείο Λέρου, καθώς και την στήριξη της δομής στα Λέπιδα. Επιπλέον, ενημέρωσε τον κ. Μπίλλη ότι το πάγιο αίτημα του Δήμου Λέρου για ύπαρξη στελεχωμένου σκάφους του ΕΚΑΒ με έδρα τη Λέρο, θα είναι σύντομα έτοιμο, προκειμένου να συνδράμει σε έκτακτα ιατρικά περιστατικά της Λέρου και των γύρω νησιών.</p>
    </article>
  </body>
</html>