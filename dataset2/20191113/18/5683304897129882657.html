<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/political-issues-in-karnataka.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T18:46:00+00:00"/>
    <meta property="og:title" content="കർണാടകയിൽ അയോഗ്യരായ എംഎല്‍എമാർ ബിജെപിയിലേക്ക്; നാളെ അംഗത്വം നൽകും"/>
    <meta property="og:description" content="കർണാടകയിൽ അയോഗ്യരായ 17 എംഎൽഎമാർ വ്യാഴാഴ്ച ബിജെപിയിൽ ചേരുമെന്ന് ഉപമുഖ്യമന്ത്രി സി.എൻ. അശ്വന്ത്നാരായൻ. എംഎൽഎമാർക്ക് ഉപതിരഞ്ഞെടുപ്പിൽ മൽസരിക്കാമെന്ന്.Karnataka. Karnataka Bjp. Politics. manorama news. manorama online. malayalam news. കർണാടക. ബിജെപി. മനോരമ ന്യൂസ്. മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കർണാടകയിൽ അയോഗ്യരായ എംഎല്‍എമാർ ബിജെപിയിലേക്ക്; നാളെ അംഗത്വം നൽകും</h1>
      <address><time datetime="2019-11-13T18:46:00+00:00">13 Nov 2019, 18:46</time> by <a rel="author">മനോരമ ലേഖകൻ</a></address>
      <p>ബെംഗളൂരു ∙ കർണാടകയിൽ അയോഗ്യരായ 17 എംഎൽഎമാർ വ്യാഴാഴ്ച ബിജെപിയിൽ ചേരുമെന്ന്  ഉപമുഖ്യമന്ത്രി സി.എൻ. അശ്വന്ത്നാരായൻ. എംഎൽഎമാർക്ക് ഉപതിരഞ്ഞെടുപ്പിൽ മൽസരിക്കാമെന്ന് സുപ്രീം കോടതി വ്യക്തമാക്കിയതിനു പിന്നാലെയാണ് ഉപമുഖ്യമന്ത്രിയുടെ പ്രസ്താവന.</p>
      <p>‘അയോഗ്യരായ എംഎൽഎമാർ ബിജെപിയിൽ ചേരാൻ താൽപര്യം പ്രകടിപ്പിക്കുകയും മുതിർന്ന നേതാക്കളെ സന്ദർശിക്കുകയും ചെയ്തിരുന്നു. അവരെ പാർട്ടിയിൽ അംഗമാകാൻ സ്വാഗതം ചെയ്യുന്നു. നാളെ രാവിലെ 10.30 ന് ബെംഗളൂരുവിൽ മുഖ്യമന്ത്രി ബി.എസ്. യെഡിയൂരപ്പ, ബിജെപി സംസ്ഥാന പ്രസിഡന്റ് നളിൻ കുമാർ കട്ടീൽ എന്നിവരുടെ സാന്നിധ്യത്തിൽ അവർ പാർട്ടിയിൽ ചേരും ’– ഉപമുഖ്യമന്ത്രി ഡൽഹിയിൽ മാധ്യമങ്ങളോടു പറഞ്ഞു. </p>
      <p>പാർട്ടി നേതാക്കളും അയോഗ്യരായ എംഎൽഎമാരും വ്യാഴാഴ്ച മുഖ്യമന്ത്രിയെയും സംസ്ഥാന പ്രസിഡന്റിനെയും സന്ദർശിച്ച് ഭാവി നടപടികളെക്കുറിച്ച് തീരുമാനമെടുക്കുമെന്നും അദ്ദേഹം കൂട്ടിച്ചേർത്തു. ഉപതിരഞ്ഞെടുപ്പിനുള്ള ടിക്കറ്റ് വാഗ്ദാനം ചെയ്തിട്ടുണ്ടോയെന്ന മാധ്യമ പ്രവർത്തകരുടെ ചോദ്യത്തിന്, അവർ സന്തോഷത്തോടെയും പൂർണ്ണ വിശ്വാസത്തോടെയും ചേരുകയാണെന്ന് അദ്ദേഹം മറുപടി നൽകി. ഞങ്ങളുടെ സുഹൃത്തുക്കൾക്ക് യാതൊരു സംശയവുമില്ല. അവർ വിശ്വാസം കാത്തുസൂക്ഷിക്കുന്ന പാർട്ടിയിയാണ് ചേരുന്നത്. അവർക്ക് സംശയങ്ങളില്ലാത്തപ്പോൾ, മാധ്യമങ്ങൾക്കെന്തിനാണെന്നും അദ്ദേഹം ചോദിച്ചു.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F573364820077756%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>അയോഗ്യരായ എം‌എൽ‌എമാരിൽ‌ ചിലരും അശ്വന്ത്നാരായനും ബിജെപി ദേശീയ ജനറൽ സെക്രട്ടറി ബി‌.എൽ. സന്തോഷിനെ സന്ദർശിച്ചിരുന്നു. 17 കോൺഗ്രസ്-ജെഡിഎസ് എം‌എൽ‌എമാരെ അന്നത്തെ സ്പീക്കർ കെ.ആർ. രമേശ് കുമാർ അയോഗ്യനാക്കിയ നടപടി സുപ്രീംകോടതി ഇന്ന് ശരിവച്ചിരുന്നു. എന്നാൽ ഡിസംബർ 5 ന് നടക്കുന്ന ഉപതിരഞ്ഞെടുപ്പിൽ മത്സരിക്കാൻ അവരെ അനുവദിച്ചു. </p>
      <p>മുൻ സ്പീക്കറുടെ നടപടി ചോദ്യം ചെയ്ത് അയോഗ്യരാക്കപ്പെട്ട എംഎൽഎമാർ സുപ്രീംകോടതിയിൽ സമർപ്പിച്ച ഹർജിയിലാണ് വിധി. സംസ്ഥാനത്തെ കോൺഗ്രസ്–ദൾ സർക്കാരിനെ അട്ടിമറിക്കാൻ ബിജെപിക്ക് കൂട്ടുനിന്നതിനാണ് 17 എംഎൽഎമാരെ മുൻ സ്പീക്കർ രമേശ് കുമാർ അയോഗ്യരാക്കിയത്. </p>
    </article>
  </body>
</html>