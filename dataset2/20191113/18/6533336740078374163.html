<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/lsquo-sta-manovra-po-rsquo-esse-piuma-po-rsquo-esse-fero-ndash-218929.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-13T18:17:00+00:00"/>
    <meta property="og:title" content="Manovra, i renziani all'attacco con una valanga di emendamenti - il disaccordo e' massimo e..."/>
    <meta property="og:description" content="‘STA MANOVRA PO’ ESSE PIUMA O PO’ ESSE FERO – UNA VALANGA DI 1000 EMENDAMENTI TRAVOLGE LA LEGGE DI BILANCIO FIRMATA DA CONTE E GUALTIERI - IL DISACCORDO NELLA MAGGIORANZA È MASSIMO E I RENZIANI SONO ATTIVISSIMI PER IL SABOTAGGIO DELLE MISURE PREVISTE - TRA ASSORBENTI, ASILI NIDO E SEGGIOLINI, LE LOBBY SI DANNO DA FARE. SUGAR E PLASTIC TAX SONO STATE ROTTAMATE (MENO MALE)"/>
  </head>
  <body>
    <article>
      <h1>Manovra, i renziani all'attacco con una valanga di emendamenti - il disaccordo e' massimo e...</h1>
      <address>
        <time datetime="2019-11-13T18:17:00+00:00">13 Nov 2019, 18:17</time>
      </address>
      <p>
        <b>‘STA MANOVRA PO’ ESSE PIUMA O PO’ ESSE FERO – UNA VALANGA DI 1000 EMENDAMENTI TRAVOLGE LA LEGGE DI BILANCIO FIRMATA DA CONTE E GUALTIERI - IL DISACCORDO NELLA MAGGIORANZA È MASSIMO E I RENZIANI SONO ATTIVISSIMI PER IL SABOTAGGIO DELLE MISURE PREVISTE - TRA ASSORBENTI, ASILI NIDO E SEGGIOLINI, LE LOBBY SI DANNO DA FARE. SUGAR E PLASTIC TAX SONO STATE ROTTAMATE (MENO MALE)</b>
      </p>
      <hr/>
      <p>
        <b>Giorgio Gandola per<a href="http://www.laverita.info/"> “la Verità”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255354/1221293.htm">
          <img src="https://cdn-static.dagospia.com/img/foto/10-2019/roberto-gualtieri-1221293.jpg"/>
        </a>
        <figcaption>roberto gualtieri</figcaption>
      </figure>
      <p>«Sarà modificabile non più del 5%». L' argine posto dal ministro dell' Economia, Roberto Gualtieri, resiste pochi minuti, il tempo di contare i 1.000 emendamenti che compongono l' assalto alla diligenza della legge di Bilancio e dal decreto fiscale che domani esce dalla commissione Finanze e finisce sulla scrivania del premier Giuseppe Conte prima di deflagrare alla Camera. Come sempre spettacolare ed eterodiretta dalle lobby di potere, la carica a modificare, limare, eliminare, riproporre provvedimenti mostra una vitalità tutta italiana che, se messa a disposizione delle grandi criticità di un Paese fermo, diventerebbe un formidabile motore di sviluppo.</p>
      <p>
        <b>LOTTA CONTINUA</b>
      </p>
      <figure>
        <a href="https://www.dagospia.com/mediagallery/Dago_fotogallery-255354/1231217.htm">
          <img src="https://cdn-static.dagospia.com/img/foto/10-2019/roberto-gualtieri-e-giuseppe-conte-al-lavoro-sul-def-1231217.jpg"/>
        </a>
        <figcaption>Roberto Gualtieri e Giuseppe Conte al lavoro sul Def</figcaption>
      </figure>
      <p>Ovviamente così non è perché il disaccordo è massimo e i temi sono estemporanei, qualche volta surreali. Rottamate (fortemente ridimensionate) prima di vedere la luce sugar tax e plastic tax «deve essere riformulata, ma stop all' abuso dei contenitori monouso» dice Gualtieri) per l' opposizione furente di Confindustria e della Corte dei Conti, i partiti della maggioranza si sbizzarriscono sugli asili nido, gli assorbenti e i seggiolini baby da auto.</p>
      <figure>
        <a href="https://www.dagospia.com/mediagallery/Dago_fotogallery-255354/1237355.htm">
          <img src="https://cdn-static.dagospia.com/img/foto/11-2019/giuseppe-conte-angela-merkel-1237355.jpg"/>
        </a>
        <figcaption>giuseppe conte angela merkel</figcaption>
      </figure>
      <p>Proprio da Gualtieri arriva la proposta di rendere gratuiti dal primo gennaio i nidi per la grande maggioranza delle famiglie italiane, con un sostegno da 1.500 a 3.000 euro all' anno per i nuclei con Isee inferiore a 25.000 euro e un incremento da 1.500 a 2.500 euro per quelli con Isee fino a 40.000 euro. Lo scopo è aprire ancora di più alle giovani mamme il mercato del lavoro.</p>
      <figure>
        <a href="https://www.dagospia.com/mediagallery/Dago_fotogallery-255354/921910.htm">
          <img src="https://cdn-static.dagospia.com/img/foto/07-2017/luigi-federico-signorini-921910.jpg"/>
        </a>
        <figcaption>luigi federico signorini</figcaption>
      </figure>
      <p>L' idea trova freddo il vicedirettore generale di Bankitalia, Luigi Federico Signorini, che teme un effetto negativo per colpa dell' Isee: «Gli effetti del bonus per gli asili nido sono potenzialmente rilevanti ma la scelta di legarlo all' Isee, un indicatore delle risorse disponibili a livello famigliare, invece di incentivare potrebbe scoraggiare la ricerca di lavoro di un secondo percettore di reddito, specie in prossimità delle soglie che determinano l' importo».</p>
      <figure>
        <a href="https://www.dagospia.com/mediagallery/Dago_fotogallery-255354/1229817.htm">
          <img src="https://cdn-static.dagospia.com/img/foto/10-2019/la-lettera-di-gualtieri-a-bruxelles-1229817.png"/>
        </a>
        <figcaption>LA LETTERA DI GUALTIERI A BRUXELLES</figcaption>
      </figure>
      <p>Sempre in zona kinderheim, la manovra deve trovare una soluzione all' adozione dei seggiolini anti abbandono. Tutti chiedono una moratoria al blitz di Movimento 5 stelle e Pd che hanno varato la legge senza alcun preavviso e senza avere ben chiari i parametri tecnici del prodotto, tanto da scatenare le proteste del Codacons.</p>
      <figure>
        <a href="https://www.dagospia.com/mediagallery/Dago_fotogallery-255354/1075305.htm">
          <img src="https://cdn-static.dagospia.com/img/foto/10-2018/laura-boldrini-1075305.jpg"/>
        </a>
        <figcaption>laura boldrini</figcaption>
      </figure>
      <p>Così i partiti che danno vita al Conte-bis sono costretti a far slittare le multe (i dem vorrebbero partire da marzo, i pentastellati da giugno). Mentre i renziani sono impegnati a spingere per reintrodurre lo scudo legale sull' Ilva, Laura Boldrini propone un emendamento sottoscritto da 32 parlamentari per abbassare dal 22% al 10% l' Iva sui prodotti sanitari e igienici femminili, quindi anche gli assorbenti. A questo punto il Movimento 5 stelle chiede di abbattere fino al 5% quella sulle autoscuole.</p>
      <figure>
        <a href="https://www.dagospia.com/mediagallery/Dago_fotogallery-255354/1217625.htm">
          <img src="https://cdn-static.dagospia.com/img/foto/10-2019/roberto-gualtieri-giuseppe-conte-1-1217625.jpg"/>
        </a>
        <figcaption>roberto gualtieri giuseppe conte 1</figcaption>
      </figure>
      <p>Nel reparto multe c' è molto fermento. La Lega vuole tornare alla rottamazione delle cartelle esattoriali e arrivare a una sanatoria delle liti pendenti, il Pd propone di estendere lo sconto di sanzioni e interessi anche agli avvisi bonari e Iv chiede di cancellare l' aumento di pene per gli evasori e la confisca allargata (sfregio al M5s). Nessuno che si preoccupi di abbassare le tasse, tutti che vogliono mostrare interesse (finto) nel proteggere i cittadini, per esempio prorogando al primo luglio l' applicazione delle sanzioni per quei commercianti che non accettano il codice fiscale, impedendo ai clienti di partecipare alla lotteria degli scontrini.</p>
      <figure>
        <a href="https://www.dagospia.com/mediagallery/Dago_fotogallery-255354/1102522.htm">
          <img src="https://cdn-static.dagospia.com/img/foto/01-2019/matteo-renzi-e-maria-elena-boschi-1102522.jpg"/>
        </a>
        <figcaption>MATTEO RENZI E MARIA ELENA BOSCHI</figcaption>
      </figure>
      <p>Anche Leu entra nella tonnara e si occupa degli esercenti che non accettano il pagamento elettronico: per loro l' ammenda dovrebbe corrispondere al 4% del valore dell' acquisto, con un minimo di 20 euro. Poi, per dire qualcosa di sinistra che faccia stramazzare Matteo Renzi, l' ala rossa del governo lancia un' idea epocale: la gestione pubblica di Alitalia per 12-18 mesi. Italia Viva propone un fondo di due milioni di euro per finanziare l' acquisto di biciclette per la tratta casa-lavoro dei dipendenti.</p>
      <figure>
        <a href="https://www.dagospia.com/mediagallery/Dago_fotogallery-255354/1231866.htm">
          <img src="https://cdn-static.dagospia.com/img/foto/10-2019/mattarella-draghi-gualtieri-1231866.png"/>
        </a>
        <figcaption>mattarella draghi gualtieri</figcaption>
      </figure>
      <p>E i pentastellati chiedono detrazioni fino al 50% per i motociclisti che si dotano di airbag. Chi offre di più? Sulla cancellazione della stretta agli appalti prevista per combattere l' evasione fiscale si rischierà lo show-down: i renziani propongono di coprire l' eliminazione dell' articolo 4 del decreto (valore 450 milioni) tagliando il reddito di cittadinanza. C' è già chi distribuisce gli elmetti in piazza Montecitorio.</p>
      <figure>
        <a href="https://www.dagospia.com/mediagallery/Dago_fotogallery-255354/1217597.htm">
          <img src="https://cdn-static.dagospia.com/img/foto/10-2019/roberto-gualtieri-3-1217597.jpg"/>
        </a>
        <figcaption>roberto gualtieri 3</figcaption>
      </figure>
      <p>
        <b>ALLARMI</b>
      </p>
      <figure>
        <a href="https://www.dagospia.com/mediagallery/Dago_fotogallery-255354/1216299.htm">
          <img src="https://cdn-static.dagospia.com/img/foto/09-2019/paola-de-micheli-1-1216299.jpg"/>
        </a>
        <figcaption>paola de micheli 1</figcaption>
      </figure>
      <p>A Genova la ministra dei Trasporti e delle Infrastrutture, Paola De Micheli, annuncia alle aziende di logistica che il Mit ha pronti due emendamenti per rinnovare il Marebonus e il Ferrobonus, vale a dire gli incentivi per l' intermodalità dei trasporti gomma-ferro-mare. «Abbiamo trovato le risorse», esulta De Micheli senza rivelare in quale anfratto del ministero si erano annidate.</p>
      <figure>
        <a href="https://www.dagospia.com/mediagallery/Dago_fotogallery-255354/1209307.htm">
          <img src="https://cdn-static.dagospia.com/img/foto/09-2019/paola-de-micheli-al-senato-2-1209307.jpg"/>
        </a>
        <figcaption>paola de micheli al senato 2</figcaption>
      </figure>
      <p>Questa rincorsa a inserire spese per rendere digeribile e popolare una manovra di serie B mette in allarme Giuseppe Pisauro, presidente dell' Ufficio parlamentare di Bilancio, che non usa perifrasi: «Anche questa legge di bilancio fissa per il 2020 un livello del rapporto deficit/pil stabile rispetto agli anni precedenti, rinviando agli anni successivi la sua riduzione». Come a dire che per risparmiare c' è sempre tempo. Non resta che allacciare i seggiolini.</p>
    </article>
  </body>
</html>