<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684076/voridis-se-arachoviti-o-syriza-na-synechisei-na-yperaspizetai-tou"/>
    <meta property="og:site_name" content="enikos.gr"/>
    <meta property="article:published_time" content="2019-11-13T18:15:00+00:00"/>
    <meta property="og:title" content="Βορίδης σε Αραχωβίτη: Ο ΣΥΡΙΖΑ να συνεχίσει να υπερασπίζεται τους μπαχαλάκηδες"/>
    <meta property="og:description" content="Πρόταση στον ΣΥΡΙΖΑ “να παραμείνει στο γνώριμο γι’ αυτόν πεδίο πολιτικής αντιπαράθεσης..."/>
  </head>
  <body>
    <article>
      <h1>Βορίδης σε Αραχωβίτη: Ο ΣΥΡΙΖΑ να συνεχίσει να υπερασπίζεται τους μπαχαλάκηδες</h1>
      <address>
        <time datetime="2019-11-13T18:15:00+00:00">13 Nov 2019, 18:15</time>
      </address>
      <p>Πρόταση στον ΣΥΡΙΖΑ “να παραμείνει στο γνώριμο γι’ αυτόν πεδίο πολιτικής αντιπαράθεσης υπερασπιζόμενος, όπως άλλωστε έκανε πάντοτε, τους μπαχαλάκηδες και την ανοχή στην ανομία”, κάνει ο Μάκης Βορίδης, απαντώντας στην ανακοίνωση που εξέδωσε νωρίτερα ο <a href="http://www.enikos.gr/politics/684067/arachovitis-gia-voridi-na-ascholithei-ousiastika-me-ta-pragmatika">Σταύρος Αραχωβίτης</a>,<a href="http://www.enikos.gr/politics/683989/voridis-den-ginetai-epivoli-tou-nomou-me-triantafylla-video"> σχετικά με τις δηλώσεις που έκανε το πρωί ο υπουργός Αγροτικής Ανάπτυξης</a> ότι “η επιβολή του νόμου εμπεριέχει σε αυτούς που δεν συμμορφώνονται στοιχεία αναγκαστικότητας”.</p>
      <p>Σε σχετική ανακοίνωση, ο υπουργός σημειώνει ότι ο αρμόδιος τομεάρχης του ΣΥΡΙΖΑ κ. Αραχωβίτης είναι “αποκομμένος από την αγροτική πραγματικότητα".</p>
      <p>
        <b>Αναλυτικά η ανακοίνωση του κ. Βορίδη:</b>
      </p>
      <p>“Προφανώς ο κ. Αραχωβίτης παρακολουθεί μόνο τις τηλεοπτικές εμφανίσεις μου και όχι το έργο του Υπουργείου. Διότι αν το έπραττε, θα γνώριζε ότι: 1. Το Υπουργείο Αγροτικής Ανάπτυξης και Τροφίμων και εγώ προσωπικά «ξεπαγώσαμε» το «παγωμένο» επί ενάμισι χρόνο πρόγραμμα 600 εκατομμυρίων ευρώ των Σχεδίων Βελτιώσεως.</p>
      <p>2. Έχουμε ήδη αναπτύξει ένα πλήρες σχέδιο για την αντιμετώπιση της Αφρικανικής Πανώλους για το οποίο μάλιστα δεχτήκαμε συγχαρητήρια από τον αρμόδιο Επίτροπο.</p>
      <p>3. Συνήψαμε σύμβαση με το Ευρωπαϊκό Ταμείο Επενδύσεων η οποία θα διασφαλίσει ρευστότητα 400 εκατομμυρίων ευρώ με τη μορφή χαμηλότοκων και μακράς διάρκειας δανείων στους αγρότες.</p>
      <p>4. Καταρτίσαμε συμφωνία 170 εκατομμυρίων ευρώ με την Ευρωπαϊκή Τράπεζα Επενδύσεων που ομοίως εξασφαλίζει περαιτέρω ρευστότητα στους αγρότες.</p>
      <p>5. Υπέγραψα τις συμφωνίες για την εξαγωγή του κρόκου Κοζάνης και των ακτινιδίων που ανοίγουν την αχανή αγορά της Κίνας στους Έλληνες παραγωγούς και την οποία η κυβέρνηση ΣΥΡΙΖΑ καθυστερούσε επί ενάμισι χρόνο.</p>
      <p>6. Αποφύγαμε την επιβολή δασμών από τις ΗΠΑ στις βρώσιμες ελιές και το ελαιόλαδο, διαμορφώνοντας ένα τεράστιο συγκριτικό αποτέλεσμα για τους Έλληνες παραγωγούς και τους μεταποιητές της χώρας μας. Και όλα τα παραπάνω σε διάστημα μικρότερο των 4 μηνών και ενώ στα 4,5 χρόνια διακυβέρνησης του ΣΥΡΙΖΑ δεν είχε γίνει το παραμικρό.</p>
      <p>Σε ό,τι αφορά τους ελέγχους στο γάλα ενημερώνουμε τον κ. Αραχωβίτη, ο οποίος έχει προφανώς αποκοπεί από την αγροτική πραγματικότητα πως, είναι πανταχόθεν συνομολογούμενο ότι οι έλεγχοι, ειδικά σε συγκεκριμένες πύλες εισόδου της χώρας, όχι απλώς έχουν ενταθεί αλλά για πρώτη φορά έχουν καταστεί σχεδόν καθολικοί.</p>
      <p>Σε σχέση δε με τις αιτιάσεις του για τις τιμές του ελαιολάδου και της βρώσιμης ελιάς να του υπενθυμίσω ότι παρά τα κρατικιστικά του όνειρα ούτε επί ημερών του κατέστη δυνατό οι τιμές να ρυθμίζονται από το Υπουργείο.</p>
      <p>Επειδή οι συγκρίσεις είναι συντριπτικές θα προτείνω για μία ακόμη φορά στον ΣΥΡΙΖΑ να παραμείνει στο γνώριμο γι’ αυτόν πεδίο πολιτικής αντιπαράθεσης υπερασπιζόμενος, όπως άλλωστε έκανε πάντοτε, τους μπαχαλάκηδες και την ανοχή στην ανομία”.</p>
      <p>
        <b>Η ανακοίνωση Αραχωβίτη</b>
      </p>
      <p>Νωρίτερα, σε ανακοίνωσή του ο αρμόδιος τομεάρχης του ΣΥΡΙΖΑ έκανε λόγο για προκλητικές δηλώσεις του κ. Βορίδη, "ο οποίος κυνικά υποδεικνύει στην Αστυνομία τη χρησιμοποίηση γκλοπ απέναντι στους φοιτητές που ‘δεν συνεμορφώθησαν’ με την κανονικότητα της κυβέρνησης της Ν.Δ".</p>
      <p>Και συνεχίζει ο κ. Αραχωβίτης: “Θυμίζουμε στον κ. Βορίδη ότι είναι Υπουργός και μάλιστα Αγροτικής Ανάπτυξης και Τροφίμων. Και ο κλάδος στον οποίο τοποθετήθηκε για να υπηρετήσει, είτε του αρέσει, είτε όχι, έχει σοβαρά προβλήματα βιωσιμότητας ν’ αντιμετωπίσει. Το ελαιόλαδο και η βρώσιμη ελιά περνάνε τη χειρότερη κρίση τιμών των τελευταίων χρόνων, μετά την χαμηλότερη του 2012 και την υψηλότερη του 2017, με τους παραγωγούς να βρίσκονται σε απόγνωση. Οι έλεγχοι στο γάλα έχουν επίσης σταματήσει, με αποτέλεσμα γνωστές και μη εξαιρετέες κακές περιπτώσεις γαλακτοβιομηχανιών, να αποθρασύνονται και να «ασελγούν» πάνω στο εισόδημα των κτηνοτρόφων”.</p>
      <p>Καταλήγοντας, ο κ. Αραχωβίτης υπογραμμίζει: «Τον καλούμε λοιπόν, ν’ ασχοληθεί ουσιαστικά με τα πραγματικά προβλήματα του αγροτικού κόσμου, πριν τα αποτελέσματα γίνουν μη αναστρέψιμα. Για όλους».</p>
      <related>
        <h4>σχετικά άρθρα</h4>
        <a href="http://www.enikos.gr/politics/684001/gerovasili-ston-realfm-978-echo-yperaspistei-kai-ton-nomo-kai-tin%0A%20%20%20%20%0A"/>
        <a href="http://www.enikos.gr/politics/683989/voridis-den-ginetai-epivoli-tou-nomou-me-triantafylla-video%0A%20%20%20%20%0A"/>
        <a href="http://www.enikos.gr/politics/683853/syriza-i-iviriki-chersonisos-deichnei-ton-dromo-gia-mia-proodefti%0A%20%20%20%20%0A"/>
        <a href="http://www.enikos.gr/politics/683832/charitsis-anefthyni-kai-epikindyni-i-stasi-tis-kyvernisis-me-tis-%0A%20%20%20%20%0A"/>
        <a href="http://www.enikos.gr/politics/683871/syriza-gia-proanakritiki-oi-maskes-epesan-simera-nd-kai-kinal-ape%0A%20%20%20%20%0A"/>
        <a href="http://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y%0A%20%20%20%20%0A"/>
        <a href="http://www.enikos.gr/politics/683846/polakis-edo-eimaste%0A%20%20%20%20%0A"/>
        <a href="http://www.enikos.gr/politics/683843/choris-polaki-kai-tzanakopoulo-xekina-i-proanakritiki-gia-ti-nova%0A%20%20%20%20%0A"/>
        <a href="http://www.enikos.gr/politics/683826/charitsis-trianta-grafikoi-kai-epikindynoi-sta-diavata-apotelesan%0A%20%20%20%20%0A"/>
      </related>
    </article>
  </body>
</html>