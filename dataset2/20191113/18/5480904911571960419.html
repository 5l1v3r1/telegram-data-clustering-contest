<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mzp-uvolnilo-na-vymeny-kotlu-a-pujcky-dalsi-temer-dve-miliardy/1820682?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:02:00+00:00"/>
    <meta property="og:title" content="MŽP uvolnilo na výměny kotlů a půjčky další téměř dvě miliardy"/>
    <meta property="og:description" content="Praha - Ministerstvo životního prostředí uvolní další 1,5 miliardy korun z programu Nová zelená úsporám (NZÚ) na výměnu zastaralých kotlů. Zájem o dotaci z třetí vlny takzvaných kotlíkových dotací převýšil původně vyčleněné tři miliardy. Na krajské úřady dorazilo přes 40.000 žádostí s požadavkem na 4,2 miliardy korun. Ministerstvo o tom informovalo v dnešní tiskové zprávě. Dalších 380 milionů resort uvolní na půjčky na kotle."/>
  </head>
  <body>
    <article>
      <h1>MŽP uvolnilo na výměny kotlů a půjčky další téměř dvě miliardy</h1>
      <address><time datetime="2019-11-13T18:02:00+00:00">13 Nov 2019, 18:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo životního prostředí uvolní další 1,5 miliardy korun z programu Nová zelená úsporám (NZÚ) na výměnu zastaralých kotlů. Zájem o dotaci z třetí vlny takzvaných kotlíkových dotací převýšil původně vyčleněné tři miliardy. Na krajské úřady dorazilo přes 40.000 žádostí s požadavkem na 4,2 miliardy korun. Ministerstvo o tom informovalo v dnešní tiskové zprávě. Dalších 380 milionů resort uvolní na půjčky na kotle.</p>
      <p>Aktuálně nejsou vyčerpány prostředky pouze v Praze a na Vysočině, druhé kolo se chystá ještě v Královéhradeckém kraji. Ve většině ostatních krajů byly tisíce žádostí přijaty do takzvaného zásobníku projektů. Právě pro ně je nová dotace určena.</p>
      <p>Peníze na kotlíkové dotace poskytne krajům Státní fond životního prostředí (SFŽP) z podprogramu NZÚ Adaptační a mitigační opatření, který je běžně financován z výnosů z emisních povolenek. "Pokud ani tato dílčí alokace v některých krajích nestačí pokrýt převis poptávky a kraj prokáže dostatečnou absorpční kapacitu, není vyloučen ani další přesun nevyužitých prostředků z jiných krajů," uvedl ministr Richard Brabec (ANO). O peníze mohou zájemci SFŽP žádat od 18. listopadu.</p>
      <p>Ministerstvo také dříve spustilo ve třech krajích - Moravskoslezském, Karlovarském a Ústeckém - pilotní program bezúročných půjček na kotle. Obyvatelům těchto regionů umožní předfinancovat výměnu kotle. Půjčky se administrují přes obce. Vrácené peníze z půjček si následně obce budou moci ponechat a použít na projekty, které povedou k dalšímu zlepšení životního prostředí. Celkem na půjčky na kotle včetně nového příspěvku 380 milionů ministerstvo posílá z rozpočtu SFŽP 1,2 miliardy korun.</p>
      <p>Do programu půjček se dosud zapojilo 273 obcí, v Moravskoslezském kraji to podle Brabce je v podstatě každá druhá obec. Celkově obce zatím zažádaly o 1,1 miliardy korun. "V Moravskoslezském kraji byl zájem o půjčky tak obrovský, že ani už jednou navýšená celkem 600milionová dotace na všechny obce nestačila. Z těchto peněz už na půjčky dosáhnou minimálně všechny obce v aktuálním zásobníku, například i Opava, Krnov nebo Bohumín, který zatím financuje půjčky ze svého," poznamenal ministr.</p>
      <p>Ve třetí výzvě kotlíkových dotací lidé poprvé nemohou žádat o peníze na kotle umožňující spalování uhlí. Od 1. září 2022 se musí v ČR přestat topit v kotlích na tuhá paliva první a druhé emisní třídy.</p>
    </article>
  </body>
</html>