<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lesy-cr-chteji-vice-tezit-kurovce-na-boubine-hnuti-duha-je-proti/1820683?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:02:00+00:00"/>
    <meta property="og:title" content="Lesy ČR chtějí více těžit kůrovce na Boubíně, Hnutí Duha je proti"/>
    <meta property="og:description" content="Hradec Králové - Státní podnik Lesy České republiky (LČR) požádal o výjimku pro rozsah těžby kůrovcového dřeva v jihočeské národní přírodní rezervaci Boubínský prales. Správu CHKO Šumava podnik žádá o to, aby mohl mimo nejcennější oplocené jádro pralesa vytvářet holiny větší než jeden hektar. Hnutí Duha s udělením výjimky nesouhlasí. Vyplývá to z vyjádření Lesů ČR a Hnutí Duha."/>
  </head>
  <body>
    <article>
      <h1>Lesy ČR chtějí více těžit kůrovce na Boubíně, Hnutí Duha je proti</h1>
      <address><time datetime="2019-11-13T18:02:00+00:00">13 Nov 2019, 18:02</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Státní podnik Lesy České republiky (LČR) požádal o výjimku pro rozsah těžby kůrovcového dřeva v jihočeské národní přírodní rezervaci Boubínský prales. Správu CHKO Šumava podnik žádá o to, aby mohl mimo nejcennější oplocené jádro pralesa vytvářet holiny větší než jeden hektar. Hnutí Duha s udělením výjimky nesouhlasí. Vyplývá to z vyjádření Lesů ČR a Hnutí Duha.</p>
      <p>Správa CHKO Šumava ČTK potvrdila, že obdržela žádost o výjimku na zásah v Boubínském pralese. Momentálně zpracovává k celé věci rozhodnutí, které oznámí v příštím týdnu.</p>
      <p>Udělení výjimky podle Lesů ČR umožní efektivně zasahovat proti kůrovci. "To je nezbytnou podmínkou pro zamezení množení kůrovce a jeho šíření do okolních lesů. Smyslem celého zásahu je včasná asanace napadených stromů tak, aby nedošlo k rozvratu porostů v rezervaci a v navazujících hospodářských lesích mnoha dalších vlastníků," řekla dnes ČTK mluvčí LČR Eva Jouklová.</p>
      <p>Napadení smrků kůrovcem v rezervaci je podle LČR tak rozsáhlé, že asanace napadených stromů bez udělení výjimky není možná. Zda holina v dané lokalitě vznikne, záleží na konkrétní situaci. Mluvčí dodala, že z každého hektaru kůrovcem napadeného lesa je každým rojením napadeno deset dalších hektarů. "Při standardních dvou rojeních do roka je to tedy 100 hektarů lesa," uvedla.</p>
      <p>Podle tiskové zprávy Hnutí Duha by co největší část lesů v rezervaci měla být i přes působení kůrovce ponechána samovolnému vývoji, který lesu neuškodí zdaleka tolik jako holosečné kácení. Ekologové také uvedli, že kromě oploceného pralesního jádra se v rezervaci roztroušeně nacházejí také další zbytky hodnotných porostů pralesovitého charakteru a přírodně cenných a zranitelných lesů. "Právě pralesovité zbytky i staré lesy ponechané samovolnému vývoji jsou přírodně velmi cenným stanovištěm," uvedli ekologové.</p>
      <p>Povolení kácení by kromě přímého poškození rezervace podle ekologů pravděpodobně ohrozilo lesy v rezervaci následnými polomy. Do otevřených porostních stěn se podle nich mnohem snáze opře vítr a porosty rozvrátí. "To v důsledku povede k dalšímu namnožení kůrovce na polomovém dříví a k tlaku na jeho asanaci i na zásahy proti kůrovci v okolních porostech," uvedlo Hnutí Duha. Připomnělo, že zákon plošné kácení v národní přírodní rezervaci zakazuje. Omezené zásahy proti kůrovci, například loupání kůry ze stojících stromů či kácení malých skupin stromů, Hnutí Duha připouští v 300 metrů širokém pásu podél hranice rezervace.</p>
      <p>Lesy ČR výroky Hnutí Duha označily za "tendenční vyjádření malé skupiny, která odmítá jakoukoliv pomoc lesu v zastavení šíření kůrovce." Lesy ČR podle Jouklové postupují s péčí řádného hospodáře a jejich cílem není vytvářet holiny. "Jak se neustále ukazuje, účinným prostředkem je včasné nalezení kůrovcových stromů, jejich těžba a asanace. Kdybychom nyní nezasáhli, časem by se vytvořily velké plochy s odumřelými stromy a rozpadlými porosty, což by mělo podstatně větší následky pro ekosystém než současný zásah," uvedla.</p>
    </article>
  </body>
</html>