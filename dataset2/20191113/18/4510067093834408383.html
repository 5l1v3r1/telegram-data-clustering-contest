<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/primaria-refuza-sa-cofinanteze-lucrarile-de-extindere-a-retelelor-electrice-in-oradea-152769.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T18:16:00+00:00"/>
    <meta property="og:title" content="Primăria refuză să cofinanţeze lucrările de extindere a reţelelor electrice în Oradea"/>
    <meta property="og:description" content="Deşi are posibilitatea legală să cofinanţeze lucrările de extindere a reţelelor de energie electrică în oraş, Primăria Oradea lasă toată cheltuiala pe seama orădenilor care doresc să se racordeze la curent. Administraţia locală şi-a asumat doar rolul de intermediar pe la care trec banii, din buzunarul solicitanţilor în cel al furnizorului de curent."/>
  </head>
  <body>
    <article>
      <h1>Primăria refuză să cofinanţeze lucrările de extindere a reţelelor electrice în Oradea</h1>
      <address><time datetime="2019-11-13T18:16:00+00:00">13 Nov 2019, 18:16</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/stalp_de_curent.JPG"/>
      </figure>
      <p>
        <b>Deşi are posibilitatea legală să cofinanţeze lucrările de extindere a reţelelor de energie electrică în oraş, Primăria Oradea lasă toată cheltuiala pe seama orădenilor care doresc să se racordeze la curent.</b>
      </p>
      <p>Administraţia locală şi-a asumat doar rolul de intermediar pe la care trec banii, din buzunarul solicitanţilor în cel al furnizorului de curent.</p>
      <p>
        <b>Doar la cererea Primăriei...</b>
      </p>
      <p>Ordinul 36 din 2019 al preşedintelui Autorităţii Naţionale de Reglementare în Domeniul Energiei, Dumitru Chiriţă, arată că, începând din acest an, distribuitorul de energie electrică extinde reţelele de curent doar "ca urmare a solicitării autorităţilor publice efectuate în baza planurilor de dezvoltare regională şi de urbanism aprobate".</p>
      <p>Dacă până acum un orădean care îşi dorea prelungirea reţelei de curent până la proprietatea lui, se adresa direct Electrica Distribuţie, de la apariţia ordinului trebuie să ceară acest lucru Primăriei.</p>
      <p>Măsura a fost luată pentru dezvoltarea unitară a zonelor marginale.</p>
      <p>O noutate este că Ordinul prevede că administraţiile locale, deci inclusiv Primăria Oradea, pot cofinanţa alături de solicitanţi investiţiile, dat fiind costul ridicat al acestora, de mii de lei doar pentru tragerea unui stâlp de curent.</p>
      <p>
        <b>Fără bani</b>
      </p>
      <p>La finalul lunii octombrie, însă, Consiliul Local al Oradiei a decis <i>(prin HCL 881)</i> că oraşul nu va aloca niciun leu pentru extinderea reţelelor de electricitate solicitate de orădeni sau de dezvoltatori imobiliari. "UAT Municipiul Oradea nu va contribui financiar la dezvoltarea reţelei de distribuţie pentru electrificarea localităţilor", se menţionează încă din primul articol al normativului.</p>
      <p>Rolul pe care şi l-a asumat municipalitatea este cel de intermediar. "Municipalitatea se implică, din punct de vedere administrativ şi logistic, în sprijinirea iniţiativelor de extindere a reţelelor de distribuţie a energiei electrice corelate cu planurile locale de dezvoltare, fără a le susţine financiar, întreaga cheltuială fiind în responsabilitatea solicitanţilor şi a operatorului ", a transmis, marţi, Primăria, printr-un comunicat de presă.</p>
      <p>Conform procedurii, orădenii vor depune la Primărie dosarul cu documentele investiţiei, iar aceasta va cere Electrica efectuarea studiului de fezabilitate, care va stabili gradul de amortizare a investiţiei şi sumele de care le revin solicitanţilor.</p>
      <p>Concret, Electrica plătește integral lucrarea doar dacă din studiul de fezabilitate rezultă că îşi poate amortiza minim 80% din investiţie din vânzarea de curent în noul punct de consum.</p>
      <p>Dacă nivelul de amortizare a investiţiei este între 50% şi 80%, solicitantul va acoperi 20% din costuri, iar dacă amortizarea este de cel mult 50% costurile se vor împărţi în mod egal între Electrica şi solicitant.</p>
      <p>În cazul în care orădenii îşi asumă cheltuiala şi varsă contribuţia într-un cont al municipalităţii, aceasta din urmă va încheia cu operatorul contractul de execuţie a lucrărilor. Altfel, nu.</p>
      <p>
        <b>Pe cheltuiala proprie</b>
      </p>
      <p>Deşi reprezentanţii municipalităţii susţin prin comunicatul de presă că Primăria "se implică în sprijinirea iniţiativelor de extindere a reţelelor de distribuţie a energiei electrice", procedurile sunt doar în avantajul Primăriei și Electrica Distribuție, care asistă la extinderea reţelelor pe cheltuiala solicitanţilor.</p>
      <p>Un astfel de exemplu este cel al firmei Sapient Imobiliare, dezvoltatorul imobiliar al cartierului Viena Residence, situat între şoseaua de centură şi Cihei. Dezvoltatorul a solicitat Electrica Distribuţie Transilvania Nord extinderea reţelelor până în cartier. Cum studiul de fezabilitate a estimat amortizarea investiţiei de 1,1 milioane lei la doar 35,5%, lucrarea va trebui suportată în proporţie de 50% de dezvoltatorul imobiliar.</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/aDg4MV8xOS5kb2N4"><pic src="https://www.ebihoreanul.ro/images/word.png" width="20" height="20"/> Vezi aici HCL 881 din 2019 (18.17K)</a>
        </p>
      </details>
    </article>
  </body>
</html>