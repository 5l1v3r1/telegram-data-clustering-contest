<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/finance/an-thelete-na-taktopoiisete-to-aythaireto-sas-prolavainete-mexri-ton-iounio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T18:49:27+00:00"/>
    <meta property="og:title" content="Αυθαίρετα: Τακτοποιήστε τα μέχρι τον Ιούνιο"/>
    <meta property="og:description" content="Ένα οριστικό τέλος στις «τακτοποιήσεις» μεγάλων αυθαιρέτων από 1ης Ιουλίου αποφάσισε το δώσει το Υπουργείο Περιβάλλοντος και Ενέργειας (ΥΠΕΝ)"/>
  </head>
  <body>
    <article>
      <h1>Αυθαίρετα: Τακτοποιήστε τα μέχρι τον Ιούνιο</h1>
      <h2>Ένα οριστικό τέλος στις «τακτοποιήσεις» μεγάλων αυθαιρέτων από 1ης Ιουλίου αποφάσισε το δώσει το Υπουργείο Περιβάλλοντος και Ενέργειας (ΥΠΕΝ)</h2>
      <address><time datetime="2019-11-13T18:49:27+00:00">13 Nov 2019, 18:49</time> by <a rel="author">Τράτσα Μάχη</a></address>
      <p><i>Ένα οριστικό τέλος στις «τακτοποιήσεις» μεγάλων αυθαιρέτων από 1<sup>ης</sup> Ιουλίου αποφάσισε το δώσει το  Υπουργείο Περιβάλλοντος και Ενέργειας (ΥΠΕΝ). Αυτό ανέφεραν σήμερα μιλώντας σε δημοσιογράφους ο υπουργός και ο υφυπουργός Περιβάλλοντος και Ενέργειας (ΥΠΕΝ) κ.κ. <b>Κωστής Χατζηδάκης</b> και <b>Δημήτρης Οικονόμο</b>υ. Είχε προηγηθεί συνάντηση με τους </i>προέδρους του Τεχνικού Επιμελητηρίου Ελλάδας (ΤΕΕ), κ. <b>Γιώργο Στασινό</b>, και της Πανελλήνιας Ομοσπονδίας Ιδιοκτητών Ακινήτων (ΠΟΜΙΔΑ), κ. <b>Στράτο Παραδιά</b>.</p>
      <p><i>«Θα δοθεί μια παράταση για την τακτοποίηση αυθαιρέτων μέχρι τα τέλη Ιουνίου του 2020. Η παράταση αυτή θα είναι η τελευταία παράταση για την κατηγορία 5, για τα βαριά αυθαίρετα. Από τον Ιούνιο και μετά δεν θα υπάρξει άλλη τέτοια δυνατότητα για αυτή τη συγκεκριμένη κατηγορία»,</i> ανέφερε ο υπουργός. Στην κατηγορία 5 εντάσσονται τα εντελώς αυθαίρετα καθώς και οι <i>κατασκευές που παραβιάζουν σε ποσοστό μεγαλύτερο του 40% τα πολεοδομικά μεγέθη κάλυψης και δόμησης και σε ποσοστό μεγαλύτερο του 20% το επιτρεπόμενο ύψος, σύμφωνα με τους όρους δόμησης της περιοχής ή αυτούς που ίσχυαν κατά το χρόνο έκδοσης της οικοδομικής άδειας.</i></p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>
        <i>
          <b>Νομιμοποίηση μέσω της Ταυτότητας Κτιρίου</b>
        </i>
      </p>
      <p>Από το τέλος του Ιουνίου και μετά, σύμφωνα με τα όσα υποστήριξε ο κ. Χατζηδάκης,  θα υπάρξει μια σφαιρική και μονιμότερη λύση για το ζήτημα των αυθαιρέτων. <i>«θα συνδεθεί η τακτοποίησή τους – από τον Ιούνιο και μετά – με την έκδοση ηλεκτρονικής ταυτότητας του κτιρίου ή της ιδιοκτησίας»</i>, σημείωσε ο ίδιος.</p>
      <p>Ειδικότερα, όπως εξήγησε ο υφυπουργός κ. Οικονόμου, για τα νέα κτίρια – όσα κατασκευάζονται από εδώ και πέρα –  η ηλεκτρονική ταυτότητα θα αφορά ολόκληρο το κτίριο. Για τα παλαιότερα κτίρια, η αποτύπωσή τους στην ηλεκτρονική ταυτότητα κτιρίων, θα μπορεί να γίνεται κατά διηρημένη ιδιοκτησία. <i>«Δηλαδή όποιος έχει μια διηρημένη ιδιοκτησία και θέλει να κάνει μια μεταβίβαση (σ.σ. δεν επιτρέπονται μεταβιβάσεις ακινήτων με αυθαιρεσίες) ή για κάποιο άλλο λόγο ενδιαφέρεται για παράδειγμα να το νοικιάσει ή να το πουλήσει, θα μπορεί να δημιουργήσει ηλεκτρονική ταυτότητα αποκλειστικά της διηρημένης ιδιοκτησίας του», </i>υπογράμμισε ο κ. Οικονόμου. Σταδιακά θα προστίθενται και οι υπόλοιπες διηρημένες ιδιοκτησίες και στο τέλος στην πλατφόρμα της ηλεκτρονικής ταυτότητας θα καταγράφεται όλο το ακίνητο. Ο πρώτος ιδιοκτήτης του κτιρίου που θα προχωρήσει στην έκδοση ηλεκτρονικής ταυτότητας διηρημένης ιδιοκτησίας θα πρέπει να δηλώσει και το ποσοστό που του αντιστοιχεί σε χιλιοστά επί των κοινοχρήστων χώρων και αν υπάρχουν και εκεί αυθαιρεσίες, θα πρέπει να τις δηλώσει, προσκομίζοντας και τα  σχετικά σχέδια.<i> «Αν κάποιος σκόπιμα δεν δηλώσει τις αυθαιρεσίες θα το βρει μπροστά του αργότερα</i>», επεσήμανε ο υφυπουργός.</p>
      <p>
        <b>Ποια δικαιολογητικά απαιτούνται</b>
      </p>
      <p>Και στις δύο περιπτώσεις (ολόκληρο το κτίριο ή διηρημένη ιδιοκτησία)  θα απαιτούνται τα ίδια δικαιολογητικά. Γίνεται μία εξαίρεση για τη μελέτη στατικής επάρκειας, που στην περίπτωση της διηρημένης ιδιοκτησίας, μπορεί να υποβληθεί εντός  πενταετίας. Παραμένει όμως η υποχρέωση δήλωσης βεβαίωσης τρωτότητας. <i>«Δεν θα είναι υποχρεωτικό εξαρχής, διότι είναι μια βαριά διαδικασία και σε πολλές περιπτώσεις δεν είναι απαραίτητη επί της ουσίας από την αρχή»,</i> σημείωσε ο υφυπουργός.</p>
      <p>Όσο για τους προβλεπόμενους από τη νομοθεσία ελέγχους των δηλώσεων αυθαιρέτων (δειγματοληπτικά σε ποσοστό 5%) που δεν έχουν ενεργοποιηθεί, ο κ. Οικονόμου δεσμεύθηκε ότι θα ξεκινήσουν άμεσα από ιδιώτες ελεγκτές δόμησης και στην περίπτωση που θα εντοπίζονται αυθαιρεσίες θα υπάρχουν σοβαρές κυρώσεις.</p>
      <p>Παράλληλα, όπως ανέφερε ο κ. Στασινός θα ενεργοποιηθεί και το ηλεκτρονικό σύστημα καταγγελιών για αυθαιρεσίες, στο οποίο θα μπορεί οποιοσδήποτε να καταγγείλει κάποιον που χτίζει σήμερα αυθαίρετο ώστε να ελέγχεται από ελεγκτή δόμησης.</p>
      <p>
        <b>Υψηλότερα πρόστιμα τακτοποίησης</b>
      </p>
      <p>Από τον Ιούνιο του 2020 και μετά, όποιος δεν έχει τακτοποιήσει το ακίνητό του, θα καταβάλει 20% μεγαλύτερο πρόστιμο για τη νομιμοποίησή του. Και για κάθε χρόνο περαιτέρω καθυστέρησης στη νομιμοποίηση των αυθαιρεσιών, ο ιδιοκτήτης θα καλείται να καταβάλλει ένα επιπλέον 5%. <i>«Δηλαδή αν καθυστερήσεις ένα χρόνο ακόμα, θα πληρώνεις 25%, αν καθυστερήσεις δυο χρόνια ακόμα 30%, κ.ο.κ.», </i>εξήγησε ο υπουργός. Και κατέληξε<i>: «Θεωρούμε ότι η ρύθμιση αυτή είναι δίκαιη και λειτουργική. Δίκαιη, διότι συνδέει το ύψος των χρημάτων που καταβάλλονται με την ταχύτητα, με την οποία κάποιος ιδιοκτήτης σπεύδει να τακτοποιήσει το ακίνητό του. Και λειτουργική, διότι το Υπουργείο αυτό, τουλάχιστον στο συγκεκριμένο ζήτημα, παύει να είναι Υπουργείο παρατάσεων και γίνεται ένα υπουργείο συνολικής ρύθμισης για τα αυθαίρετα».</i></p>
      <p>
        <i> </i>
      </p>
      <p>
        <i> </i>
      </p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>