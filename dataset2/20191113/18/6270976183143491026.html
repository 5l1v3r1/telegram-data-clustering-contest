<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/komitet-rady-zaklykav-perezapustyty-dbr/"/>
    <meta property="og:site_name" content="Рубрика"/>
    <meta property="article:published_time" content="2019-11-13T18:15:36+00:00"/>
    <meta property="og:title" content="Комітет Ради закликав перезапустити ДБР"/>
    <meta property="og:description" content="Комітет Верховної Ради з питань законодавчого забезпечення правоохоронної діяльності рекомендує парламенту перезапустити Державне бюро розслідувань. Рішення було ухвалено на засіданні комітету в середу, передають Українські Новини. Зазначається, що профільний комітет схвалив поправку до законопроєкту №2116 про встановлення одноосібної форми керівництва ДБР, що стосується перезапуску відомства, що означає звільнення директора ДБР Романа Труби і його заступників. […]"/>
  </head>
  <body>
    <article>
      <h1>Комітет Ради закликав перезапустити ДБР</h1>
      <address><time datetime="2019-11-13T18:15:36+00:00">13 Nov 2019, 18:15</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/Dyrektor-DBR-Roman-Truba-860x580-c-1.jpg"/>
      </figure>
      <p>Фото Руслана Канюки 24.05.19 Труба Роман директор ДБР<br/><b><b>Комітет Верховної Ради з питань законодавчого забезпечення правоохоронної діяльності рекомендує парламенту перезапустити Державне бюро розслідувань.</b></b></p>
      <p>Рішення було ухвалено на засіданні комітету в середу, передають <a href="https://ukranews.com/ua">Українські Новини</a>.</p>
      <p>Зазначається, що профільний комітет схвалив поправку до законопроєкту №2116 про встановлення одноосібної форми керівництва ДБР, що стосується перезапуску відомства, що означає звільнення директора ДБР Романа Труби і його заступників. Також комітет рекомендує Раді ухвалити законопроєкт у цілому.</p>
      <p>Законопроєктом пропонується вказати ДБР як правоохоронний орган, а не центральний орган виконавчої влади, та встановити виключно одноосібну форму правління, не поєднуючи її з колегіальною в окремих повноваженнях.</p>
      <p>Директор бюро, якого пропонується призначати президенту за поданням конкурсної комісії, реалізовуватиме свої повноваження одноосібно, а не спільно зі своїми заступниками. Водночас директор зможе самостійно призначати за результатами відкритого конкурсу до трьох заступників, які у разі ухвалення проєкту будуть його замінювати.</p>
      <p>Президент Зеленський має намір дозволити переводити держслужбовців з урахуванням їхньої підготовки та компетентності на посади в ДБР без конкурсу.</p>
      <p>Раніше <a href="https://rubryka.com/2019/11/13/minoborony-zakupylo-70-brakovanyh-bronezhyletiv-truba/">Труба заявив, що Міноборони закупило 70% бракованих бронежилетів.</a></p>
    </article>
  </body>
</html>