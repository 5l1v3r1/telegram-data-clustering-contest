<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/protesters-disrupt-the-first-screening-in-france-of-roman-polanski-s-new-film"/>
    <meta property="og:site_name" content="euronews"/>
    <meta property="article:published_time" content="2019-11-13T18:15:15+00:00"/>
    <meta property="og:title" content="مخالفت فمینیست‌ها با «من متهم می‌کنم»: رومن پولانسکی «متجاوز» است"/>
    <meta property="og:description" content="روزنامه «لو پاریزین» روز جمعه ۸ نوامبر در تازه‌ترین افشاگری علیه پولانسکی، شهادت ولانتین مونیه، عکاس را منتشر کرد که پولانسکی را متهم کرد که در سال ۱۹۷۵ و زمانی که ۱۸ سال داشته است مورد تجاوز و ضرب و شتم این کارگردان سینما قرار گرفته است."/>
  </head>
  <body>
    <article>
      <h1>مخالفت فمینیست‌ها با «من متهم می‌کنم»: رومن پولانسکی «متجاوز» است</h1>
      <address><time datetime="2019-11-13T18:15:15+00:00">13 Nov 2019, 18:15</time> by <a rel="author">یورونیوز فارسی </a></address>
      <p>جمعی از فمینیست‌های فرانسوی سه‌شنبه شب در پاریس با «متجاوز» خواندن رومن پولانسکی، به اکران جدیدترین فیلم او با نام «من متهم می کنم» اعتراض کردند و مانع نخستین نمایش آن شدند.</p>
      <p>معترضان با شعارهایی از جمله «پولانسکی متجاوز، سینما گناهکار» در برابر سینما «لو شامپو» در منطقه «کرتیه لتن» پاریس تجمع کردند.</p>
      <p>در پی این اعتراضات، «ژان دو ژردن» و «امانوئل سنیه» از بازیگران این فیلم مصاحبه‌های تلویزیونی‌شان را لغو کردند و همچنین پخش برنامه‌های از پیش ضبط شده درباره این فیلم توسط لویی گرل، بازیگر فرانسوی نیز در روزهای گذشته متوقف شده است.</p>
      <p>روزنامه «لو پاریزین» روز جمعه ۸ نوامبر در تازه‌ترین افشاگری علیه پولانسکی، شهادت «ولانتین مونیه»، عکاس را منتشر کرد که پ<a href="https://farsi.euronews.com/2019/11/10/valentine-monnier-accused-roman-polanski-raped-her">ولانسکی را متهم کرد که در سال ۱۹۷۵ و زمانی که ۱۸ سال داشته است</a> مورد تجاوز و ضرب و شتم این کارگردان سینما قرار گرفته است.</p>
      <figure>
        <iframe data-src="https://twitter.com/euronewses/status/1194333948735868929" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این ششمین پرونده‌ تجاوز به دختران زیر سن قانونی است که از سال ۱۹۷۷ زمان مطرح شدن نخستین اتهام، تاکنون علیه رومن پولانسکی مطرح شده است با این حال وکیل این کارگردان سرشناس سینما اعلام کرده است که پولانسکی «هر گونه اتهام تجاوز به ولانتین مونیه را قاطعانه رد می کند».</p>
      <p>جامعه نویسندگان، کارگردانان و تهیه کنندگان سینمای فرانسه (L’ARP) که بیش از ۲۰۰ کارگردان سینما از جمله رومن پولانسکی عضو آن هستند این احتمال را مطرح کرده است که مجازات‌هایی علیه اعضایش که در پرونده‌های خشونت جنسی درگیر باشند، اعمال کند.</p>
      <p>اتهامات مرتبط با تجاوز و خشونت جنسی در سینما بویژه پس از جنبش MeToo# صدای بلندتری پیدا کرده است. در تازه‌ترین نمونه از افشاگری علیه کارگردانان سینما، ادل هنل، بازیگر سرشناس فرانسوی با حضور در برنامه زنده وب سایت مدیاپارت، کریستف روژیا، کارگران فرانسوی را متهم کرد که در بین سنین ۱۲ تا ۱۵ سالگی او را مورد «آزار و اذیت جنسی» قرار داده است. وی یکی از معدود چهرهای سرشناس سینمای فرانسه است که حاضر شده است در این باره افشاگری کند.</p>
      <figure>
        <iframe data-src="https://twitter.com/euronewses/status/1194193440961155072" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>فیلم «من متهم می کنم» بازسازی ماجرای دریفوس، افسر یهودی ارتش فرانسه است که به جاسوسی برای امپراتوری آلمان‌ متهم و به زندان ابد محکوم شد. این ماجرا که بین سالهای ۱۸۹۴ تا ۱۹۰۶ در جریان بود بعنوان مهمترین رسوایی جمهوری سوم فرانسه شناخته می شود.</p>
      <figure>
        <img src="https://static.euronews.com/articles/stories/04/29/70/38/606x340_cmsv2_bf2c669a-1b0a-505e-ae25-5556aee5b920-4297038.jpg"/>
      </figure>
      <p>در جریان پرونده دریفوس، امیل زولا، نویسنده فرانسوی در ۱۳ ژانویه ۱۸۹۸ نامه‌ای سرگشاده با عنوان «من متهم می کنم» خطاب به فلیکس فور، رئیس جمهوری وقت فرانسه نوشت و ۱۰ نفر از جمله وزیر وقت جنگ و رئیس ارتش را متهم کرد که مانع هرگونه تجدید نظر قضایی در پرونده دریفوس شده‌اند. امیل زولا در پی این ماجرا دادگاهی و به لندن تبعید شد. از آن زمان تاکنون مقاله «من متهم می کنم» زولا به نماد قدرت مطبوعات در برابر دولت و در دفاع از انسان و حقیقت تبدیل شده است.</p>
    </article>
  </body>
</html>