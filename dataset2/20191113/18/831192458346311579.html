<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/poini-katheirxis-702-eton-se-epiorkoys-astynomikoys-kai-enan-agroti-poy-pernoysan-paratypoys-metanastes-apo-ton-evro-apekalyptan-aporrites-plirofories-se-synergoys-toys-se-toyrkia-kai-voylgaria/"/>
    <meta property="og:site_name" content="europost.gr"/>
    <meta property="article:published_time" content="2019-11-13T18:00:26+00:00"/>
    <meta property="og:title" content="Ποινή κάθειρξης 702 ετών σε επίορκους αστυνομικούς και έναν αγρότη που «περνούσαν» παράτυπους μετανάστες από τον Έβρο! Απεκάλυπταν απόρρητες πληροφορίες σε συνεργούς τους σε Τουρκία και Βουλγαρία!"/>
    <meta property="og:description" content="Στην παραδειγματική τιμωρία δύο αστυνομικών συνοριοφυλάκων-διακινητών στον Έβρο προχώρησε η ελληνική δικαιοσύνη, επιβάλλοντας 702 χρόνια κάθειρξη σε δύο αστυνομικούς συνοριοφύλακες που είχαν συλληφθεί τον Οκτώβριο του 2018 σε επιχείρηση των «αδιάφθορων» της ΕΛ.ΑΣ. Το Τριμελές Εφετείο"/>
  </head>
  <body>
    <article>
      <h1>Ποινή κάθειρξης 702 ετών σε επίορκους αστυνομικούς και έναν αγρότη που «περνούσαν» παράτυπους μετανάστες από τον Έβρο! Απεκάλυπταν απόρρητες πληροφορίες σε συνεργούς τους σε Τουρκία και Βουλγαρία!</h1>
      <address>
        <time datetime="2019-11-13T18:00:26+00:00">13 Nov 2019, 18:00</time>
      </address>
      <p>Στην παραδειγματική τιμωρία δύο αστυνομικών συνοριοφυλάκων-διακινητών στον Έβρο προχώρησε η ελληνική δικαιοσύνη, επιβάλλοντας 702 χρόνια κάθειρξη σε δύο αστυνομικούς συνοριοφύλακες που είχαν συλληφθεί τον Οκτώβριο του 2018 σε επιχείρηση των «αδιάφθορων» της ΕΛ.ΑΣ.</p>
      <p>Το Τριμελές Εφετείο Κακουργημάτων της Θράκης ήταν αμείλικτο στην τιμωρία των δύο επίορκων αστυνομικών που συνελήφθησαν τον Οκτώβριο του 2018 για συμμετοχή σε εγκληματική οργάνωση που διακινούσε μουσουλμάνους παράνομους μετανάστες από την Τουρκία στην Ελλάδα, μέσω του ποταμού Έβρου.</p>
      <p>Σε έναν πολίτη, αγρότη του Σουφλίου Έβρου το δικαστήριο επέβαλε ποινή κάθειρξης 698 ετών. Εκτιτέα και για τους τρεις, είναι τα 20 χρόνια.</p>
      <p>Οι δύο αστυνομικοί, που υπηρετούσαν στο Τμήμα Συνοριακής Φύλαξης Σουφλίου, και ο αγρότης συνελήφθησαν έπειτα από έρευνα της Υποδιεύθυνσης Εσωτερικών Υποθέσεων Βορείου Ελλάδος.</p>
      <p>Σύμφωνα με το κατηγορητήριο, συμμετείχαν σε εγκληματική οργάνωση που διευκόλυνε την είσοδο μεγάλου αριθμού μεταναστών από την Τουρκία στην Ελλάδα.</p>
      <p>Οι αστυνομικοί παρείχαν πληροφορίες για τη διάταξη των αστυνομικών δυνάμεων που προστάτευαν τα σύνορα κατά μήκος της όχθης του ποταμού, και τις θέσεις θερμικών καμερών και άλλου εξοπλισμού του Στρατού και των δυνάμεων ασφαλείας (σ.σ.: το ότι το σύνολο των πληροφοριών αυτών έχουν περιέλθει στην κατοχή των τουρκικών υπηρεσιών για μελλοντική αξιοποίησή τους θεωρείται ως δεδομένο)…</p>
      <p>Ο αγρότης συνεργαζόταν με έναν Σύρο πολίτη, με το κωδικό όνομα «Δημήτρης», ο οποίος δραστηριοποιούνταν στην τουρκική πλευρά και διέμενε στην Κωνσταντινούπολη, καθώς και με έναν άλλον αλλοδαπό με το ψευδώνυμο «Μίλαν», που διέμενε στη Βουλγαρία και διοχέτευε το κύκλωμα με οδηγούς για τη μεταφορά των αλλοδαπών από τα σύνορα στη Θεσσαλονίκη. Τα οχήματα ήταν υπερπολυτελή, μάρκας Porsche, προκειμένου να μην κινούν υποψίες, αλλά και να έχουν τη δυνατότητα να διαφεύγουν σε περίπτωση καταδίωξης.</p>
      <p>Στη δικογραφία περιλαμβάνονται τουλάχιστον 26 υποθέσεις μεταφοράς προσφύγων και μεταναστών -11 τελεσθείσες και 15 απόπειρες-, με τη δράση του κυκλώματος να ξεκινά τουλάχιστον από τον Ιούνιο του 2018, ενώ στην κατοχή των τριών συλληφθέντων βρέθηκαν 29 κινητά τηλέφωνα, καθώς και 21 τραπεζικά βιβλιάρια καταθέσεων.</p>
      <p>Οι δύο αστυνομικοί είχαν τεθεί σε διαθεσιμότητα με απόφαση του Αρχηγείο της Ελληνικής Αστυνομίας, ενώ σε βάρος τους διατάχτηκε Ένορκη Διοικητική Εξέταση.</p>
      <p>Η κακουργηματικού χαρακτήρα δικογραφία, που σχηματίστηκε για την υπόθεση, περιελάμβανε τα -κατά περίπτωση- αδικήματα της ένταξης και συμμετοχής σε εγκληματική οργάνωση, της διευκόλυνσης εισόδου στο ελληνικό έδαφος πολιτών τρίτων χωρών, της διευκόλυνσης μεταφοράς κατ’ επάγγελμα, της δωροληψίας υπαλλήλου, της παραβίασης υπηρεσιακού απορρήτου και άλλα αδικήματα.</p>
    </article>
  </body>
</html>