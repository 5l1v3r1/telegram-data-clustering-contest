<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/arriva-in-italia-asus-rog-strix-xg438q-il-piu-grande-monitor-gaming-4k-freesync-2-hdr/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T18:00:00+00:00"/>
    <meta property="og:title" content="Arriva in Italia Asus ROG Strix XG438Q, il più grande monitor gaming 4K FreeSync 2 HDR | Tom's Hardware"/>
    <meta property="og:description" content="ROG Strix XG438Q arriva in Italia. Si tratta di un monitor gaming 4K con supporto FreeSync 2 HDR e come tale non costa poco: oltre 1200 euro."/>
  </head>
  <body>
    <article>
      <h1>Arriva in Italia Asus ROG Strix XG438Q, il più grande monitor gaming 4K FreeSync 2 HDR | Tom's Hardware</h1>
      <address>
        <time datetime="2019-11-13T18:00:00+00:00">13 Nov 2019, 18:00</time>
      </address>
      <p><b>Asus</b> Republic of Gamers (ROG) ha annunciato l’arrivo in Italia del <b>ROG Strix XG438Q</b>, un monitor gaming da 43 pollici con risoluzione 4K e supporto FreeSync 2 HDR svelato per la prima volta <a href="https://www.tomshw.it/hardware/asus-xg438q-4k-hdr-120-hz-e-freesync-2-per-il-nuovo-43-pollici-dedicato-ai-gamer/">lo scorso agosto</a>. Il nuovo monitor di grandi dimensioni per giocatori sarà disponibile al prezzo consigliato di <b>1269 euro</b>.</p>
      <figure>
        <img src="https://www.tomshw.it/images/images/2019/11/asus-rog-strix-xg438q-62750.768x432.jpg"/>
      </figure>
      <p>Il nuovo display presenta un pannello UHD 4K da 43 pollici con una frequenza di aggiornamento fino a <b>120 Hz, certificazione DisplayHDR 600 </b>(la luminosità arriva fino a 750 cd/m2)<b>, AMD FreeSync 2</b> e copertura della gamma colore <b>DCI-P3 del 90%</b>. Non manca un proiettore RGB del logo ROG, compatibile ovviamente con Asus Aura Sync.</p>
      <p>Le modalità HDR inoltre sono ben 3: è supportata la modalità <b>Asus Cinema HDR</b> per la visione dei film, <b>Asus Gaming HDR</b> per le sessioni di gioco e <b>FreeSync 2 HDR, </b>ottimizzato per le schede video AMD. Inoltre il pannello è <b>certificato Flicker Free</b> per un’esperienza di gioco sempre confortevole.</p>
      <p>ROG Strix XG438Q include anche la tecnologia GameFast per un gaming sempre reattivo e fluido. Il monitor ha un rivestimento antiriflesso per offrire un’esperienza visiva omogenea su tutto il display in qualsiasi tipo di condizione e di illuminazione. Decisamente interessante anche la modalità <b>picture-in-picture,</b> che permette di visualizzare un secondo input in un angolo dello schermo. Il <b>picture-by-picture </b>permette invece di dividere lo schermo fino ad un massimo di quattro sezioni.</p>
      <p>L’audio del monitor è affidato a due altoparlanti da 10W ognuno. <b>In confezione troviamo anche un telecomando</b> per la gestione remota, un’aggiunta che permette di utilizzare il display come una vera e propria TV e che risulta particolarmente comoda durante la visione di film e serie TV.</p>
      <figure>
        <img src="https://www.tomshw.it/images/images/2019/11/asus-rog-strix-xg438q-62751.768x432.jpg"/>
      </figure>
      <p>Decisamente generosa la connettività. Asus per l’XG438Q <b>ha integrato ben 2 pannelli I/O</b>, uno ad accesso facilitato e l’altro nascosto. Il primo offre due jack audio (uno in entrata per il microfono, l’altro in uscita per cuffie o altoparlanti), una presa HDMI 2.0 e due porte USB 3.0. L’altro invece altri due ingressi HDMI 2.0 e la DisplayPort 1.4.</p>
    </article>
  </body>
</html>