<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/figuranta-drugoyi-bahchisarayskoyi-spravi-hizb-ut-tahrir-pomistili-v-karcer-cherez-godinnik-329552_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T18:09:00+00:00"/>
    <meta property="og:title" content="Фігуранта другої бахчисарайської &quot;справи Хізб ут-Тахрір&quot; помістили в карцер через годинник"/>
    <meta property="og:description" content="Сейран Салієв перебуватиме в карцері п'ять днів."/>
  </head>
  <body>
    <article>
      <h1>Фігуранта другої бахчисарайської "справи Хізб ут-Тахрір" помістили в карцер через годинник</h1>
      <h2>Сейран Салієв перебуватиме в карцері п'ять днів.</h2>
      <address>
        <time datetime="2019-11-13T18:09:00+00:00">13 Nov 2019, 18:09</time>
      </address>
      <p>Сейрана Салієва, фігуранта другої бахчисарайської <a href="https://dt.ua/UKRAINE/dvoh-figurantiv-bahchisarayskoyi-spravi-hizb-ut-tahrir-vidpravili-u-shizo-advokat-324877_.html"><b>"справи Хізб ут-Тахрір"</b></a>, відправили в карцер СІЗО у Ростові-на-Дону. Як повідомив адвокат Еміль Курбедінов, він перебуватиме там п'ять днів.</p>
      <p>Дружина Салієва Муміне зазначила, що чоловіка помістили в карцер через його годинник, який виявили під час одного з обшуків камери.</p>
      <p>"Він пояснив, що він потрібен йому для того, щоб вчасно здійснювати п'ятиразовий намаз. Я так розумію, конвоїри пообіцяли годинник йому повернути і не повернули. На знак протесту пізніше Сейран відмовився заходити за перерахунком у камеру. За це його помістили в карцер", – розповіла жінка у коментарі "<a href="https://ru.krymr.com/a/news-seiran-saliev-karzer/30269588.html">Крим.Реалії</a>".</p>
      <p>У п'ятницю, 15 листопада, російський суд почне розглядати по суті другу бахчисарайську "справу Хізб ут-Тахрір".</p>
      <p>У жовтні 2017 року були <a href="https://dt.ua/UKRAINE/u-krimu-okupanti-zatrimali-15-krimskih-tatar-256730_.html"><b>заарештовані шість жителів Бахчисараю</b></a>: Тімур Ібрагімов, Марлен Асанов, Мемет Белялов, Сейран Салієв, Сервер Зекір'яєв і Ернес Аметов. ФСБ інкримінує їм участь в організації "Хізб ут-Тахрір", яка заборонена в Росії.</p>
      <p>У травні минулого року у Криму затримали координатора організації "Кримська солідарність" Сервера Мустафаєва та жителя села Долине Едема Смаілова. Звинувачення проти них долучили до бахчисарайської "справи Хізб ут-Тахрір".</p>
      <p>Захисники заарештованих і засуджених у "справах Хізб ут-Тахрір" вважають переслідування вмотивованим за релігійною ознакою. Правоохоронні органи РФ переслідують переважно кримських татар, українців, росіян, таджиків, азербайджанців і кримчан іншого етнічного походження, які сповідують іслам. Однак міжнародним правом заборонено запроваджувати на окупованій території законодавство держави-окупанта.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>