<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/che-39-ha-visto-lungo-parla-39-ex-patron-grosseto-piero-218939.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-13T18:14:27+00:00"/>
    <meta property="og:title" content="Parla l'ex patron del grosseto, piero camilli, l'uomo che caccio' allegri e sarri"/>
    <meta property="og:description" content="UNO CHE C'HA VISTO LUNGO - PARLA L'EX PATRON DEL GROSSETO, PIERO CAMILLI, L'UOMO CHE CACCIO' ALLEGRI E SARRI (E PIU’ DI 50 ALLENATORI TRA CUI PIOLI, ANDREAZZOLI, SEMPLICI) - “SARRI HA GLI ATTRIBUTI. LO HA FATTO VEDERE CON CR7. ALLEGRI LO ESONERAI 2 VOLTE...&quot; - &quot;CAMBI IL TECNICO PERCHÉ NON PUOI MANDARE VIA 24 DELINQUENTI. I CALCIATORI SONO I PEGGIORI, DEI RAGAZZINI VIZIATI. GENTE CHE GIRA IN JAGUAR IN SERIE C E POI TI FA I...&quot;"/>
  </head>
  <body>
    <article>
      <h1>Parla l'ex patron del grosseto, piero camilli, l'uomo che caccio' allegri e sarri</h1>
      <address>
        <time datetime="2019-11-13T18:14:27+00:00">13 Nov 2019, 18:14</time>
      </address>
      <p>
        <b>UNO CHE C'HA VISTO LUNGO - PARLA L'EX PATRON DEL GROSSETO, PIERO CAMILLI, L'UOMO CHE CACCIO' ALLEGRI E SARRI (E PIU’ DI 50 ALLENATORI TRA CUI PIOLI, ANDREAZZOLI, SEMPLICI) - “SARRI HA GLI ATTRIBUTI. LO HA FATTO VEDERE CON CR7. ALLEGRI LO ESONERAI 2 VOLTE..." - "CAMBI IL TECNICO PERCHÉ NON PUOI MANDARE VIA 24 DELINQUENTI. I CALCIATORI SONO I PEGGIORI, DEI RAGAZZINI VIZIATI. GENTE CHE GIRA IN JAGUAR IN SERIE C E POI TI FA I..."</b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-255364/1237878.htm">
          <img src="https://cdn-static.dagospia.com/img/foto/11-2019/camilli-1237878.png"/>
        </a>
        <figcaption>camilli</figcaption>
      </figure>
      <p>
        <b>Guido De Carolis per <a href="http://www.corriere.it/">il “Corriere della Sera”</a></b>
      </p>
      <p>Oggi è sindaco di Grotte di Castro, un comune di 2.500 anime in provincia di Viterbo.</p>
      <p>Da sempre è un imprenditore, leader nel settore dell' allevamento, ma soprattutto è stato presidente per più di vent' anni. Nelle serie minori prima, in serie B poi con il Grosseto, con cui ha sfiorato la promozione in A. Piero Camilli a 70 anni resta tra i massimi esponenti della congrega dei «mangia-allenatori». Ne ha cambiati più di 50 (esonerati o non confermati), tra cui Allegri, Pioli e Sarri.</p>
      <p>«Contando pure Andreazzoli e Semplici, quest' anno mi sono presentato in serie A con cinque allenatori, anche se Allegri non c' era».</p>
      <p>
        <b>Allora conferma la nomea di «mangia-allenatori». Perché ne ha cambiati così tanti?</b>
      </p>
      <p>«Ne ho cambiati parecchi perché sono pochi quelli capaci. Però non direi "mangia-allenatori", loro hanno mangiato me: li ho pagati tutti. E quelli buoni sono rimasti».</p>
      <p>
        <b>E mica tanto. Allegri lo ha esonerato due volte...</b>
      </p>
      <figure>
        <a href="https://www.dagospia.com/mediagallery/Dago_fotogallery-255364/1237876.htm">
          <img src="https://cdn-static.dagospia.com/img/foto/11-2019/sarri-1237876.png"/>
        </a>
        <figcaption>sarri</figcaption>
      </figure>
      <p>«A Grosseto fece 9 punti in 8 partite, presi Cuccureddu e vincemmo il campionato. Poi Cuccureddu non ha fatto più nulla, Max è uno dei migliori d' Europa, ma a quel tempo era inesperto. Mi stava simpatico, mi dispiacque».</p>
      <p>
        <b>Pure Sarri non ce l' ha fatta. Non confermato. Perché?</b>
      </p>
      <p>«No no, piano. Sarri, non l' ho confermato perché aveva altre ambizioni. Sono contento che sia alla Juve, un gran lavoratore, vive di calcio».</p>
      <p>
        <b>Allegri o Sarri?</b>
      </p>
      <p>«Sarri è un po' più ruspante degli altri, mi piace, è rimasto com' era. Allegri va in panchina con il cappotto, una volta non lo faceva. Sarri se potesse andrebbe ancora in tuta. E poi ha sostituito Ronaldo: ha fatto vedere che ha gli attributi».</p>
      <p>
        <b>Li sente ancora?</b>
      </p>
      <p>«Allegri dopo Cagliari non l' ho più sentito. Sarri qualche volta, mentre a Pioli ho fatto gli auguri quando è andato al Milan, gli servono perché non ha nessuno che fa gol».</p>
      <figure>
        <a href="https://www.dagospia.com/mediagallery/Dago_fotogallery-255364/1236539.htm">
          <img src="https://cdn-static.dagospia.com/img/foto/11-2019/cr7-sarri-1236539.png"/>
        </a>
        <figcaption>cr7 sarri</figcaption>
      </figure>
      <p>
        <b>Possibile che la colpa sia sempre degli allenatori?</b>
      </p>
      <p>«Cambi il tecnico per dare una scossa e perché non puoi mandare via 24 delinquenti».</p>
      <p>
        <b>Scusi?</b>
      </p>
      <p>«I calciatori sono i peggiori, dei ragazzini viziati. Gente che gira in Jaguar in serie C e poi ti fa i pignoramenti. Contano soltanto i loro diritti».</p>
      <p>
        <b>È finita la generazione dei presidenti vulcanici: lei, Zamparini. Resiste solo Cellino.</b>
      </p>
      <p>«Vulcanico è un modo democristiano per non dire che uno ha le palle. Se ti fai rispettare sei vulcanico. Cellino è uno capace. Mi piace la gente così, non le gatte morte».</p>
      <p>
        <b>Lei è una sorta di recordman: quanti ne ha cacciati?</b>
      </p>
      <figure>
        <a href="https://www.dagospia.com/mediagallery/Dago_fotogallery-255364/1211626.htm">
          <img src="https://cdn-static.dagospia.com/img/foto/09-2019/allegri-e-il-corto-muso-1211626.png"/>
        </a>
        <figcaption>allegri e il 'corto muso'</figcaption>
      </figure>
      <p>«Non direi cacciati, ho interrotto il rapporto. Gli allenatori li mandi via, però nessuno rinuncia a una lira. Mai uno che si dimetta: che, sono matti? Pagati fino all' ultimo, tutti alla Giampiero Ventura insomma. Dopo Italia-Svezia gliel' avrei fatta vedere io».</p>
      <p>
        <b>Il rimpianto?</b>
      </p>
      <figure>
        <a href="https://www.dagospia.com/mediagallery/Dago_fotogallery-255364/1237877.htm">
          <img src="https://cdn-static.dagospia.com/img/foto/11-2019/camilli-1237877.png"/>
        </a>
        <figcaption>camilli</figcaption>
      </figure>
      <p>«Due. Non aver controllato i giocatori che mi hanno venduto le partite. L' altro è non aver preso Rolando Maran, mi piacque umanamente e poi i rossi di capelli so' tignosi».</p>
      <p>
        <b>Camilli tornerà nel calcio?</b>
      </p>
      <p>«Sì, ma devono riformare la serie C». Gli allenatori possono già tremare.</p>
      <figure>
        <a href="https://www.dagospia.com/mediagallery/Dago_fotogallery-255364/1211624.htm">
          <img src="https://cdn-static.dagospia.com/img/foto/09-2019/allegri-e-il-corto-muso-1211624.png"/>
        </a>
        <figcaption>allegri e il 'corto muso'</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255364/1114780.htm">
          <img src="https://cdn-static.dagospia.com/img/foto/02-2019/maran-gasperini-1114780.png"/>
        </a>
        <figcaption>maran gasperini</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255364/1237879.htm">
          <img src="https://cdn-static.dagospia.com/img/foto/11-2019/camilli-1237879.png"/>
        </a>
        <figcaption>camilli</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255364/1211625.htm">
          <img src="https://cdn-static.dagospia.com/img/foto/09-2019/allegri-e-il-corto-muso-1211625.png"/>
        </a>
        <figcaption>allegri e il 'corto muso'</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255364/1175228.htm">
          <img src="https://cdn-static.dagospia.com/img/foto/06-2019/giovanni-galeone-massimiliano-allegri-1175228.jpg"/>
        </a>
        <figcaption>giovanni galeone massimiliano allegri</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255364/1211627.htm">
          <img src="https://cdn-static.dagospia.com/img/foto/09-2019/allegri-e-il-corto-muso-1211627.png"/>
        </a>
        <figcaption>allegri e il 'corto muso'</figcaption>
      </figure>
    </article>
  </body>
</html>