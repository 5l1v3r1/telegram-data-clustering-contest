<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/13/nadal-se-vratio-iz-mrtvih-medvedevu-ni-51-ni-mec-lopta-nisu-bili-dovoljni/"/>
    <meta property="og:site_name" content="Sportska centrala"/>
    <meta property="article:published_time" content="2019-11-13T18:17:07+00:00"/>
    <meta property="og:title" content="Nadal se vratio iz mrtvih, Medvedevu ni 5:1, ni meč lopta, nisu bili dovoljni"/>
    <meta property="og:description" content="Rafael Nadal – Danil Medvedev 2:1(6:7(3), 6:3, 7:6(4)) Možda mačka ima devet života, ali Rafael Nadal, definitivno, ima deset! Bio je Španac na ivici poraza od Danila Medvedeva u drugom kolu grupe “Andre Agasi“ na Završnom Mastersu u Londonu, u trećem setu Rus je vodio sa 5:1, imao i meč loptu na 5:2, ali mu […]"/>
  </head>
  <body>
    <article>
      <h1>Nadal se vratio iz mrtvih, Medvedevu ni 5:1, ni meč lopta, nisu bili dovoljni</h1>
      <address><time datetime="2019-11-13T18:17:07+00:00">13 Nov 2019, 18:17</time> by <a rel="author">Darko</a></address>
      <p><b>Rafael Nadal – Danil Medvedev 2:1</b>(6:7(3), 6:3, 7:6(4))</p>
      <p>Možda mačka ima devet života, ali Rafael Nadal, definitivno, ima deset! Bio je Španac na ivici poraza od Danila Medvedeva u drugom kolu grupe “Andre Agasi“ na Završnom Mastersu u Londonu, u trećem setu Rus je vodio sa 5:1, imao i meč loptu na 5:2, ali mu ni to nije bilo dovoljno da dođe do prve pobede na turniru najboljih osam, u svojoj karijeri. Pobedio je Nadal sa 2:1 6:7(3), 6:3, 7:6(4), a igralo se minut kraće nego u meču Đoković – Tim, dva sata i 49 minuta. Bila je to prva pobeda Španca posle pune četiri godine na Završnom Mastersu.</p>
      <p>Prvi set bio je potpuno izjednačen i završen je bez brejka. U celom setu viđena je jedna brejk lopta, a propustio ju je Medvedev u sedmom gemu. U taj brejku je odluka pala kod rezultata 3:3, posle kog je Rus vezao četiri poena i poveo sa 1:0 u setovima.</p>
      <p>Prvi teniser sveta je odgovorio u drugom setu, tako što je oduzeo servis rivalu na samom početku i tako stečenu prednost čuvao do kraja seta, uspevši još jednom da oduzme servis Medvedevu na samom kraju. To što je Nadal uradio u drugom, iskopirao je Rus u trećem, odlučujućem, setu. Već u prvom gemu videli smo prvi brejk ruskog tenisera, ali nismo dugo čekali na drugi. Španac je naglo popusto i očas posla bilo je 4:0 za četvrtog tenisera sveta. Uspeo je nekako Nadal da osvoji peti gem u setu, mada je i tada Medvedev imao nekoliko brejk šansi, pa je postojala bojazan da Španac set izgubi sa nulom, prvi u aktuelnoj sezoni.</p>
      <p>Uspeo je “Bik sa Majorke“ da se vrati u igru, vezao je tri gema, usput i spasio meč loptu kod 5:2, doduše na svoj servis, pa je Medvedev morao i drugi put da servira za osvajanje meča. Tek tada je nastupila drama, Španac je došao do tri vezane brejk lopte, Medvedev je spasio dve, ali ne i treću, pošto je nepotrebo izašao na mrežu. Uspeo je Nadal da izjednači, a onda dođe i do vođstva od 6:5, pa je Rus servirao za ostanak u meču, kad već dva puta nije uspeo da reši duel na svoj servis.</p>
      <p>Međutim, ruski teniser bio je potupno van sebe, napravio je dve greške za 0:30, ali se onda pojavio sevis kao spasilac, dva asa i dva vinera za izjednačenje od 6:6 i još jedan taj brejk. Sve do rezultata 5:4 za Nadala nije bilo mini brejka, a onda je Medvedev lak forhend izbacio u aut. Došao je Španac do dve vezane meč lopte i iskoristio prvu, sačekavši još jednu grešku indisponiranog Rusa.</p>
      <p>Danil Medvedev je i treći put izgubio od Nadala, posle poraza u finalima US Opena i Sinsinatija, ovog leta. Njegove šanse da se domogne polufinala na svom debitantskom nastupu u Londonu, svedene su na nivo teorije, dok će Nadal morati da savlada Stefanosa Cicipasa u poslednjem kolu, možda i bez izgubljenog seta, ukoliko Grk sa 2:0 trijumfuje protiv Zvereva.</p>
      <p>Drugi meč drugog kola grupe “Andre Agasi“ igra se od 21 čas, a sastaju se Aleksandar Zverev i Stefanos Cicipas.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/11/zverev-prvi-put-u-karijeri-savladao-nadala/"/>
        <a href="https://www.sportskacentrala.com/2019/11/11/okrsaj-debitanata-pripao-grku-cicipas-prvi-put-slavio-protiv-medvedeva/"/>
        <a href="https://www.sportskacentrala.com/2019/11/09/djokovic-rafa-je-u-boljoj-poziciji-od-mene/"/>
        <a href="https://www.sportskacentrala.com/2019/11/08/nadal-spreman-ceka-se-ozvanicenje/"/>
        <a href="https://www.sportskacentrala.com/2019/11/05/nadal-putuje-u-london-nastup-neizvestan/"/>
        <a href="https://www.sportskacentrala.com/2019/11/04/nadal-ceka-rezultate-od-ovoga-zavisi-nastup-u-londonu/"/>
        <a href="https://www.sportskacentrala.com/2019/11/04/novi-svetski-poredak-nadal-i-zvanicno-smenio-djokovica/"/>
        <a href="https://www.sportskacentrala.com/2019/11/02/nista-od-velikog-okrsaja-nadal-predao-polufinale/"/>
        <a href="https://www.sportskacentrala.com/2019/11/01/nadal-u-polufinalu-conga-kratkog-daha/"/>
      </related>
    </article>
  </body>
</html>