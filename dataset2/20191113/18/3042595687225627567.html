<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/aner-ikke-hva-det-er/71816650"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T18:51:00+00:00"/>
    <meta property="og:title" content="- Aner ikke hva det er"/>
    <meta property="og:description" content="Skogsturen ga Svenn et uventet funn. Nå ber han om hjelp til å oppklare mysteriet."/>
  </head>
  <body>
    <article>
      <h1>- Aner ikke hva det er</h1>
      <h2>Skogsturen ga Svenn et uventet funn. Nå ber han om hjelp til å oppklare mysteriet.</h2>
      <address><time datetime="2019-11-13T18:51:00+00:00">13 Nov 2019, 18:51</time> by <a rel="author">Audun Hageskal</a></address>
      <p>Blyinnkapslet uran, sølv, asbest eller rett og slett gull. Det mangler ikke på forslag etter at Svenn Eriksen la ut bilder av funnet han gjorde i Rælingsskogen i Østmarka onsdag.</p>
      <p>Fasiten på hva det er og hvor det kommer fra, er det imidlertid ingen som så langt har kommet med. Selv begynner Eriksen å bli nervøs for hva han har tatt med seg hjem fra skogsturen.</p>
      <p>- Etter disse forslagene er jeg både rådvill og litt redd. Det var spennende i starten, for jeg lurte på hva i all verden jeg hadde funnet. Etter disse forslagene har det derimot blitt mer ubehagelig. Jeg aner jo ikke hva dette er, forteller han til Dagbladet.</p>
      <figure>
        <img src="https://dbstatic.no/71816679.jpg?imageId=71816679&amp;width=512&amp;height=308"/>
        <figcaption><b>SKEPTISK:</b> Svenn Eriksen er svært nysgjerrig på hva han har funnet. Foto: Privat Vis mer</figcaption>
      </figure>
      <h3>Slangemønster</h3>
      <p>Onsdag kveld la han ut bilder av funnet på <a href="https://www.facebook.com/groups/54740245885">Facebook-gruppa Østmarka</a>. Der har det strømmet på med både spørsmål og mulige svar. Eriksen er på sin side fremdeles rådvill, og etterspør nå faglig hjelp.</p>
      <p>
        <b>- Jeg testet den, og den slår ut som metall. Mer enn det vet jeg ikke, sier han.</b>
      </p>
      <p>Blokka veier omkring 30 kilo, og måler 10 ganger 25 centimeter. På den ene siden er det et karakteristisk slangelignende mønster.</p>
      <p>Funnet ble gjort i nærheten av Ramstadsjøen, og bærer preg av å ha ligget ute i lang tid.</p>
      <h3>Sølvfarget og tung</h3>
      <p>- Den lå bortgjemt i et skar, da jeg fant den. Jeg gikk tur med hund i området, og oppdaget den helt tilfeldig. Den er veldig tung, og da jeg skrapte av mose og skitt, kom det fram sølvfarge under, forteller Eriksen.</p>
      <p>
        <b>Slangemønsteret gjorde alene sitt til at han ble nysgjerrig. Vekta var i tillegg så oppsiktsvekkende at han tok med seg funnet hjem. Nå tør han inntil videre ikke å ha blokka innendørs.</b>
      </p>
      <p>- Akkurat nå ligger den ute, og der blir den liggende til jeg vet hva det er. Hvis noen vil se nærmere på den, må de komme hit. Jeg skal i alle fall ikke eksponere meg mer for den, før jeg er sikker på hva det er, sier Eriksen.</p>
    </article>
  </body>
</html>