<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/polanskeho-novy-film-jde-do-kin-v-dobe-polemik-o-reziserovi/1820696?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:27:00+00:00"/>
    <meta property="og:title" content="Polanského nový film jde do kin v době polemik o režisérovi"/>
    <meta property="og:description" content="Paříž - Nový snímek režiséra Romana Polanského J'accuse, který se věnuje takzvané Dreyfusově aféře z doby před první světovou válkou, vstoupil dnes do francouzských kin na pozadí bouřlivých polemik. Nikoli o samém díle či jeho hrdinovi, nespravedlivě odsouzeném židovském důstojníkovi francouzské armády Alfredu Dreyfusovi, ale o autorovi filmu. Nová nařčení režiséra Polanského ze znásilnění uvedly francouzskou kinematografii do rozpaků, poznamenala agentura AFP. Podle ní nicméně první údaje o tržbách v pařížských kinech svědčí o úspěšném startu snímku."/>
  </head>
  <body>
    <article>
      <h1>Polanského nový film jde do kin v době polemik o režisérovi</h1>
      <address><time datetime="2019-11-13T18:27:00+00:00">13 Nov 2019, 18:27</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Nový snímek režiséra Romana Polanského J'accuse, který se věnuje takzvané Dreyfusově aféře z doby před první světovou válkou, vstoupil dnes do francouzských kin na pozadí bouřlivých polemik. Nikoli o samém díle či jeho hrdinovi, nespravedlivě odsouzeném židovském důstojníkovi francouzské armády Alfredu Dreyfusovi, ale o autorovi filmu. Nová nařčení režiséra Polanského ze znásilnění uvedly francouzskou kinematografii do rozpaků, poznamenala agentura AFP. Podle ní nicméně první údaje o tržbách v pařížských kinech svědčí o úspěšném startu snímku.</p>
      <p>Propagace filmu, oceněného na festivalu Benátkách, byla přerušena a herci Jean Dujardin a Emmanuelle Seignerová zrušili domluvené rozhovory, zatímco již nahrané pořady s hercem Louisem Garrelem se v posledních dnech nevysílaly.</p>
      <p>Jednu z úterních předpremiér filmu v pařížské Latinské čtvrti večer překazilo několik desítek feministek skandujících, že "Polanski je násilník" a "Polanski týrá ženy". Demonstrantky vyzvaly všechna kina, aby přestala Polanského film promítat, a diváky k bojkotu snímku.</p>
      <p>"Kina mají právo tento film promítat a lidé mají základní právo jej vidět. Ale nemůžeme předstírat, že filmový svět se nepodílel na udržení tajemství (o Polanského činech)," řekla AFP feministka Caroline De Haasová ze sdružení #NousToutes (My všechny).</p>
      <p>Na sociálních sítích se objevila výzva #BoycottPolanski, zatímco někteří režisérovi odpůrci překroutili název filmu "J'accuse" (Žaluji) na "J'abuse" (Zneužívám), anebo "J'acquitte" (Zprošťuji viny).</p>
      <p>"Na film nepůjdu," prohlásila dnes socialistická senátorka a bývalá ministryně pro práva žen Laurence Rossignolová, která vyzvala ostatní k následování. "Mohu říci, že je to film, který byste neměli vidět, protože toto byste neměli poskytnout Polanskému. Nevzdávejte se. Jít na ten film znamená hodit ručník do ringu," řekla stanici France 2.</p>
      <p>Naopak režisérka Nadine Trintignantová hájila Polanského na obrazovce BFMTV. "Považuji za velmi vážné, že mu dělají potíže právě teď, kdy v Evropě roste antisemitismus," řekla v narážce na režisérův židovský původ. "Spíše věřím jemu, než ženě, které trvalo 44 let, než vyrukovala s nařčením," dodala.</p>
      <p>Fotografka Valentine Monnierová o víkendu Polanského obvinila, že ji v roce 1975 ve Švýcarsku zbil a znásilnil. Polanského právník obvinění důrazně odmítl.</p>
      <p>Při úterní předpremiéře na Champs-Elysées, za přítomnosti Polanského, mnozí pozvaní hosté uvedli, že "odlišují muže od režiséra".</p>
      <p>Nová Polanského aféra, kterého stíhá americká justice již od roku 1977 za nezákonný sexuální vztah s nezletilou dívkou, se dostala do popředí pozornosti v době, kdy hnutí #MeToo nabírá ve Francii na síle. Přispěla k tomu jedna z nejoceňovanějších francouzských hereček Adèle Haenelová, která obvinila režiséra Christophea Ruggiu ze sexuálních útoků v době, kdy teprve dospívala. Haenelová se stala jednou z mála představitelek "sedmého umění", jak se ve Francii filmu říká, která Monnierovou podpořila.</p>
      <p>Ta se podle listu The New York Times stala už šestou ženou, jež Polanského veřejně obvinila ze sexuálního útoku.</p>
      <p>Režisér, který je zčásti židovského původu, všechna obvinění odmítá a označuje svůj nejnovější film za odraz vlastního osudu, protože se také cítí být perzekuován, podobně jako Afred Dreyfuss, odsouzený jako zrádce na základě křivého obvinění a zfalšovaných důkazů.</p>
      <p>Snímek se ode dneška podle AFP promítá v 520 kinech po celé Francii.</p>
    </article>
  </body>
</html>