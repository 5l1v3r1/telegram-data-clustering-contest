<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425713/thanashs-stamos-terastia-problhmata-se-sxoleia-paralies-kai-koimhthria-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:00:02+00:00"/>
    <meta property="og:title" content="Θανάσης Στάμος: Τεράστια προβλήματα σε σχολεία, παραλίες και κοιμητήρια της Ρόδου"/>
    <meta property="og:description" content="Μία προβληματική κατάσταση περιέγραψε, χθες, σε δηλώσεις του, ο εντεταλμένος σύμβουλος κ. Θανάσης Στάμος, κυρίως σε ό,τι έχει να κάνει με την κατάσταση των σχολικών κτηρίων και των παραλιών ενώ αναφέρθηκε και σε άλλα θέματα που άπτονται των αρμοδιοτήτων του."/>
  </head>
  <body>
    <article>
      <h1>Θανάσης Στάμος: Τεράστια προβλήματα σε σχολεία, παραλίες και κοιμητήρια της Ρόδου</h1>
      <h2>Αναλαμβάνει δράση η νέα δημοτική Αρχή</h2>
      <address>
        <time datetime="2019-11-13T18:00:02+00:00">13 Nov 2019, 18:00</time>
      </address>
      <p>
        <b>Μία προβληματική κατάσταση περιέγραψε, χθες, σε δηλώσεις του, ο εντεταλμένος σύμβουλος κ. Θανάσης Στάμος, κυρίως σε ό,τι έχει να κάνει με την κατάσταση των σχολικών κτηρίων και των παραλιών ενώ αναφέρθηκε και σε άλλα θέματα που άπτονται των αρμοδιοτήτων του.</b>
      </p>
      <p>Αναλυτικά:<br/><b>Για τα σχολικά κτήρια</b><br/>Καταρχάς, ο κ. Στάμος έκανε γνωστό ότι, τις προηγούμενες ημέρες, πραγματοποιήθηκε ευρεία σύσκεψη για τα σχολικά κτήρια, με τη συμμετοχή όλων των συναρμόδιων συναδέλφων του. Όπως ενημέρωσε, λοιπόν, το μεγαλύτερο πρόβλημα είναι αυτό της μόνωσης των σχολικών κτηρίων το οποίο, όπως είπε, έπρεπε να είχε γίνει πολύ νωρίτερα αφού εάν κάνουν μόνωση αυτή την εποχή όλη η υγρασία θα μεταφερθεί στο εσωτερικό των κτηρίων και θα έχουμε πολύ περισσότερα προβλήματα αφού αυτές οι εργασίες πρέπει να γίνονται τους καλοκαιρινούς μήνες, μετά το κλείσιμο των σχολείων.</p>
      <p><b>Για τις παραλίες</b><br/>Όσο αφορά στις παραλίες, είπε ότι βρίσκονται και αυτές σε μία πολύ κακή κατάσταση από πλευράς εγκαταστάσεων. Ο ίδιος έχει κάνει αυτοψία σε όλες τις παραλίες και εκεί που χαρακτήρισε τραγική την κατάσταση, είναι στην παραλία του “Ζέφυρος” όπου, όπως περιέγραψε, υπάρχουν κάτι παραπήγματα τα οποία…παραπέμπουν σε άλλες εποχές και σε άλλες χώρες.</p>
      <p>«Είναι ντροπή για την τουριστική Ρόδο αυτό το πράγμα που υπάρχει, σανίδια καρφωμένα με καρφιά κτλ. και τα οποία δημιουργούν τεράστια προβλήματα όχι μόνο για την ασφάλεια των λουομένων, αλλά υπάρχουν δύο-τρεις πρόχειροι χώροι για να αλλάζουν οι λουόμενοι οι οποίοι, κατά περίπτωση, μετατρέπονται…σε τουαλέτες!», είναι η εικόνα που έδωσε ο κ. Στάμος ενώ δεν παρέλειψε να αναφέρει και τη βοήθεια από τους εθελοντές.</p>
      <p>Σύμφωνα, λοιπόν, με τον ίδιο, καταρχήν, πρέπει να γίνει ένα χωροταξικό σχέδιο, να δημιουργηθούν και χώροι που θα μπορεί να αλλάζει ο κόσμος αλλά και λουτήρες και τουαλέτες κτλ. «Δεν μπορεί να διανοηθεί κανένας σ’ αυτή τη Ρόδο που λέμε ότι πρέπει να λάμπει να υπάρχουν το 2020 αυτές εδώ οι εγκαταστάσεις», είπε και ανέφερε ότι βρίσκονται σε επαφή με τις συναρμόδιες υπηρεσίες, ώστε να εκπονηθούν κάποια σχέδια και μελέτες με στόχο την αναβάθμιση της εικόνας που παρουσιάζουν.</p>
      <p><b>Για τα κοιμητήρια</b><br/>Πολύ καλή, χαρακτήρισε στη συνέχεια, την προσπάθεια που έχει γίνει μέχρι τώρα για τα κοιμητήρια, για την οποία εξήρε την προσφορά και τη συνεργασία της Υπηρεσίας Πρασίνου, της Διεύθυνσης Καθαριόρητας, της δ.κ. Ρόδου και των υπηρεσιακών παραγόντων αφού το αποτέλεσμα, όπως είπε, απέσπασε θετικά σχόλια.</p>
      <p>Σημαντική είναι και η συνδρομή από τους εθελοντές, όλα τα συνεργεία του Δήμου αλλά τη ΔΕΥΑΡ.<br/>Στα άμεσα σχέδιά τους είναι να προχωρήσουν σε μία ψηφιοποίηση και αποτύπωση του κοιμητηρίου ώστε να σταματήσουν τα σοβαρά προβλήματα και τα παράπονα που γίνονται, όπως είπε ο κ. Στάμος.</p>
      <p>Τέλος, με αφορμή την αυριανή γιορτή του Πολιούχου της Ρόδου, είπε ότι πρέπει να στεγαστεί αλλά αυτό θα πρέπει να γίνει εντός των ορίων της συνοικίας Νεοχωρίου διότι εκεί ετάφη ο Άγιος, είναι άρρηκτα συνδεδεμένος με αυτή την ενορία και θα πρέπει να δουν τι θα γίνει. Μία λύση είναι να μετονομαστούν τα Εισόδια της Θεοτόκου, σε περίπτωση που δεν βρεθεί άλλος χώρος.</p>
      <p>Θύμισε, μάλιστα, κάποιες κινήσεις που είχαν γίνει παλαιότερα για τη στέγασή του, όπως ότι ο ίδιος ο Πατριάρχης είχε θεμελιώσει ένα Ναό δίπλα από το Μητροπολιτικό Μέγαρο και είχε ακουστεί να γίνει μία ανταλλαγή με το Ναό του Αγίου Φραγκίσκου εάν συμφωνούσαν οι καθολικοί ενώ πιο μεγαλόπνοο σχέδιο ήταν να γίνει στο πάρκο του Θέρμαι που είναι η “καρδιά” της πόλης.</p>
      <p>Δεν παρέλειψε, τέλος, να αναφέρει ότι και ο Δήμαρχος βλέπει πολύ ζεστά το θέμα και είπε ότι θα πρέπει να το βάλουν στις άμεσες προτεραιότητές τους.</p>
    </article>
  </body>
</html>