<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547163.html/-%D8%B3%D9%84%D8%B7%D8%A7%D9%86-%D9%81%D9%88%D9%84%D8%A7%D8%AF--%D8%AF%D8%B3%D8%AA%DA%AF%DB%8C%D8%B1-%D9%88-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%87-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T18:57:00+00:00"/>
    <meta property="og:title" content="«سلطان فولاد» دستگیر و به کشور بازگردانده شد"/>
    <meta property="og:description" content="رسول دانیال‌زاده مشهور به «سلطان فولاد» که از کشور فرار کرده بود دستگیر و به کشور بازگردانده شد."/>
  </head>
  <body>
    <article>
      <h1>«سلطان فولاد» دستگیر و به کشور بازگردانده شد</h1>
      <address>
        <time datetime="2019-11-13T18:57:00+00:00">13 Nov 2019, 18:57</time>
      </address>
      <p>رسول دانیال‌زاده مشهور به «سلطان فولاد» که از کشور فرار کرده بود دستگیر و به کشور بازگردانده شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  اواخر آذر ماه و اوایل دی ماه سال 95 بود که خبر دستگیری یک ابر بدهکار بر سر زبان‌ها افتاد.</p>
      <p>در ابتدا نام این فرد «ر.د» مطرح شده بود اما با کمی بررسی دقیق تر مشخص شد نام دقیق وی رسول دانیال زاده است.</p>
      <p>با گذشت مدت اندکی از زمان رسیدگی به این پرونده مسئولان دستگاه قضایی بازداشت این فرد را تایید کرده و سخنگوی دستگاه قضا نیز عنوان کرد بررسی پرونده وی آغاز شده است.</p>
      <p>در همین راستا مشخص شد که دانیال زاده در پرونده خود بدهی کلان بانکی را دارد که برخی رقم آن را بیش از 2600 میلیارد تومان برآورد کرده بودند.</p>
      <p>پس از آن محسنی اژه‌ای سخنگوی وقت دستگاه قضایی کشور در نشستی خبری و در تاریخ 4 بهمن همان سال در خصوص دستگیری رسول دانیال‌زاده و اتهاماتش و ادعاهای برخی نمایندگان مجلس مبنی بر ارتباط وی با حسین فریدون گفت: من شخصاً موافق بوده و هستم که برخی متهمین به صورت علنی محاکمه شوند و رسانه‌ها هم اجازه انتشار عکس، اتهامات وی و جزئیات دادگاه باشند.</p>
      <p>اژه‌ای افزود: چرا وقتی سارقی که چند سابقه دارد نباید چهره او را نشان دهیم و یا فردی که چند هزار میلیارد تومان بدهی دارد چهره‌اش به جامعه نشان داده نشود ولی ما براساس قانون موظف به انجام این کار نیستیم و خود را تابع قانون می‌دانیم.</p>
      <p>اژه‌ای در همین راستا اظهارداشت: شخصی که شما نام بردید دستگیر شده و تحقیقات از وی در مرحله انجام است ضمن اینکه ارتباط وی با حسین فریدون هم کاملاً مشهود است ولی هم‌اکنون نحوه این ارتباط و اقدامات آنها مشخص نیست و باید منتظر نتیجه تحقیقات این پرونده باشیم.</p>
      <p>
        <b>فرار یکی از متهمان پرونده</b>
      </p>
      <p>پس از بازداشت دانیال زاده و آغاز رسیدگی به پرونده وی و پس از گذشت قریب به 4 ماه از دستگیری وی و برگزاری جلسات بازپرسی و تحقیق مشخص شده است یکی از متهمان کلان این پرونده قضایی که در چرخه فساد دانیال زاده نقش ایفا می‌کرده به خارج از کشور گریخت.</p>
      <p>
        <b>فرار دانیال زاده به بهانه درمان</b>
      </p>
      <p>در ابتدای مهرماه امسال بود که خبرهایی درخصوص فراری شدن رسول دانیال زاده از کشور گوش به گوش می‌شد.</p>
      <p>بررسی ها حکایت از آن داشت دانیال زاده که با قید وثیقه از زندان آزاد شده است به بهانه درمان بیماری اش از کشور خارج شده و بعد از گذشت بیش از سه ماه به کشور باز نگشته است.</p>
      <p>همین امر فرار رسول دانیال زاده را قطعی کرده و باعث شد موضوع فرار وی صحت پیدا کند.</p>
      <p>
        <b>بازداشت دانیال زاده و بازگشت به ایران</b>
      </p>
      <p>حالا پس از گذشت یک ماه از علنی شدن موضوع فرار دانیال زاده اخباری به گوش می‌رسد که این فرد در یکی از کشورها شناسایی شده و پس از دستگیری به ایران بازگردانده شده است.</p>
      <p>
        <b> دانیال زاده با چه مسئولانی مرتبط بود؟</b>
      </p>
      <p>لازم به ذکر است، رسول دانیال زاده بیش از چهار هزار میلیارد تومان بدهی بانکی دارد و از مرتبطان نزدیک اکبر طبری و حسین فریدون است. او در پرونده حسین فریدون به اتهام پرداخت رشوه محکوم شد.</p>
      <p>انتهای پیام/</p>
    </article>
  </body>
</html>