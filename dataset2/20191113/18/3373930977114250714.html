<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/kronikor/jan-larsson/farval-till-politiken-6978260"/>
    <meta property="og:site_name" content="Affärsvärlden"/>
    <meta property="article:published_time" content="2019-11-13T18:00:00+00:00"/>
    <meta property="og:title" content="Farväl till politiken"/>
    <meta property="og:description" content="Här kan du läsa de senaste nyheterna inom Jan Larsson samt kommentera och dela artiklar du tycker om."/>
  </head>
  <body>
    <article>
      <h1>Farväl till politiken</h1>
      <address>
        <time datetime="2019-11-13T18:00:00+00:00">13 Nov 2019, 18:00</time>
      </address>
      <p>Du inser väl att det du allra mest säger upp dig från är politiken! Så sa en klok vän om mitt jobbyte – från vuxenutbildning till bank. Och han hade naturligtvis rätt. Så detta blir min sista krönika, ett farväl till er som läst och framför allt till er som har tyckt till – i mejl, sociala medier eller samtal. Tack!</p>
      <p>Det har inte saknats händelser att försöka förstå och beskriva. Identitetspolitik och fake news. Decemberöverenskommelse och januariavtal. Samarbetspartier och ett konservativt block. Trumps alternativa sanningar, Johnsons Brexit och Macrons En Marche. Greta Thunberg och Cambridge Analytica. Åsiktskorridorer och filterbubblor. Dessa motsättningar definierar om samhällsdebatten och ställer helt nya krav på politiskt ledarskap.</p>
      <p>Det vore naturligtvis förmätet att ge råd i denna brytningstid. Men om man inte är lite förmäten så blir man ingen vidare krönikör. Så här är tio tips till den som vill ägna sig åt politik under 2020-talet:</p>
      <p>1. Stå för något! Våga utmana, och stå för saker även om de är impopulära. Visa att du är beredd att göra egna uppoffringar och ta egna risker om du vill bli ledare. Dagens väljare vill ha autentiska och drivande politiker, inte vindflöjlar.</p>
      <p>2. Berätta och förklara! Social mediestrategi handlar inte om tweets, utan om att systematiskt och smart nå ut med ett narrativ, en samlad förklaringsmodell som definierar både de viktigaste utmaningarna och lösningarna i samhället – som folk kan förstå, hålla med om och berätta vidare.</p>
      <p>3. Älska konflikten! Politik är en kontaktsport. Det är åsiktsskillnader som driver uppmärksamhet och respekt. Om ingen är emot det du tycker så är det ointressant.</p>
      <p>4. Bländas inte av de stora talen! Man kan inte bara tycka, man måste också förstå att skilja stort från smått. En miljard kronor låter mycket. Men det motsvarar bara 100 kronor per person i Sverige, ett par tior i månaden i pensionshöjning eller 400 kronor per termin och elev i skolan.</p>
      <p>5. Se världen med väljarnas ögon! Det är inte en slump att anti-etablissemangspartier växer över hela världen. De ger känslan av att förstå hur det är i rostbältet, i brukssamhället, i förorten. Och det är där folkflertalet bor – inte i villaområdena, direktionsmatsalarna eller innerstadskontoren.</p>
      <p>6. Skapa rörelse! ”Lyssna till rörelsen” ska Erlanders enda råd till Palme ha varit. Nu, i individualismens tidevarv, handlar det om många olika rörelser att lyssna till, resonera med och sätta i gång. Var med där det händer, och kanalisera energin som finns i människors frustration och ambition.</p>
      <p>7. Låt många blommor blomma! För att ett parti ska kunna bli relevant i många grupper så krävs många företrädare som har förmågan, viljan och mandatet att driva och utmana inom olika frågor. Ta den rollen! Interna åsiktsskillnader är inte farliga. Tvärtom, det behövs relevans, autenticitet och idéutveckling.</p>
      <p>8. Håll ihop landet! Nationalstaten är inte död. Vi har ett behov av att höra samman. Därför måste välfärden sträcka sig till alla. Var man än bor i Sverige måste man möta rimligt rättvisa förutsättningar.</p>
      <p>9. Bygg dagens folkhem! Allt sedan Per Albins folkhem har det varit rättvisan och jämlikheten som har definierat vår unique selling point i världen. Längtan efter rättvisa lever, men den moderna berättelsen saknas.</p>
      <p>10. Sprid hopp! Om vi tappar insikten om att vi själva bestämmer vår framtid så blir förändring ett hot, och det man redan har är då det bästa man kan få. Så skapas desperation och avundsjuka, så ger vi upp och då ställs människa mot människa.</p>
      <p>Vd för Yrkesakademin, tidigare valledare för S och statssekreterare under Göran Persson.</p>
      <h3>politikerhjältar</h3>
      <p>Alla ni som ger er in i politiken med ambitionen att göra landet eller kommunen bättre: Ni är hjältar! Detta är mitt ödmjuka försök att hjälpa er i era viktiga uppdrag! Lycka till! Och ha kul!</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fkronikor%2Fjan-larsson%2Ffarval-till-politiken-6978260&amp;title=Farv%C3%A4l%20till%20politiken&amp;description=">Facebook</a>
        </li>
        <li>
          <a href="http://twitter.com/share?text=Farv%C3%A4l%20till%20politiken&amp;url=https%3A%2F%2Fwww.affarsvarlden.se%2Fkronikor%2Fjan-larsson%2Ffarval-till-politiken-6978260">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fkronikor%2Fjan-larsson%2Ffarval-till-politiken-6978260&amp;title=Farv%C3%A4l%20till%20politiken">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fkronikor%2Fjan-larsson%2Ffarval-till-politiken-6978260&amp;title=Farv%C3%A4l%20till%20politiken">Reddit</a>
        </li>
        <li>Mail</li>
      </ul>
    </article>
  </body>
</html>