<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597203/proti-se-roes-prosfygon-i-kypros-ta-23-apo-ta-katexomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T18:31:00+00:00"/>
    <meta property="og:title" content="Πρώτη σε ροές προσφύγων η Κύπρος - Τα 2/3 από τα κατεχόμενα"/>
    <meta property="og:description" content="Ο Υπουργός Εσωτερικών, κ. Κωνσταντίνος Πετρίδης, σε δηλώσεις του, σήμερα, στην Βουλή χαρακτήρισε το μεταναστευτικό ένα ζήτημα πολυδιάστατο, το οποίο και..."/>
  </head>
  <body>
    <article>
      <h1>Πρώτη σε ροές προσφύγων η Κύπρος - Τα 2/3 από τα κατεχόμενα</h1>
      <address><time datetime="2019-11-13T18:31:00+00:00">13 Nov 2019, 18:31</time> by <a rel="author">SigmaLive</a></address>
      <p><b>Ο Υπουργός Εσωτερικών, κ. Κωνσταντίνος Πετρίδης, σε δηλώσεις του, σήμερα, στην Βουλή χαρακτήρισε το μεταναστευτικό ένα ζήτημα πολυδιάστατο, το οποίο και προέκυψε στην σημερινή του ένταση τα τελευταία χρόνια και ειδικότερα μετά το 2015-2016, με τις πολύ αυξημένες ροές.<br/></b> <br/>Ανέφερε ότι είχε την ευκαιρία να εξηγήσει στους βουλευτές τα μέτρα που λαμβάνονται στην χώρα μας, αλλά και σε ευρωπαϊκό επίπεδο, λέγοντας ότι η Κύπρος είναι στην πρώτη γραμμή και η ευρωπαϊκή αλληλεγγύη πρέπει να επιδεικνύεται στην πράξη.<br/> <br/>Κατατασσόμαστε, είπε, πρώτοι στις ροές μεταναστών, για τρίτη χρονιά. Σύμφωνα με τον κ. Υπουργό, δημιουργούνται προβλήματα και από την ασυμφωνία στον κανονισμό του Δουβλίνου για τις επιστροφές μεταναστών.<br/> <br/>Ο κ. Πετρίδης είπε ότι από τα κατεχόμενα εισέρχονται στην Κυπριακή Δημοκρατία τα 2/3 των μεταναστών. Το 1/3 είναι άτομα με άδεια παραμονής που όμως, σε κάποιες περιπτώσεις, καταχρώνται το σύστημα και καταθέτουν αίτημα για άσυλο. Ανέφερε ότι επιβάλλεται να βελτιώσουμε τις διαδικασίες, είτε είναι δικαστικές, είτε αφορούν τις απελάσεις και επιστροφές.<br/> <br/>Ειδικότερα για τον κανονισμό της πράσινης γραμμής, εξήγησε ότι εξετάζεται η αλλαγή στον κώδικα εφαρμογής για να είναι πιο περιοριστικός για διέλευση υπηκόων τρίτων χωρών. Εξήγησε ότι κάποιοι εκμεταλλεύονται τη πρόνοια για επιστροφή εντός 90 ημερών, καθώς φαίνεται ότι είναι ανεφάρμοστη.<br/> <br/>Για τους εικονικούς γάμους, ο Υπουργός Εσωτερικών είπε ότι και σε αυτό το ζήτημα λαμβάνοντα μέτρα, αλλά δεν είναι εύκολη η διαχείριση καθώς πολλοί έρχονται νόμιμα και μετά την λήξη της άδειάς τους, είτε ζητούν άσυλο, είτε κάνουν εικονικούς γάμους.<br/> <br/>Ανέφερε, εξάλλου, ότι το σύστημα πληροφοριών που εφαρμόζεται σε χώρες της Συνθήκης του Σιέγκεν θα ήταν χρήσιμο για την Κύπρο στην αντιμετώπιση του προβλήματος της αυξημένης μετανάστευσης.<br/> <br/>Ο Υπουργός Εσωτερικών ανέφερε εντός της επιτροπής ότι μεγάλο πρόβλημα αποτελεί και η έλευση παράτυπων μεταναστών από την Αφρική και κυρίως από χώρες όπως το Καμερούν και η Νιγηρία, οι οποίοι μεταβαίνουν αεροπορικώς στην Άγκυρα και ακολούθως μέσω κατεχομένων, φτάνουν στις ελεύθερες περιοχές.</p>
    </article>
  </body>
</html>