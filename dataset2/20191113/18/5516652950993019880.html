<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425769/h-epanafora-twn-meiwmenwn-syntelestwn-fpa-syzhththhke-sth-synanthsh-toy-m-konsola-me-thn-synomospondia-emporioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:50:01+00:00"/>
    <meta property="og:title" content="Η επαναφορά των μειωμένων συντελεστών ΦΠΑ συζητήθηκε στη συνάντηση του Μ. Κόνσολα με την Συνομοσπονδία Εμπορίου"/>
    <meta property="og:description" content="Με αντιπροσωπεία της Ελληνικής Συνομοσπονδίας Εμπορίου και Επιχειρηματικότητας, συναντήθηκε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας."/>
  </head>
  <body>
    <article>
      <h1>Η επαναφορά των μειωμένων συντελεστών ΦΠΑ συζητήθηκε στη συνάντηση του Μ. Κόνσολα με την Συνομοσπονδία Εμπορίου</h1>
      <address>
        <time datetime="2019-11-13T18:50:01+00:00">13 Nov 2019, 18:50</time>
      </address>
      <p>
        <b>Με αντιπροσωπεία της Ελληνικής Συνομοσπονδίας Εμπορίου και Επιχειρηματικότητας, συναντήθηκε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας.</b>
      </p>
      <p>Στη συνάντηση παρευρέθηκαν ο Πρόεδρος της Συνομοσπονδίας κ. Γιώργος Καρανίκας, ο Γενικός Γραμματέας, κ. Νίκος Μπόνης και το μέλος του ΔΣ, κ. Σπύρος Γεροντίτης.</p>
      <p>Αντικείμενο της συνάντησης ήταν τα προβλήματα που αντιμετωπίζει ο εμπορικός κόσμος στις τουριστικές και νησιωτικές περιοχές της χώρας.</p>
      <p>Από την πλευρά της Ελληνικής Συνομοσπονδίας Εμπορίου και Επιχειρηματικότητας τέθηκαν τα ζητήματα που αφορούν στη διασφάλιση της επιχειρηματικής ανταγωνιστικότητας της νησιωτικής χώρας, με επίκεντρο την επαναφορά του μειωμένου ΦΠΑ στα νησιά και την ανάγκη να διασφαλιστεί μειωμένος ΦΠΑ σε όλα τα νησιά, ενόψει της τροποποίησης της συγκεκριμένης ευρωπαϊκής νομοθεσίας.</p>
      <p>Επίσης, έγινε εκτενής αναφορά στη συμβολή του εμπορίου στην ανάπτυξη του τουρισμού και συζητήθηκαν τρόποι αντιμετώπισης των προβλημάτων που ανέκυψαν πρόσφατα από την κατάρρευση της Thomas Cook.</p>
      <p>Συμφωνήθηκε να υπάρχει στενή συνεργασία ανάμεσα στο Υπουργείο Τουρισμού και την ΕΣΕΕ, αφού είναι κοινός ο στόχος για την ενίσχυση της ανταγωνιστικότητας των εμπορικών επιχειρήσεων στις νησιωτικές περιοχές.</p>
      <p>Ο Υφυπουργός Τουρισμού επεσήμανε ότι η απώλεια των μειωμένων συντελεστών ΦΠΑ από την προηγούμενη κυβέρνηση, ήταν μια αρνητική εξέλιξη και επεσήμανε ότι δεν είναι χαμένη υπόθεση. Η κυβέρνηση διερευνά μέσα από ευρωπαϊκές και εθνικές πολιτικές τη δυνατότητα εξεύρεσης λύσεων.</p>
      <p>Έκανε, επίσης, λόγο για θεσμοθέτηση νέων και επικαιροποιημένων κριτηρίων για την κατανομή των πόρων στις νησιωτικές περιφέρειες. Τα κριτήρια πρέπει να είναι η ανταγωνιστικότητα, η προσβασιμότητα, ο δείκτης προσέλκυσης επενδύσεων και όχι μόνο το ΑΕΠ κάθε περιφέρειας, ενώ αναφέρθηκε και στο φορολογικό νομοσχέδιο που κατατέθηκε και περιλαμβάνει μειώσεις φόρων για επιχειρήσεις, εμπόρους και ελεύθερους επαγγελματίες.</p>
    </article>
  </body>
</html>