<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/13/news/audio_mifsud-241030873/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T18:35:00+00:00"/>
    <meta property="og:title" content="Russiagate, il giallo dell'audio del sedicente Mifsud: &quot;Fatemi tornare a vivere&quot;"/>
    <meta property="og:description" content="Un uomo che dice di essere il &quot;professore&quot; invischiato nelle trame tra Roma e Mosca invia una registrazione a Repubblica con la sua verità."/>
  </head>
  <body>
    <article>
      <h1>Russiagate, il giallo dell'audio del sedicente Mifsud: "Fatemi tornare a vivere"</h1>
      <h2>Un uomo che dice di essere il "professore" invischiato nelle trame tra Roma e Mosca invia una registrazione a Repubblica con la sua verità. Mistero sull'autenticità del file</h2>
      <address><time datetime="2019-11-13T18:35:00+00:00">13 Nov 2019, 18:35</time> by <a rel="author">CARLO BONINI</a></address>
      <p>ROMA - Nella notte scorsa, spedito da un account anonimo (IAM_JOMI) agganciato al server protonmail.com, servizio di posta elettronica crittografata on line fondato nel 2013 in Svizzera presso il Cern, sono stati inviati a <i>Repubblica </i>(alla casella di posta nominativa di chi scrive), al <i>Corriere della Sera</i> e all'agenzia di stampa AdnKronos, due file audio MP4, della rispettiva durata di 6 minuti e di 50 secondi, in cui un uomo, che parla in lingua inglese con un marcato accento maltese, sostiene di essere Joseph Mifsud, <a href="https://rep.repubblica.it/pwa/generale/2019/10/17/news/le_bugie_i_fondi_sottratti_la_vera_storia_di_mifsud_falso_prof_del_russiagate-238834647/">il professore che professore non è, lo "Zatat" di Valletta al centro dell'affaire Russiagate</a>, ufficialmente scomparso dal novembre del 2017, <a href="http://www.repubblica.it/esteri/2017/11/01/news/il_prof_dei_contatti_russi-trump_e_vero_ho_fatto_da_mediatore_ma_sono_clintoniano_e_di_sinistra_-179918121/">dopo un'ultima intervista proprio a Repubblica</a> (e a cui nell'audio si fa riferimento).<br/><br/>Nell'audio, la cui data di registrazione viene indicata da chi parla nel 11 novembre scorso, il sedicente Mifsud si dice "separato ormai da mesi dalla famiglia e dagli amici" e nega di aver mai lavorato per Paesi o Intelligence estere. Si definisce un semplice "networker", un uomo di relazioni, "di fede cattolica e costruttore di ponti", il cui mestiere è tendere e favorire reti "per pure ragioni accademiche" e a "esclusivo beneficio dei giovani studenti" delle istituzioni accademiche presso cui ha collaborato nel Regno Unito e in Italia (la Link University di Roma nrd.). Concede che se mai, nel tempo, dovesse essere entrato in contatto con uomini di Servizi esteri questo è accaduto nella sua "completa inconsapevolezza". Aggiunge di "essere stato recentemente informato delle accuse mosse alla Link di aver svolto un ruolo" nel Russiagate e lo "nega categoricamente". Diffondendosi quindi in una sentita difesa dell'università il cui fondatore, Vincenzo Scotti, <a href="https://rep.repubblica.it/pwa/intervista/2019/10/05/news/scotti_quel_mifsud_troppo_chiacchierone_per_essere_una_spia_nella_mia_universita_-237790173/">è tornato anche recentemente a definirlo un ciarlatano</a>. Infine, una passaggio sulla sua scomparsa. "I miei amici, che continuo a considerare tali - dice l'uomo che si qualifica come Mifsud - mi hanno consigliato, quando la vicenda è esplosa, di tenere un profilo basso e riflettere sugli eventi. Ed è quello che ho fatto, cercando di mantenermi mentalmente vivo". Poi il congedo: "È estremamente importante che mi venga data la possibilità di tornare a vivere. È estremamente importante che qualcuno, da qualche parte mi consenta di tornare a respirare".<br/><br/>Interpellati dall'Adn Kronos, la Link Univeristy ha riconosciuto la voce dell'uomo nell'audio come quella di Mifsud ("E' lui al 100 per cento", hanno sostenuto il fondatore dell'ateneo Scotti, il suo direttore generale Pasquale Russo e la signora Vanna Fadini, amministratrice della Gem, società di gestione della Link). Al contrario, l'avvocato svizzero tedesco Stephan Roh, legale e sodale di Mifsud, nonché principale motore e fonte della campagna di contro narrazione del Russiagate alla base della nuova inchiesta americana condotta dall'Attorney General William Barr e dal procuratore John Durham, ha definito la registrazione "un evidente falso". Per il tono della voce ("troppo alto"), l'accento ("italiano"), il contenuto ("Mi aspettavo un'indicazione per i suoi legali o che venisse di nuovo in vista nel nostro ufficio. Finora, quello che ci leggo non è niente di preciso, tranne quanto 'brava' sia la Link").<br/><br/>È un fatto che nella mail ricevuta da <i>Repubblica </i>alle 21.45 di ieri sera dall'account protetto "IAM_JOMI" (identico l'orario di ricezione al <i>Corriere della Sera</i>) vi sia un curioso errore nell'indicazione dell'oggetto ("Form Joseph Mifsud", anziché "from Joseph Mifsud") e che, anche a volerlo attribuire alla fretta o a un banale errore di battitura (un "pesce", come si dice nel gergo tipografico), si colgano nell'ascolto dell'audio delle incertezze nell'uso e nella pronuncia dell'inglese quantomeno singolari per un uomo che si è portato in giro le università di mezza Europa per quindici anni.<br/><br/>È altrettanto certo che il contenuto assolutamente neutro dell'audio (il maltese si chiama fuori da tutto e si accredita come un uomo travolto da un insolito destino di cui è vittima inconsapevole e naif), la scelta di inviarlo a più destinatari a orari diversi (l'Adn Kronos lo ha ricevuto all'1 e 53 del mattino di oggi, quattro ore dopo <i>Repubblica</i> e <i>Corriere della Sera</i>) nel tentativo, riuscito (l'Adn Kronos ha diffuso l'audio e la sua trascrizione nel pomeriggio di oggi), di forzare o almeno moltiplicare le possibilità di una sua diffusione senza alcuna verifica certa della sua originalità e attendibilità, segnalino la fretta del mittente. Chiunque esso sia, anche fosse Mifsud. E questo allo scopo di increspare e confondere ulteriormente acque già assai torbide. Dove molti sono gli attori - sicuramente le Intelligence Russa e Statunitense -  molte le allusioni, e altissima la posta in gioco, come del resto "Repubblica" ha documentato in queste settimane. Anche in casa nostra, dove i nostri Servizi continuano ad essere inseguiti dalla accusa, smentita più volte e periodicamente riaccreditata dall'avvocato di Mifsud, non solo di essere stati complici con le intelligence Inglese e Russa di un complotto ai danni della campagna elettorale di Donald Trump nel 2016, ma di aver protetto e continuare a proteggere il maltese nella sua fuga.<br/><br/>Per queste ragioni, per l'impossibilità di verificare tecnicamente e professionalmente, in poche ore e con ragionevole certezza, non solo l'originalità dell'audio, ma anche l'assenza di manipolazioni - su tutte quella ormai diffusa del deepfake, tecnica di intelligenza articiale che consente di costruire ex novo un audio o un video contraffatto utilizzando immagini e suoni originali - per non dire dell'identità del suo mittente (coperta dal sistema di crittografia protonmail), <i>Repubblica</i>, nella notte di ieri, e nella giornata di oggi ha deciso di non pubblicare l'audio in questione. Il lavoro dei prossimi giorni ci aiuterà a comprenderne meglio non solo l'autenticità o meno, ma anche e soprattutto a definirne con maggiore esattezza il contesto. E dunque chi, perché e a che scopo stia manovrando in queste ore, magari scommettendo sul fatto che le redazioni dei giornali siano delle buche delle lettere o dei bollettini di avvisi ai naviganti.<br/> <br/> </p>
    </article>
  </body>
</html>