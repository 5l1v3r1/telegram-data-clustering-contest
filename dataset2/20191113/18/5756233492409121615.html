<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621404/%D9%88%D8%A7%DA%A9%D9%86%D8%B4-%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T18:32:00+00:00"/>
    <meta property="og:title" content="واکنش باشگاه پرسپولیس به اظهارات مدیرعامل سپاهان"/>
    <meta property="og:description" content="یاشگاه پرسپولیس به اظهارات مدیرعامل سپاهان واکنش نشان داد و آنها را «پوچ» توصیف کرد."/>
  </head>
  <body>
    <article>
      <h1>واکنش باشگاه پرسپولیس به اظهارات مدیرعامل سپاهان</h1>
      <address>
        <time datetime="2019-11-13T18:32:00+00:00">13 Nov 2019, 18:32</time>
      </address>
      <p>
        <i>یاشگاه پرسپولیس به اظهارات مدیرعامل سپاهان واکنش نشان داد و آنها را «پوچ» توصیف کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مسعود تابش صبح امروز در همایشی صحبت‌هایی مبنی بر اینکه بند قرارداد ۶ تن از بازیکنان پرسپولیس اندازه کل بودجه این باشگاه و ۵۰ میلیارد تومان است و همچنین اینکه گابریل کالدرون سرمربی پرسپولیس گفته است که نتایج مهندسی می‌شود.</p>
      <p>در همین راستا باشگاه پرسپولیس به این موضوع واکنش نشان داد و اظهارات مدیرعامل سپاهان را پوچ دانست.</p>
      <figure>
        <img src="https://aftabnews.ir/files/fa/news/1398/8/22/358994_795.jpg"/>
      </figure>
      <p>حسین قدوسی مدیر روابط عمومی باشگاه پرسپولیس در این ارتباط گفت: تاکید می‌کنیم که کالدرون هرگز و به هیچ عنوان نگفته که بازی‌ها مهندسی شده است. مصاحبه کالدرون موجود است. او جملات دیگری بکار برده بودند و تاکید دارند که نه اتهامی به استقلال زده‌اند و نه به داوری. فایل تصویری مصاحبه کالدرون در این زمینه موجود است.</p>
      <p>وی افزود:‌ اینکه «نتایج مهندسی می‌شود» یا از «پرسپولیس حمایت می‌شود» اتهامات پوچی بوده که افراد دیگری اول بار آن را در پی افزایش شانس قهرمانی پرسپولیس در فصل گذشته طرح کرده بودند. متاسفانه این اتهام‌زنی‌ها تبدیل به اپیدمی شد و در ادامه افراد متعدد هم آن را طرح کردند اما هیچ برخوردی با آنها نشده و حالا هم جای تعجب دارد که برخی چون مسعود تابش با سوابق مدیریتی و فوتبالی که دارند چرا جملاتی را به مربی پرسپولیس نسبت می‌دهند که هرگز آنها را بیان نکرده است. اینکه تابش این‌گونه جملاتی را به شکلی عجیب تفسیر و بعد به کالدرون نسبت دهند جای تاسف دارد. در واقع از باشگاهی (سپاهان) که عوامل آن ادعای مهندسی نتایج در فوتبال ایران را طرح کردند حال جمله‌ای را به کالدورن نسبت می‌دهند که هرگز آن را بیان نکرده‌اند.</p>
      <p>مدیر روابطه عمومی باشگاه پرسپولیس گفت:‌ همچنین این اظهارنظر که ۶ بازیکن پرسپولیس آپشن بالای ۵۰ میلیاردی دارند صرف نظر از آنکه تشویش اذهان عمومی محسوب می‌شود، کذب محض است و نمی‌دانیم تابش چرا و بر چه مبنا چنین اظهاراتی را مطرح می‌کند؟ حال که این فرافکنی‌ها مطرح شده برای روشن شدن افکار عمومی باید بگوییم مجموع اصل قرارداد تمامی بازیکنان پرسپولیس (با احتساب ارز آزاد برای بازیکنان خارجی) پنجاه میلیارد تومان هم نمی‌شود و آپشن‌های قرارداد آنها هم مربوط به قهرمانی در لیگ، حذفی و موفقیت‌ها در آسیا می‌شود که این آپشن‌ها هم شامل حال همه بازیکنان نشده و در واقع جای تعجب دارد که چرا این‌گونه علیه یک باشگاه و بازیکنان آن آمار و ارقامی کذب مطرح می‌شود و چنین هجمه‌هایی علیه آن شکل می‌گیرد در حالی که اصلا و ابدا صحت ندارد.</p>
      <p>مدیر روابط عمومی پرسپولیس خاطرنشان کرد: تصمیم نهایی درباره این اظهار نظرهای کذب پس از ارایه گزارش و بررسی‌ها از سوی انصاری‌فرد امروز یا فردا اتخاذ و اعلام می‌گردد.</p>
    </article>
  </body>
</html>