<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/13/tumbakovic-protiv-luksemburga-kao-da-je-jedina-utakmica-u-kvalifikacijama/"/>
    <meta property="og:site_name" content="Sportska centrala"/>
    <meta property="article:published_time" content="2019-11-13T18:32:29+00:00"/>
    <meta property="og:title" content="Tumbaković: Protiv Luksemburga kao da je jedina utakmica u kvalifikacijama"/>
    <meta property="og:description" content="Fudbaleri Srbije su odradili poslednji trening pred utakmicu sa Luksemburgom, a selektor Ljubiša Tumbaković izjavio je da nema dileme oko sastava tima koji će četvrtak izvesti na stadion „Rajko Mitić“. – Nemam dileme oko sastava. Nije se nešto posebno značajno promenilo od prethodne utakmice sa Luksemburgom, osim da smo dodatno skautirali protivnika. Kod njih nema […]"/>
  </head>
  <body>
    <article>
      <h1>Tumbaković: Protiv Luksemburga kao da je jedina utakmica u kvalifikacijama</h1>
      <address><time datetime="2019-11-13T18:32:29+00:00">13 Nov 2019, 18:32</time> by <a rel="author">Darko</a></address>
      <p>Fudbaleri Srbije su odradili poslednji trening pred utakmicu sa Luksemburgom, a selektor Ljubiša Tumbaković izjavio je da nema dileme oko sastava tima koji će četvrtak izvesti na stadion „Rajko Mitić“.</p>
      <p><b>– Nemam dileme oko sastava. Nije se nešto posebno značajno promenilo od prethodne utakmice sa Luksemburgom, osim da smo dodatno skautirali protivnika. Kod njih nema nekih promena u načinu igre. Pokušaće da igraju „direktan“ fudbal preko kontri i polu-kontri, ali mi se spremamo za ovu utakmicu kao da je jedina u ovom ciklusu. I bavimo se od prvog dana samo Luksemburgom, a posle se okrećemo Ukrajini –</b> rekao je Ljubiša Tumbaković.</p>
      <p>Nije lako igrati kad znate da zavisite od rezultata druge selekcije…</p>
      <p>
        <b>– Pripremamo utakmicu sa Luksemburgom jer imamo odgovornost prema Srbiji. I zato sam rekao da se pripremamo kao da je jedina utakmica u ovom ciklusu. I nisam siguran da mnogo verujemo u iznenađenje u mečevima Portugala, ali mi idemo korak po korak, da mi budemo zadovoljni našim poslom.</b>
      </p>
      <p>Da li dobra igra i rezultat mogu da privuku veći broj navijača protiv Ukrajine…</p>
      <p><b>– Kada igra reprezentacija onda mora uvek da bude pun stadion. To je neki moj stav, bez obzira na protivnika. Svedoci smo kako to izgleda u Evropi, gde su stadioni uglavnom puni kada igra najbolji nacionalni tim. Videćemo sada i koliko će dece biti, jer se utakmica igra kasno –</b> zaključio je selektor Ljubiša Tumbaković.</p>
      <p>Poslednjem treningu Orlova pred duel sa Luksemburgom prisustvovali su predsednik Slaviša Kokeza, potpredsednici Nenad Bjaković i Marko Pantelić, sportski direktor Vladimir Matijašević, skauti Zoran Filipović i Momčilo Vukotić.</p>
      <p>Utakmica između Srbije i Luksemburga igra se u četvrtak od 20.45 časova.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/13/mitrovic-nateracu-ljude-iz-fss-da-promene-poster-pored-svlacionice/"/>
        <a href="https://www.sportskacentrala.com/2019/11/12/potvrda-iz-uefa-holandjanin-na-centru-protiv-luksemburga/"/>
        <a href="https://www.sportskacentrala.com/2019/11/11/kolarov-treba-nam-nacionalno-jedinstvo-kontinuitet-je-samo-pitanje-vremena/"/>
        <a href="https://www.sportskacentrala.com/2019/11/11/tumbakovic-o-plasmanu-na-euro-bilo-je-i-vecih-cuda-u-istoriji-fudbala/"/>
        <a href="https://www.sportskacentrala.com/2019/11/11/tumbakovic-bez-trojice-protiv-luksemburga-i-ukrajine/"/>
        <a href="https://www.sportskacentrala.com/2019/11/09/tumbakovicev-debitant-obecava-za-srbiju-se-necu-stedeti/"/>
        <a href="https://www.sportskacentrala.com/2019/11/08/tumbakovic-objavio-spisak-ponovo-bez-jovica-po-jedan-debitant-i-povratnik/"/>
        <a href="https://www.sportskacentrala.com/2019/11/02/matijasevic-najavio-razgovore-i-povratak-jovica-u-reprezentaciju/"/>
        <a href="https://www.sportskacentrala.com/2019/11/01/jovic-o-reprezentaciji-ne-ljutim-se-ni-na-koga/"/>
      </related>
    </article>
  </body>
</html>