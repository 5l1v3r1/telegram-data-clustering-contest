<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425651/plhsiazei-h-mayrhs-paraskeyhs-twn-ekptwsewn-kai-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:15:01+00:00"/>
    <meta property="og:title" content="Πλησιάζει η «Μαύρης Παρασκευής» των εκπτώσεων και στη Ρόδο"/>
    <meta property="og:description" content="Ξεκίνησαν και στη Ρόδο οι προετοιμασίες για την υποδοχή της «Μαύρης Παρασκευής» των εκπτώσεων που φαίνεται ότι έχει καθιερωθεί τα τελευταία χρόνια και στο νησί μας και μάλιστα κερδίζει όλο και περισσότερους είτε είναι καταστήματα είτε καταναλωτές."/>
  </head>
  <body>
    <article>
      <h1>Πλησιάζει η «Μαύρης Παρασκευής» των εκπτώσεων και στη Ρόδο</h1>
      <address>
        <time datetime="2019-11-13T18:15:01+00:00">13 Nov 2019, 18:15</time>
      </address>
      <p>
        <b>Ξεκίνησαν και στη Ρόδο οι προετοιμασίες για την υποδοχή της «Μαύρης Παρασκευής» των εκπτώσεων που φαίνεται ότι έχει καθιερωθεί τα τελευταία χρόνια και στο νησί μας και μάλιστα κερδίζει όλο και περισσότερους είτε είναι καταστήματα είτε καταναλωτές.</b>
      </p>
      <p>Η Black Friday 2019 όπως ονομάζεται με τις μεγάλες προσφορές που θα διαρκέσουν ένα 24ωρο πλησιάζει. Το ραντεβού έχει κλειστεί για την 29η Νοεμβρίου, και ήδη ξεκίνησαν οι διερευνητικές επισκέψεις στην αγορά που γίνονται και με αφορμή τις γιορτές των Χριστουγέννων.</p>
      <p>Η «Ροδιακή» και το «rodiaki.gr» συμμετέχουν στην «Black Friday 2019» και απευθύνουν κάλεσμα σε όσους ενδιαφέρονται να εκμεταλλευτούν την ευκαιρία που τους δίνεται ώστε να διαφημίσουν τις επιχειρήσεις τους μέσω ειδικών προσφορών. Το διαφημιστικό τους τμήμα, περιμένει τον εμπορικό κόσμο για να διαμορφώσει κάθε διαφημιστική πρόταση και να ικανοποιήσει τις απαιτήσεις του.</p>
      <figure>
        <img src="https://www.rodiaki.gr/medias/2019/11/12/0089140e4131abb7e4903d5aea4f52d9.jpg"/>
      </figure>
      <p><b>Πως καθιερώθηκε</b><br/>Η Black Friday σε ό,τι αφορά τις Ηνωμένες Πολιτείες είναι το ανεπίσημο όνομα της ημέρας που ακολουθεί την Ημέρα των Ευχαριστιών. Είναι δηλαδή η τέταρτη Παρασκευή του Νοεμβρίου, ημέρα η οποία έχει θεωρηθεί ως η αρχή της περιόδου των Χριστουγεννιάτικων αγορών στη χώρα από το 1952. Οι περισσότερες μεγάλες επιχειρήσεις λιανικού εμπορίου ανοίγουν πολύ νωρίς, τα τελευταία χρόνια από τις μεταμεσονύκτιες ώρες, και δίνουν μεγάλες προσφορές.</p>
      <p>Ο όρος Black Friday σχετίζεται μάλλον με τα κέρδη των επιχειρήσεων, κατά τη διάρκεια αυτής της περιόδου. Οι ιδιοκτήτες των καταστημάτων ουσιαστικά χρησιμοποιούσαν κόκκινο στυλό όταν σημείωναν στα βιβλία τους τα ελλείμματα και μαύρο όταν είχαν πλεόνασμα. Έτσι λοιπόν λόγω του ότι κατά τη διάρκεια εκείνης της ημέρας, όλοι χρησιμοποιούσαν το μαύρο στυλό λόγω του αυξημένου τζίρου, η συγκεκριμένη Παρασκευή πήρε αυτό το όνομα.</p>
      <p>Εκτός όμως από τις μεγάλες προσφορές, η Black Friday μπορεί να έχει παγίδες και οι προσφορές μπορεί να είναι ψεύτικες, συνεπώς οι καταναλωτές καλούνται να είναι ιδιαίτερα προσεκτικοί. Πριν από την περσινή Black Friday, η Γενική Γραμματεία Εμπορίου καλούσε τους καταναλωτές να διενεργούν έρευνες αγοράς για τα προϊόντα που τους ενδιαφέρουν κατά την περίοδο που θα προηγηθεί της αναφερόμενης δράσης, ώστε να διαμορφώσουν οι ίδιοι πραγματική εικόνα του μεγέθους των εκπτώσεων και προσφορών που θα εφαρμοστούν κατά την Black Friday.</p>
      <p>Παράλληλα, οι καταναλωτές θα πρέπει να γνωρίζουν ότι κατά την ημέρα πραγματοποίησης της δράσης, το όφελος για τους ίδιους από εφαρμογή εκπτώσεων/προσφορών θα πρέπει να προκύπτει σαφώς από τις αναγραφόμενες επί των πινακίδων των προϊόντων τιμών (τιμή πριν και τιμή μετά την πραγματοποίηση της δράσης).</p>
      <figure>
        <img src="https://www.rodiaki.gr/medias/2019/11/12/f2891825eba2ad82d29f894bba0dff76.jpg"/>
      </figure>
    </article>
  </body>
</html>