<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/georgi-dermendzhiev-ne-e-priyatno-da-te-khokat-406655.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T18:00:20+00:00"/>
    <meta property="og:title" content="Георги Дерменджиев: Не е приятно да те хокат"/>
    <meta property="og:description" content="Ситуацията е тежка, призна националният селекционер"/>
  </head>
  <body>
    <article>
      <h1>Георги Дерменджиев: Не е приятно да те хокат</h1>
      <address><time datetime="2019-11-13T18:00:20+00:00">13 Nov 2019, 18:00</time> by <a rel="author">Димитър Душков</a></address>
      <p>Националният селекционер Георги Дерменджиев даде пресконференция преди контролата с Парагвай утре. Двубоят е от 19:00 часа на Националния стадион "Васил Левски". Това ще бъде официален дебют за специалиста начело на представителния ни тим.</p>
      <p>Дерменджиев сподели, че Кирил Десподов и Пламен Илиев ще бъдат на линия за срещата, въпреки че напоследък се заговори, че съществува голяма вероятност двамата да пропуснат мача заради леки контузии. Бившият наставник на Лудогорец и Левски допълни, че в отбора има натрупано психологическо напрежение заради многото слаби резултати напоследък. Той също така обясни, че не е приятно постоянно да бъдеш критикуван, тъй като това не помага по никакъв начин на представянето на отбора.</p>
      <p>"Всеки знае Парагвай какъв отбор  е - това е силен тим, и аз съм доволен, че ще играем срещу тях. Гледаме напред, пък каквото се случи. Резултатите са довели до този негативизъм към тима. Не е добре, когато губиш, но не е добре и когато те хокат постоянно. В крайна сметка това са нашите момчета. Ситуацията не е лека. Всеки национален отбор има тежки загуби и добри моменти. Най-лошото е, че има сериозно психологическо натоварване върху тима заради загубите. Искам възможно най-бързо това да отмине", добави той.</p>
      <p>"Има момент, в който футболистите играят с притеснение. Искам да им вдъхна увереност. Това не е потенциала на отбора. Искам играчите да са по-спокойни и да играят по-освободено. Да се надяваме, че за в бъдеще ще върнем хората по трибуните. Честата смяна на треньорите не се отразява добре на играчите", каза Дерменджиев.</p>
    </article>
  </body>
</html>