<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76553-Toto-je-5-najvacsich-dopravnych-nehod-na-Slovensku-pri-ktorych-zahynuli-desiatky-osob"/>
    <meta property="og:site_name" content="REFRESHER"/>
    <meta property="article:published_time" content="2019-11-13T18:10:00+00:00"/>
    <meta property="og:title" content="Toto je 5 najväčších dopravných nehôd na Slovensku, pri ktorých zahynuli desiatky osôb"/>
    <meta property="og:description" content="Nepozornosť vodičov, nedostatočná pozornosť venovaná šoférovaniu a ďalšie zlyhania, zapríčinili množstvo smrteľných nehôd na domácich cestách."/>
  </head>
  <body>
    <article>
      <h1>Toto je 5 najväčších dopravných nehôd na Slovensku, pri ktorých zahynuli desiatky osôb</h1>
      <address><time datetime="2019-11-13T18:10:00+00:00">13 Nov 2019, 18:10</time> by <a rel="author">Viktor Kniš</a></address>
      <p>
        <b>Nepozornosť vodičov, nedostatočná pozornosť venovaná šoférovaniu a ďalšie zlyhania, zapríčinili množstvo smrteľných nehôd na domácich cestách.</b>
      </p>
      <p>Dnes v poobedňajších hodinách neďaleko Nitry prišlo po zrážke autobusu s nákladným autom o život 12 ľudí a ďalších 17 bolo ťažko zranených. Podobných tragických nehôd, pri ktorých zahynulo veľa ľudí, už Slovensko zaznamenalo viac. V niektorých prípadoch bola vina na strane vodičov, zavinenie sa však pripisuje aj zlyhaniam techniky. Obzvlášť pozorní by mali byť šoféri v nepriaznivom počasí, pri zotmievaní a dávať si pozor na únavu, resp. mikrospánok. </p>
      <related>
        <a href="https://refresher.sk/76550-Po-zrazke-autobusu-zomrelo-12-ludi-z-toho-4-deti-Dalsich-17-sa-zranilo-jedneho-cestujuceho-uz-operuju"/>
      </related>
      <h3>Úhorná, rok 2003, 11 mŕtvych</h3>
      <p>Nehoda, ktorá sa stala v auguste 2003 pri Úhornej v okrese Gelnica, si vyžiadala 13 ľudských životov a 25 ťažko aj ľahko zranených: <i>„Je to zázrak, že to niekto prežil,“</i>  komentoval nehodu jeden zo záchranáov. Cestujúci si autobus objednali na svätú púť.</p>
      <p>Autobus sa podľa dostupných informácií z vyšetrovania zrútil z cesty po tom, čo mu v kopci a ostrej zákrute prestal fungovať motor. Podľa <a href="https://www.sme.sk/c/3777069/uhorna-vodic-je-nevinny.html">SME</a> mala byť nefunkčná ručná brzda.  Pôvodne sa v obžalobe proti vodičovi písalo, že mal tragickú nehodu zaviniť tým, že zaradil nesprávny rýchlostný stupeň, čo však nakoniec vyšetrovatelia vyvrátili:<i> „Výsledky vyšetrovacieho pokusu jednoznačne preukázali čo sme od začiatku tvrdili, že vodič nemohol zabrániť nehode,“</i> povedal obhajca Vladimír Bajtoš.</p>
      <p>  </p>
      <figure>
        <img src="https://i.refresher.sk/public/vik/nov_2019/4-3715a14d03690e1931b6ca173427dbff7cdf5607.jpg"/>
        <figcaption>
          <cite>TASR - Michal Svítok</cite>
        </figcaption>
      </figure>
      <h3>Chorvátsko, rok 2008, 16 mŕtvych</h3>
      <p>16 mŕtvych a 19 zranených si vyžiadala nehoda slovenského autobusu v Chorvátsku. Cestujúci smerovali na dovolenky, väčšina ľudí vo vozidle boli starší ľudia, ktorí pochádzali z východného Slovenska, resp. z Košíc. 14 ľudí prišlo o život priamo na mieste, ďalší dvaja po prevoze do nemocnice. </p>
      <p>Príčina nehody bola dlhodobo nejasná, niektorí pasažieri vypovedali, že počuli prasknúť pneumatiku, informuje <a href="https://spravy.pravda.sk/svet/clanok/225160-v-chorvatsku-havaroval-slovensky-autobus-strnast-ludi-zahynulo/">Pravda</a>. Podľa chorvátskych médií autobus zišiel z cesty, najprv prerazil kovové zábradlie a následne narazil do betónového piliera mosta. Podľa portálu<a href="https://www.noviny.sk/slovensko/64433-presne-pred-rokom-pochoval-autobus-smrti-16-slovakov"> noviny.sk </a>aj rok po nehode nebolo jasné, čo je príčinou. Vyšetrovatelia vyvrátili verziu s prasknutou pneumatikou a pracovali s tou, že vodič mohol dostať mikrospánok.</p>
      <figure>
        <img src="https://i.refresher.sk/public/vik/nov_2019/117232-nehoda-slovenskeho-autobusu-v-chorvatsku-clanokW.jpg"/>
        <figcaption>
          <cite>24sata.hr</cite>
        </figcaption>
      </figure>
      <h3>Polomka, rok 2009, 12 mŕtvych</h3>
      <p>Tragická zrážka osobného vlaku a autobusu pri obci Polomka neďaleko Brezna si vyžiadala 12 mŕtvych, ďalších 20 sa zranilo a museli byť hospitalizovaní. Cestujúci mali namierené na lyžovačku. Podľa <a href="https://www.cas.sk/clanok/107079/video-polomka-vlak-prevalcoval-autobus-12-mrtvych/">Nového Času</a> mal nehodu zapríčiniť vodič autobusu, ktorý na železničnom priecestí bez svetelnej signalizáce preraďoval rýchlosť a nestihol z neho odísť. Vlak narazil do autobusu s 37 cestujúcimi v plnej rýchlosti, pričom ho prevalil na bok. </p>
      <p><i>„Autobus sa otvoril ako konzerva a ľudia v mieste nárazu nemali šancu prežiť,“</i>  komentoval situáciu jeden zo zasahujúcich hasičov podľa Hospodárskych novín. Podľa dostupných informácií malo ísť o skúseného vodiča. </p>
      <figure>
        <img src="https://i.refresher.sk/public/vik/nov_2019/polomka_ac1100ae-13fa-f51c.jpg"/>
        <figcaption>
          <cite>TASR - Michal Svítok</cite>
        </figcaption>
      </figure>
      <h3>Diaľnica D1 z Piešťan, rok 2014, 4 mŕtvi</h3>
      <p>Na diaľnici D1 v smere z Piešťan do Trnavy zahynuli pred piatimi rokmi 4 študentky zo Športového gymnázia Jozefa Herdu v Trnave, ďalších 23 ľudí sa zranilo.</p>
      <p>Žiaci sa vracali z exkurzie na Orave, tesne pred cieľom autobus náhle zišiel z cesty a na prudkom svahu sa prevrátil, kvôli čomu nebolo možné niektoré osoby zachrániť. Podľa znalcov bolo 12 bezpečnostných pásov v autobuse nefunkčných, informujú <a href="https://refresher.sk/znalcov%20https:/www.topky.sk/cl/100370/1697685/Tragedia-studentov-z-Trnavy-spred-styroch-rokov--Trest-pre-Milana--ktory-soferoval-autobus-smrti">Topky</a>. </p>
      <p>Súd poslal šoféra za mreže na šesť rokov, keďže príčinou nehody mala byť jeho nepozornosť. Podobných nehôd sa na Slovensku udiali za posledné dve dekády na Slovensku desiatky.</p>
      <figure>
        <img src="https://i.refresher.sk/public/vik/nov_2019/autobus_tragedia_06.jpg"/>
        <figcaption>
          <cite>TASR</cite>
        </figcaption>
      </figure>
      <h3>Nitrica a Nitrianske Sučany, rok 2017, 8 mŕtvych</h3>
      <p>Čelná zrážka kamióna s návesom a dodávky na ceste medzi obcami Horné Vestenice a Nitrianske Sučany si priamo na mieste vyžiadala 7 obetí, neskôr v nemocnici zahynula aj ôsma žena. Išlo o slovenské opatrovateľky, ktoré sa z Rakúska premiestňovali domov. </p>
      <p>Približne po roku bolo vyšetrovanie ukončené:<i> „Na základe vykonaného dokazovania je zrejmé, že 54-ročný Milan, šofér mikrobusu Opel Vivaro z nezistených príčin, zrejme z dôvodu nedostatočného venovaniu sa vedeniu vozidla, prešiel do protismernej časti vozovky, kde došlo k čelnej zrážke s oproti idúcim nákladným vozidlom Man s návesom,“</i> informovala Elena Antalová, hovorkyňa Krajského riaditeľstva policajného zboru v Trenčíne pre <a href="https://myhornanitra.sme.sk/c/20884200/policajti-ukoncili-vysetrovanie-tragickej-dopravnej-nehody-pri-nitrici.html">SME</a>. </p>
      <figure>
        <img src="https://i.refresher.sk/public/vik/nov_2019/2836066_1200x.jpeg"/>
        <figcaption>
          <cite>TASR - KR PZ Trenčín</cite>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/52020-Diskusia-Mala-by-sa-na-Slovensku-legalizovat-marihuana"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
      </related>
    </article>
  </body>
</html>