<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/ogrencilerin-ataturk-posterinin-onunde-egilmesine-meb-den-sorusturma"/>
    <meta property="og:site_name" content="euronews"/>
    <meta property="article:published_time" content="2019-11-13T18:38:39+00:00"/>
    <meta property="og:title" content="Öğrencilerin Atatürk posterinin önünde eğilmesine MEB'den soruşturma"/>
    <meta property="og:description" content="Milli Eğitim Bakanlığı (MEB), bir okulda düzenlenen 10 Kasım Gazi Mustafa Kemal Atatürk'ü anma programının sosyal medyaya yansıyan görüntüleriyle ilgili inceleme ve soruşturma başlattı."/>
  </head>
  <body>
    <article>
      <h1>Öğrencilerin Atatürk posterinin önünde eğilmesine MEB'den soruşturma</h1>
      <address><time datetime="2019-11-13T18:38:39+00:00">13 Nov 2019, 18:38</time> by <a rel="author">euronews </a></address>
      <p>Milli Eğitim Bakanlığı (MEB), bir okulda düzenlenen 10 Kasım Gazi Mustafa Kemal Atatürk'ü anma programının sosyal medyaya yansıyan görüntüleriyle ilgili inceleme ve soruşturma başlattı.</p>
      <p>10 Kasım Atatürk'ü anma etkinlikleri kapsamında çocukların şiir okuyarak Atatürk posterinin önünde eğilmesini gösteren videonun sosyal medyada tepki yaratması sonrası MEB'den açıklama geldi.</p>
      <p>Çarşamba günü yayınlanan basın açıklamasında MEB, "Cumhuriyetimizin kurucusu Gazi Mustafa Kemal Atatürk'ün ebediyete irtihalinin 81. yıl dönümü anma etkinlikleri kapsamında bir okulumuzda gerçekleştirilen programın sosyal medya üzerinden kamuoyuna yansıyan görüntüleriyle ilgili aşağıdaki açıklamanın yapılmasına gerek duyulmuştur" ifadelerine yer verdi.</p>
      <p>Açıklama, "10 Kasım Atatürk'ü anma programını anlamından uzaklaştırarak, pedagojik açıdan kabul edilemez bir algıya sebebiyet veren söz konusu etkinlikle ilgili inceleme/soruşturma başlatılmıştır" şeklinde devam etti.</p>
      <p>Videoda şiir okuyan bir çocuğun yanında sergiledikleri performans gereği Atatürk posterinin önünde eğilen başka çocuklar görülüyor.</p>
    </article>
  </body>
</html>