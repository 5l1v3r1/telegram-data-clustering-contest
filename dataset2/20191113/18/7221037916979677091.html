<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/meya-karaya-yonelik-siddet-sadece-isciye-degil-kadina-yonelik-siddettir/926858"/>
    <meta property="og:site_name" content="medya faresi"/>
    <meta property="article:published_time" content="2019-11-13T18:56:00+00:00"/>
    <meta property="og:title" content="Meya Kara'ya yönelik şiddet sadece işçiye değil kadına yönelik şiddettir"/>
    <meta property="og:description" content="2,5 yıl Cihan Tekstil’de çalışmış olan Meya Kaya kıdem tazminatını, 2 aylık ödenmeyen sigorta primini ve 8 günlük ücretini talep ediyor"/>
  </head>
  <body>
    <article>
      <h1>Meya Kara'ya yönelik şiddet sadece işçiye değil kadına yönelik şiddettir</h1>
      <h2>2,5 yıl Cihan Tekstil’de çalışmış olan Meya Kaya kıdem tazminatını, 2 aylık ödenmeyen sigorta primini ve 8 günlük ücretini talep ediyor</h2>
      <address>
        <time datetime="2019-11-13T18:56:00+00:00">13 Nov 2019, 18:56</time>
      </address>
      <p>İstanbul, Esenyurt’ta çalıştığı Cihan Tekstil’den tazminatı verilmeden çıkarılan ve buna dair açıklama yapmak isterken patron Şükrü Üner’in taşlı saldırısına uğrayıp yaralanan kadın işçi Meya Kara’yla ilgili bugün Esenyurt Meydanı'nda basın açıklaması yapıldı.  </p>
      <p>bianet'in haberine göre Emeğin Gücü Derneği imzalı açıklamaya, Çağdaş Hukukçular Derneği (ÇHD) İstanbul Şubesi ve diğer işçiler de destek verdi.</p>
      <p>Açıklamada, saldırganlardan şikayetçi olmalarına rağmen serbest bırakıldıkları ifade edildi ve “Saldırganları ve sorumsuz yetkilileri kınıyoruz” dendi.</p>
      <p>Basın açıklamasında söz alan Meya Kara da “Bu ülkede yaşanan sorunlar sadece emekçiye yönelik değil, aynı zamanda kadına yönelik şiddettir. Gerek fiziksel, gerek psikolojik biz toplumun her alanında maalesef bu şiddete maruz kalıyoruz. Bu yüzden kadın ve emekçi örgütlenmesi şart” dedi.</p>
      <p>2,5 yıl Cihan Tekstil’de çalışmış olan Meya Kaya kıdem tazminatını, 2 aylık ödenmeyen sigorta primini ve 8 günlük ücretini talep ediyor.</p>
      <p>
        <b>“İşveren hiçbir taahhüdünü yerine getirmedi”</b>
      </p>
      <p>Emeğin Gücü Derneği Yönetim Kurulu Üyesi Hasan Ergül'ün okuduğu açıklama şöyle:</p>
      <p>“Cihan Tekstil fabrikasında çalışan kadın işçi Meya Kara tazminatı ödenmeden işten atıldı ve Emeğin Gücü Derneğine müracaat etti. Dernek olarak Cihan Tekstil’e dosya gönderdik ve işverenle yapılan görüşmelerde ödeme yapılacağına dair tarih verildi. İşveren ‘Kendim derneğe gelip ödeme yapacağım’ dedi. Ancak hiçbir taahhüdünü yerine getirmedi.  </p>
      <p>“Firma önünde basın açıklaması yapmamıza bile tahammül edilmedi. Cihan Tekstil sahibi ve yanındaki ekibi demokratik haklarını kullanarak basın açıklaması yapan Meya Kara ve Emeğin Gücü Derneği üyelerine organize saldırı düzenledi.</p>
      <p>“Saldırı sonrasında üç yaralı arkadaşımızın sağlık raporu olmasına rağmen saldırganlar serbest bırakıldı. Saldırganlar ve sorumlular hakkında şikayetçi olduk.</p>
      <p>“Emekçilere ve ezilenlere baskı ve saldırı cüreti gösterenler emek düşmanı zihniyetten ve saldırıların cezasız kalmasından besleniyorlar. Saldırganları ve sorumsuz yetkilileri kınıyoruz.”</p>
      <p>Açıklamada dayanışma gösterenlere de teşekkür edildi.</p>
    </article>
  </body>
</html>