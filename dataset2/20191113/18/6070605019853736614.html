<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/immolacio-estudiant-precarietat-universitats-Franca_0_2343365844.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T18:07:11+00:00"/>
    <meta property="og:title" content="La immolació d'un estudiant obre el debat sobre el drama de la precarietat a les universitats de França"/>
    <meta property="og:description" content="Un jove es debat entre la vida i la mort al calar-se foc després de perdre una beca de 450 euros"/>
  </head>
  <body>
    <article>
      <h1>La immolació d'un estudiant obre el debat sobre el drama de la precarietat a les universitats de França</h1>
      <h2>Un jove es debat entre la vida i la mort al calar-se foc després de perdre una beca de 450 euros</h2>
      <address>
        <time datetime="2019-11-13T18:07:11+00:00">13 Nov 2019, 18:07</time>
      </address>
      <p>"La precarietat mata". Amb aquest missatge ben concís, centenars d’estudiants han bloquejat el campus Porte des Alpes de la Universitat Lió II, a tocar de la ciutat francesa de Lió. L'acció s'enquadra en la jornada de protesta organitzada per universitaris per homenatjar el jove de 22 anys que divendres passat es va ruixar el cos amb benzina i es va prendre foc a l'estil bonze per denunciar la falta de beques. </p>
      <figure>
        <iframe data-src="https://twitter.com/SnesLyon/status/1194195363403567104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El noi ha sobreviscut, però amb cremades al 90% del cos es debat entre la vida i la mort en un centre hospitalari. Abans d'immolar-se, Anas Kournif va avisar en un missatge a Facebook: "Avui cometré l’irreparable”, va escriure. Estudiant de ciències polítiques, el jove denunciava en el seu missatge la precarietat estudiantil que l'abocava a perdre el dret a una ajuda pública per haver repetit tres vegades un curs a la Facultat de Ciències Polítiques. “Aquest any no tinc beca, [però] fins i tot quan en tenia, 450 euros al mes són suficients per viure?”, es preguntava en l'escrit el noi, que acusava “Macron, Hollande, Sarkozy i la Unió Europea” d’haver-lo matat i de "crear incertesa sobre el futur de tothom”. Segons les últimes dades de l’Institut Nacional d’Estadística i Estudis Econòmics francès, que daten del 2016, un 20,8% dels estudiants estan sota el llindar de pobresa.</p>
      <p>La convocatòria reivindicativa ha comptat amb el suport de diversos sindicats i, més enllà del fet que ha tingut un seguiment minoritari, ha servit per tornar a posar en el debat públic les dificultats que troben milers de joves universitaris per poder sobreviure, en molts casos sense l'ajut dels progenitors i només amb les beques. </p>
      <p>Bastien Pereira Besteiro, del sindicat SUD Éducation, denunciava en declaracions a l’agència France-Presse que la ministra d’Ensenyament superior, Frédérique Vidal, "s'acontenta amb comunicar sobre petits disturbis i no pas sobre els problemes dels estudiants", un fet que qualificava de "senzillament indecent”. Es referia al grup de manifestants que dimarts al vespre van enderrocar una de les reixes d’entrada als jardins del ministeri a París i que per a la ministra és una violència "que no té cabuda a la universitat, tot i comprendre que "l’acte tràgic" de l'estudiant Kournif pot provocar "una emoció legítima".</p>
      <figure>
        <iframe data-src="https://twitter.com/OracleOfRage/status/1194245695793971203?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Veig que [Vidal] ha reaccionat molt més ràpid pel seu pòrtic que per l’estudiant que s’ha immolat”, denunciava, per la seva banda, Louis Boyard, del sindicat Union Nationale Lycéenne. La ministra no s’havia pronunciat públicament sobre la immolació del jove fins a dimarts al vespre, tot i que s’havia desplaçat a Lió dissabte per donar suport al personal de la universitat i del centre encarregat de donar les beques Crous. Des del sindicat FAGE demanen al govern que prengui “mesures fortes” per ajudar “els estudiants que es troben en la més gran misèria”.</p>
      <p>En el comunicat, la ministra Vidal també ha condemnat el boicot a la conferència de François Hollande a la Universitat de Lilla. Un centenar d’estudiants han envaït l’amfiteatre del centre per impedir que l’expresident de la República presentés el seu nou llibre sobre com “respondre a la crisis democràtica”. Com un mal presagi, l’equip d’Hollande ha acabat anul·lant l’acte.</p>
    </article>
  </body>
</html>