<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822137.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T18:07:00+00:00"/>
    <meta property="og:title" content="دستورالعمل تامین برق استخراج رمزارزها ابلاغ شد"/>
    <meta property="og:description" content="به گزارش مهر، بر اساس مصوبه تعیین نرخ ماینینگ  توسط وزارت نیرو، تامین برق مراکز استخراج رمزارزها مشروط به تدارک و ارائه مجوز معتبر است. تامین برق این دسته از متقاضیان به یکی از دو روش «اتصال به شبکه و خرید انرژی از شرکت های برق» و «تامین برق با ایجاد ظرفیت جدید» صورت خواهد گرفت."/>
  </head>
  <body>
    <article>
      <h1>دستورالعمل تامین برق استخراج رمزارزها ابلاغ شد</h1>
      <address>
        <time datetime="2019-11-13T18:07:00+00:00">13 Nov 2019, 18:07</time>
      </address>
      <p>وزارت نیرو، مقررات تامین برق مراکز استخراج رمزارزها را ابلاغ کرد که بر اساس آن نحوه تامین برق مراکز استخراج رمزارزها اعلام شد.</p>
      <p>به گزارش مهر، بر اساس مصوبه تعیین نرخ ماینینگ  توسط وزارت نیرو، تامین برق مراکز استخراج رمزارزها مشروط به تدارک و ارائه مجوز معتبر است. تامین برق این دسته از متقاضیان به یکی از دو روش «اتصال به شبکه و خرید انرژی از شرکت های برق» و «تامین برق با ایجاد ظرفیت جدید» صورت خواهد گرفت.</p>
      <p>همچنین بهای هر کیلووات ساعت برق مصرفی مراکز استخراج رمزارزها، ۹۶۵۰ ریال تعیین می شود.</p>
      <p>به منظور مدیریت مصرف برق در طول ایام گرم سال (از ابتدای خرداد تا پایان شهریور) بهای هر کیلووات ساعت انرژی برق با ضریب دو و در هشت ماهه دیگر سال (از ابتدای فروردین تا انتهای اسفمندماه هر سال) با ضریب نیم محاسبه و دریافت می شود.</p>
      <p>چنانچه به دلیل تغییر پایدار نرخ ارز و یا تغییر ترکیب قیمت یا مقدار صادرات، متوسط قیمت برق صادراتی بیش از ۱۰ درصد افزایش/کاهش نماید، شرکت توانیر موظف است پیشنهاد اصلاحی تنظیم و به وزارت نیرو ارائه نماید.</p>
      <p>بهای برق دریافتی  از سطوح ولتاژ ۴۰۰ و ۲۳۰ کیلوولت با ۲۰ درصد از تخفیف و از سطوح ولتاژ ۱۳۲، ۶۶ و ۶۳ کیلوولت با ۱۲ درصد تخفیف محاسبه و دریافت می گردد.</p>
      <p>علاوه بر بهای انرژی، سایر هزینه ها از قبیل آبونمان، تجاوز از قدرت، عوارض برق، مالیات بر ارزش افزوده و عوارض حسب مورد و بر اساس ضوابط و مقررات مربوطه، محاسبه و دریافت خواهد شد.</p>
      <p>برق مصرفی مراکز استخراج رمزارزها که بر اساس تایید مراجع ذیصلاح به استخرهای استخراج داخل کشور متصل می شوند علاوه بر تخفیف های ولتاژ اتصال، مشمول ۱۵ درصد تخفیف می باشند.  </p>
      <p>به منظور تضمین پرداخت بهای برق مصرفی مشترکین دارای قرارداد تامین برق یا قرارداد پشتیبان، شرکت برق باید، متناسب با قدرت انشعاب یا بر اساس برآورد مابه التفاوت میزان مصرف و تولید مشترک، تضمین معتبر از مشترک دریافت نماید.</p>
      <p>دستورالعمل مقررات تامین برق مراکز استخراج رمزارزها از اینجا قابل مشاهده است.</p>
    </article>
  </body>
</html>