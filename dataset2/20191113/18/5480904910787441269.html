<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadal-odvratil-medvedevovi-mecbol-a-ma-prvni-londynskou-vyhru/1820700?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T18:32:00+00:00"/>
    <meta property="og:title" content="Nadal odvrátil Medveděvovi mečbol a má první londýnskou výhru"/>
    <meta property="og:description" content="Londýn - Světová jednička Rafael Nadal ze Španělska odvrátil v druhém utkání na Turnaji mistrů Daniilu Medveděvovi mečbol a ruského tenistu v repríze finále US Open porazil 6:7, 6:3 a 7:6. Třiatřicetiletý Mallorčan prohrával v rozhodujícím setu 1:5 a byl na hraně vyřazení, po obratu si však udržel šanci na semifinále a setrvání na prvním místě žebříčku na konci sezony."/>
  </head>
  <body>
    <article>
      <h1>Nadal odvrátil Medveděvovi mečbol a má první londýnskou výhru</h1>
      <address><time datetime="2019-11-13T18:32:00+00:00">13 Nov 2019, 18:32</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Světová jednička Rafael Nadal ze Španělska odvrátil v druhém utkání na Turnaji mistrů Daniilu Medveděvovi mečbol a ruského tenistu v repríze finále US Open porazil 6:7, 6:3 a 7:6. Třiatřicetiletý Mallorčan prohrával v rozhodujícím setu 1:5 a byl na hraně vyřazení, po obratu si však udržel šanci na semifinále a setrvání na prvním místě žebříčku na konci sezony.</p>
      <slideshow>
        <figure>
          <img src="https://i3.cn.cz/6/1573664940_P201911130983401.jpg"/>
        </figure>
        <figure>
          <img src="https://i3.cn.cz/6/1573657091_P201911130807101.jpg"/>
        </figure>
        <figure>
          <img src="https://i3.cn.cz/6/1573657095_P201911130807401.jpg"/>
        </figure>
        <figure>
          <img src="https://i3.cn.cz/6/1573657016_P201911130805301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Nadal v pondělí v prvním zápase v Londýně podlehl Němci Alexanderu Zverevovi a dnešní duel s Medveděvem si tedy už nemohl dovolit ztratit. Přesto se zdálo, že se bude radovat jeho o deset let mladší soupeř. Medveděv se dostal v třetí sadě do vedení 5:1 a navíc získal mečbol, Nadal ale předvedl svého bojovného ducha, jenž ho zdobí celou kariéru a pomohl mu k zisku 19 grandslamových titulů.</p>
      <p>Nadal otočil pěti gamy za sebou na 6:5, Medveděv ještě zachránil tie-break, ale v něm zvítězil 7:4 španělský favorit. Nadal po dvou hodinách a 44 minutách využil první mečbol, když Medveděvův bekhendový úder skončil těsně v autu. Talentovaného Rusa porazil Španěl letos i potřetí po finálových zápasech v Montrealu a ve Flushing Meadows.</p>
      <p>Nadal má nyní ve Skupině Andreho Agassiho na kontě jednu výhru stejně jako Zverev a Medveděvův první přemožitel Stefanos Tsitsipas z Řecka, kteří se střetnou v hale O2 v dnešním druhém duelu.</p>
      <p>Vítězství výrazně pomohlo Nadalovi v boji o pozici světové jedničky na konci roku, o kterou ho chce připravit Novak Djokovič. Srb nyní musí celý turnaj vyhrát, Nadalovi stačí postoupit do finále.</p>
      <h3>Výsledky tenisového Turnaje mistrů v Londýně</h3>
      <h4>Skupina Andreho Agassiho:</h4>
      <p>Nadal (1-Šp.) - Medveděv (4-Rus.) 6:7 (3:7), 6:3, 7:6 (7:4).</p>
      <h4>Tabulka:</h4>
      <ul>
        <li>1. | Tsitsipas | 1 | 1 | 0 | 2:0 | 1</li>
        <li>| A. Zverev | 1 | 1 | 0 | 2:0 | 1</li>
        <li>3. | Nadal | 2 | 1 | 1 | 2:3 | 1</li>
        <li>4. | Medveděv | 2 | 0 | 1 | 1:4 | 0</li>
      </ul>
      <h4>Čtyřhra:</h4>
      <h4>Skupina Maxe Mirného:</h4>
      <p>Rojer, Tecau (6-Niz./Rum.) - Cabal, Farah (1-Kol.) 6:2, 5:7, 10:8</p>
    </article>
  </body>
</html>