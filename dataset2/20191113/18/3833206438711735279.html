<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/100-kmch-shte-bude-veche-ogranichenieto-na-avtomagistralite-v-Holandiya-913622"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T18:26:00+00:00"/>
    <meta property="og:title" content="100 км/ч ще бъде вече ограничението на автомагистралите в Холандия"/>
    <meta property="og:description" content="Ограничението на скоростта през деня по холандските пътища трябва да бъде намалено до 100 км/ч, за д..."/>
  </head>
  <body>
    <article>
      <h1>100 км/ч ще бъде вече ограничението на автомагистралите в Холандия</h1>
      <address>
        <time datetime="2019-11-13T18:26:00+00:00">13 Nov 2019, 18:26</time>
      </address>
      <p>Ограничението на скоростта през деня по холандските пътища трябва да бъде намалено до 100 км/ч, за да се справи страната с кризата с вредните емисии и замърсяването с азотен оксид, съобщават холандските медии.</p>
      <p>Премиерът Марк Рюте каза, че това е "неприятна мярка", но необходима. Съществуващото ограничение до 130 км/ч все още ще бъде разрешено през нощта. Новият лимит трябва да бъде въведен през следващата година, заедно с няколко други мерки, съобщава Би Би Си.</p>
      <p>Кризата със замърсяването на въздуха е толкова тежка, че заради нея са спрени и големи инфраструктурни проекти. Решение от върховния съд в Холандия през май относно емисиите на азотен окис повлия на хиляди планове за пътища, жилища и летища.</p>
      <p>Държавният съвет заяви, че холандските правила за предоставяне на разрешения за строеж са нарушили законодателството на ЕС, защитаващо природата от емисии като амоняк и азотен оксид.</p>
      <p>Правителството иска да построи 75 000 домове през следващата година, така че през последната седмица кабинетът се опита да намери решение за намаляване на замърсителите. Сред обсъжданите от министрите варианти беше забрана за превозни средства в неделя.</p>
      <p>На шофьорите ще бъде разрешено да карат с настоящия максимум (130 км/ч) между 19:00 и 06:00 часа. Смята се, че само 8% -10% от автомобилите пътуват по това време.</p>
      <p>Но дори и при ограничения по-ниски от 100 км/ч все още биха могли да възникнат проблеми с емисиите в области като претоварения централен запад Рандстад, в който са най-големите холандски градове Амстердам, Ротердам, Хага и Утрехт.</p>
      <p>С въвеждането на мярка Холандия ще стане№1 в Европа по най-ниска разрешена скорост на магистрали, наравно с Кипър, където обаче има много по-малко магистрали, коментира Би Би Си.</p>
      <p>Най-често срещаната максимална скорост в Европа е 130 км/ч, докато във Великобритания е 70 мили в час (112 км/ч).</p>
      <p>Въпреки че тази мярка се разглежда като временна, Рюте каза, че няма да дава никакви обещания за отмяната й. И тъй като министрите искат скоро да въведат ограничената скорост, това ще трябва да бъде координирано и пътните знаци ще трябва да се променят.</p>
    </article>
  </body>
</html>