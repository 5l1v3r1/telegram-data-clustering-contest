<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425684/anastatwsh-exei-prokalesei-fetos-ston-aera-o-manwlhs-kyritshs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T18:05:01+00:00"/>
    <meta property="og:title" content="Αναστάτωση έχει προκαλέσει φέτος στον ΑΕΡΑ ο... Μανώλης Κυρίτσης"/>
    <meta property="og:description" content="-Αναστάτωση έχει προκαλέσει φέτος στον ΑΕΡΑ η παρουσία του Μανώλη Κυρίτση. Και αυτό διότι έχει παίξει σε τρία εκτός έδρας παιχνίδια με τους Αφαντενούς και τα τρία ήταν άσσοι!"/>
  </head>
  <body>
    <article>
      <h1>Αναστάτωση έχει προκαλέσει φέτος στον ΑΕΡΑ ο... Μανώλης Κυρίτσης</h1>
      <h2>Όταν μιλάει ο Γκαστόνε</h2>
      <address>
        <time datetime="2019-11-13T18:05:01+00:00">13 Nov 2019, 18:05</time>
      </address>
      <p>
        <b>-Αναστάτωση έχει προκαλέσει φέτος στον ΑΕΡΑ η παρουσία του Μανώλη Κυρίτση. Και αυτό διότι έχει παίξει σε τρία εκτός έδρας παιχνίδια με τους Αφαντενούς και τα τρία ήταν άσσοι!</b>
      </p>
      <p>-Και το εντυπωσιακό είναι ότι και στα τρία, δέχθηκαν από τέσσερα γκολ. Από τον Ηρακλή Μαριτσών, τον Φοίβο Κρεμαστής και τώρα τον Αστέρα Παστίδας. Φοβερό ε;</p>
      <p>
        <b>-Αυτό και να θέλεις δεν μπορείς να το …πετύχεις. Είναι από τα εντυπωσιακά τερτίπια που προσφέρει απλόχερα το ποδόσφαιρο…</b>
      </p>
      <p>-Άντε τώρα να πείσεις τους Φαντενούς ότι όλα είναι φυσιολογικά και είναι ένα τυχαίο γεγονός. Το μυαλό του καθενός είναι ελεύθερο να κάνει οποιουσδήποτε συνειρμούς θέλει, όπως αντιλαμβάνεστε…</p>
      <p>
        <b>-Το μυαλό δεν μπορεί να …εγκλωβιστεί. Πλάθει εύκολα διάφορα σενάρια. Ειδικά το μυαλό των Ελλήνων που αρέσκονται στο να πιστεύουν βαθιά μέσα τους ότι σε όλα τα πράγματα σώνει και καλά πρέπει να υπάρχει παρασκήνιο…</b>
      </p>
      <p>-Εγώ προσωπικά δεν το πιστεύω πάντως. Έτυχε να μπει ο συγκεκριμένος διαιτητής και έτυχε ο ΑΕΡΑ να χάσει και τα τρία εκτός έδρας παιχνίδια με τέσσερα γκολ. Τι να κάνουμε τώρα. Έτσι είναι η μπάλα…</p>
      <p>
        <b>-Στ’ Αφάντου το έχουν πάρει πατριωτικά πάντως. Γι’ αυτό …τα βρόντηξε και ο Πελλός. Δεν θα μπορούσε να κάνει και διαφορετικά. Μετά θα είχε την κατακραυγή των συμπολιτών του… Πού να σταθεί στο χωριό…</b>
      </p>
      <p>-Καταλαβαίνετε πώς είναι αυτά τα πράγματα. Πάντως εδώ που τα λέμε θα πρέπει και η Επιτροπή να προσέχει λίγο παραπάνω για να μην δίνει πατήματα για συζητήσεις. Πέντε εκτός έδρας παιχνίδια έδωσε όλα και όλα ο ΑΕΡΑ και στα τρία έπαιξε ο Κυρίτσης…</p>
    </article>
  </body>
</html>