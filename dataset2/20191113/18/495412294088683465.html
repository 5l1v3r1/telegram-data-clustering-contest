<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-al-326-sale-pd-ma-crolla-m5s-al-16-crisi-della-sinistra/1948699/"/>
    <meta property="og:site_name" content="IlSussidiario"/>
    <meta property="article:published_time" content="2019-11-13T18:24:25+00:00"/>
    <meta property="og:title" content="SONDAGGI POLITICI, LEGA VOLA/ 45% si fida di Conte, 35% bocciano Pd-M5s"/>
    <meta property="og:description" content="Sondaggi politici, crisi Ilva e intenzioni di voto: il 45% si fida del Premier Conte, mentre Pd-M5s vengono bocciati dal 35%. Intanto la Lega.."/>
  </head>
  <body>
    <article>
      <h1>SONDAGGI POLITICI, LEGA VOLA/ 45% si fida di Conte, 35% bocciano Pd-M5s</h1>
      <h2>Sondaggi politici, crisi Ilva e intenzioni di voto: il 45% si fida del Premier Conte, mentre Pd-M5s vengono bocciati dal 35%. Intanto la Lega..</h2>
      <address><time datetime="2019-11-13T18:24:25+00:00">13 Nov 2019, 18:24</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Nei <b>sondaggi politici espressi da Ixè</b> a Cartabianca è stato posto l’accento sulla <a href="https://www.ilsussidiario.net/news/ilva-quattro-ragioni-non-solo-economiche-per-dire-no-alla-nazionalizzazione/1948236/"><b>crisi dell’ex Ilva con il Governo</b> </a>che la prossima settimana incontrerà ancora i vertici di Arcelormittal per evitare l’addio dei nuovi gestori e la conseguente, temibile, chiusura dell’industria più grande del centro-sud. Agli elettori intervistati è stata chiesta «<i>Ilva rischia la chiusura. A suo parere il Governo riuscirà a trovare una soluzione per evitare la chiusura dell’ex Ilva?»</i>. Ebbene, nonostante nelle intenzioni di voto la <b>Lega</b> guadagni sempre sul Governo, il 45% sembra fidarsi ancora del Premier Conte sul salvataggio dell’ex Ilva: il 35% invece boccia l’intera <a href="https://www.ilsussidiario.net/news/ilva-incapacita-di-decidere-e-generazioni-perse-il-dramma-di-un-paese-perso/1948187/"><b>gestione di Pd-M5s-Iv-LeU della crisi di Taranto</b></a>, mentre il 20% ammette di non sapere cosa rispondere. Se si entra nelle pieghe dei singoli elettorati, il 60% del <b>M5s</b> si fida in una positiva chiusura del dossier Ilva, mentre il valore scende e molto tra i <b>Pd</b> (40%) e ancora meno nel Carroccio (33%).</p>
      <h4>SONDAGGI IPSOS (12 NOVEMBRE): RENZI “DIVIDE”</h4>
      <p>Il ruolo di <b>Matteo Renzi</b>, tra gli scontri su <b>Ilva e Manovra</b> e non solo, nel Governo giallorosso è il tema affrontato da una delle domande inserite nei sondaggi politici di Ipsos: ebbene, a domanda netta, «<i>Matteo Renzi sta aiutando di più…</i>» e per il 42% quel sostegno è paradossalmente <b>dato più all’opposizione (42%)</b> che non al Governo (27%). Secondo l’elettorato intervistato, le continue liti e frizioni interne di Italia Viva contro il Governo Conte-2 minano la <b>tenuta della maggioranza con Pd e M5s</b> che pagano l’insofferenza alle “bordate” di Matteo Renzi. Italia Viva resta tra il 4 e il 5% in quasi tutti gli istituti demoscopici nazionali, eppure le manovre dell’ex Premier possono aiutare da vicino la Lega e il Centrodestra che vorrebbero far concludere al più presto il governo Conte-2 per andare subito alle urne. A livello elettorale infatti, la coalizione<b> Salvini-Meloni-Berlusconi</b> cresce senza sosta lasciando invece i “timori” tutti in casa dem-5Stelle.</p>
      <h4>IPSOS (12 NOVEMBRE): REGIONALI EMILIA ROMAGNA, LEGA AL TOP</h4>
      <p>Non solo Cartabianca, nuovi sondaggi politici ieri sera sono giunti anche sulla “concorrenza diretta”, ovvero a DiMartedì su La7 con l’ennesima affermazione di una sostanziale <b>crisi per il Governo Pd-M5s-Iv-LeU</b> anche sul fronte <b>Regionali</b>. Dopo l’Umbria a rimanere a rischio per il Centrosinistra è anche l’Emilia Romagna: di certo <b>Bonaccini</b> è un candidati maggiormente conosciuto e stimato da un buon elettorato in regione, ma la <b>crisi nazionale di Pd e soprattutto M5s</b> rischia di poter gravare sulla campagna elettorale emiliana. Per i sondaggi di Pagnoncelli (Ipsos) il 53% è convinto che le Regionali le vincerà la <b>Lega e il Centrodestra</b> unito attorno a <b>Lucia Borgonzoni,</b> mentre solo il 29% è convinto che il Centrosinistra con il Pd in testa possa reggere l’urto con Bonaccini. Passando poi alla domanda conseguente e diretta sulla <b>durata effettiva del Governo Conte-2,</b> il 48% è convinto che durerà molto poco dopo il voto emiliano mentre il 43% resta dell’idea che la legislatura sarà ancora piuttosto lunga.</p>
      <h4>IXÈ (12 NOVEMBRE): LE INTENZIONI DI VOTO</h4>
      <p>I <a href="https://www.ilsussidiario.net/news/sondaggi-politici-swg-centrodestra-sopra-il-50-meloni-sfiora-il-10-crollo-m5s/1948199/"><b>sondaggi politici</b> </a>espressi ieri da Cartabianca muovono ancora una volta osservazioni, rischi e timori nelle acque della maggioranza per quanto i numeri elettorali arrivano a “condannare” la <a href="https://www.ilsussidiario.net/news/forza-italia-viva-carfagna-apre-a-renzi-suggestione-se-governo-cade/1947424/"><b>politica attuale del Movimento 5 Stelle</b></a>, il più in crisi anche entrando in questa nuova settimana. La <a href="https://www.ilsussidiario.net/news/sondaggi-governo-9-in-2-mesi-presto-sotto-il-20-grazie-allilva/1946623/"><b>crisi dell’Ilva</b></a> prosegue, la <b>Manovra</b> entra nel vivo e le <a href="https://www.ilsussidiario.net/news/elezioni-emilia-romagna-le-cantonate-di-bonaccini-sulla-sanita-lombarda/1947981/"><b>Regionali in Emilia</b></a> restano uno “spauracchio” fino almeno a quando <a href="https://www.ilsussidiario.net/news/elezioni-emilia-romagna-i-quattro-ostacoli-che-si-frappongono-tra-la-lega-e-il-pd/1943961/"><b>Di Maio deciderà se accordarsi a Bonaccini,</b></a> presentare un proprio candidato (ma i tempi stringono) o addirittura non partecipare al voto. Nel frattempo <b>Salvini gongola e la Lega</b> vola al 32,6% negli ultimi sondaggi Ixè presentati ieri da Bianca Berlinguer: il guadagno netto dello 0,6% in una sola settimana è secondo solo a quello del <b>Pd</b> che guadagna con ogni probabilità voti dai grillini delusi. +0,9% per il Partito Democratico, con il 21% che ispira <b>Zingaretti</b> a proseguire nella strada del<a href="https://www.ilsussidiario.net/news/scenario-folli-la-fine-di-m5s-cambia-il-destino-di-conte-ilva-e-pd/1948190/"><b> Governo Conte-2 tenendo a “freno” gli alleati-rivali Di Maio e Renzi</b></a>. Già, <b>Italia Viva</b> è l’altro partito in lieve crescita con il 4,3% che guadagna uno 0,4,% secco in 7 giorni: rimane nella crisi giallorossa di fatto la parte più “gialla”, con inevitabilmente il caos attorno <a href="https://www.ilsussidiario.net/editoriale/2019/11/13/cdp-in-ilva-se-ce-un-piano/1948607/"><b>all’ex Ilva di Taranto</b></a> che in questo momento pesa e non poco.</p>
      <h4>SONDAGGI IXÈ (12 NOVEMBRE): LA CRISI DELLA SINISTRA</h4>
      <p>Il centrodestra continua il proprio volo nei sondaggi politici stilati per il 12 novembre: non solo Salvini ma anche la Meloni con Fratelli d’Italia non sta a guardare: 9,6%, cifre altissime e quasi mai raggiunte prima vedono guadagnare nell’ultima settimana “solo” lo 0,1% ma in proiezione quel 10% di soglia potrebbe realmente essere superato a breve. Chi perde terreno è invece Forza Italia con lo 0,5% perso da <a href="https://www.ilsussidiario.net/news/silvio-berlusconi-da-maurizio-costanzo-manco-con-la-bomba-ti-ho-tolto-dalla-tv/1948590/"><b>Berlusconi</b></a> secondo i sondaggi politici di Ixé: di certo una mini-crisi dovuta alla crescita dei sovranisti e alle liti intestine interne tra <a href="https://www.ilsussidiario.net/news/forza-italia-viva-carfagna-apre-a-renzi-suggestione-se-governo-cade/1947424/"><b>Carfagna e anti-colonnelli</b></a>. La crisi vera invece è per la <b>Sinistra</b>: sia quella dei <b>Radicali</b>, con <b>+Europa</b> che galleggia al 2,7% (guadagnandosi sì lo 0,5% ma rimanendo sempre sotto il 3% da mesi ormai), <b>La Sinistra</b> all’1,8% ed <b>Europa Verde</b> all’1,3%. In Spagna il <b>Psoe e Podemos</b> crescono fino al Governo, in Germania i <b>Verdi</b> spopolano ma in Italia il blocco di sinistra ancora stenta, almeno guardando i sondaggi elettorali di tutti i principali istituti demoscopici.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-frena-la-lega-al-33-stallo-pd-m5s-ilva-52-vuole-scudo-penale/1949152/"/>
        <a href="https://www.ilsussidiario.net/news/elisabetta-spitz-chi-e-commissario-mose-venezia-moglie-marco-follini-ex-udc-e-pd/1949231/"/>
        <a href="https://www.ilsussidiario.net/news/scenario-il-doppio-ribaltone-in-ue-che-lascia-da-solo-il-governo-conte/1948937/"/>
        <a href="https://www.ilsussidiario.net/news/retroscena-autonomia-un-aiutino-di-boccia-a-bonaccini-per-non-perdere-lemilia/1949094/"/>
        <a href="https://www.ilsussidiario.net/news/legge-elettorale-pd-m5s-proporzionale-correttivi-no-maggioritario-lega-renzi/1949014/"/>
        <a href="https://www.ilsussidiario.net/news/silvio-berlusconi-da-maurizio-costanzo-manco-con-la-bomba-ti-ho-tolto-dalla-tv/1948590/"/>
      </related>
    </article>
  </body>
</html>