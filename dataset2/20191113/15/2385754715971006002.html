<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/597168/tepak-amp-idryma-tsavliri-enonoun-dynameis-gia-ekpaidefsi-kai-kypriaki-naftilia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T15:17:00+00:00"/>
    <meta property="og:title" content="ΤΕΠΑΚ &amp; Ίδρυμα Τσαβλίρη Ενώνουν Δυνάμεις για Εκπαίδευση και Κυπριακή Ναυτιλία"/>
    <meta property="og:description" content="Σε μία κλειστή τελετή στο ξενοδοχείο Four Seasons στη Λεμεσό, πραγματοποιήθηκε στις 13 Νοεμβρίου, η τελετή απονομής Υποτροφίας  «Μάστερ στα Ναυτιλιακά και..."/>
  </head>
  <body>
    <article>
      <h1>ΤΕΠΑΚ &amp; Ίδρυμα Τσαβλίρη Ενώνουν Δυνάμεις για Εκπαίδευση και Κυπριακή Ναυτιλία</h1>
      <address><time datetime="2019-11-13T15:17:00+00:00">13 Nov 2019, 15:17</time> by <a rel="author">SigmaLive</a></address>
      <p>Σε μία κλειστή τελετή στο ξενοδοχείο Four Seasons στη Λεμεσό, πραγματοποιήθηκε στις 13 Νοεμβρίου, η τελετή απονομής Υποτροφίας  «Μάστερ στα Ναυτιλιακά και Χρηματοοικονομικά». Η υποτροφία παραχωρείται από το Πολιτιστικό  Ίδρυμα Τσαβλίρη και η χρηματοδότησή της γίνεται από τις χορηγίες που προέκυψαν από την Έκθεση Έργων Τέχνης με θέμα «Θάλασσα και Ναυτιλία». Η υποτροφία θα καλύψει πλήρως τα δίδακτρα φοίτησης της φοιτήτριας του Τμήματος Εμπορίου, Χρηματοοικονομικών και Ναυτιλίας του ΤΕΠΑΚ, Ελένης Καρνάου. Κατά τη διάρκεια της εκδήλωσης, πραγματοποιήθηκε επίσης απονομή τιμητικών διπλωμάτων στους χορηγούς της έκθεσης «Θάλασσα και Ναυτιλία», από τον Επίτιμο Πρόεδρο του Ιδρύματος, κύριο Γιώργο Τσαβλίρη. Κατά το χαιρετισμό τους, οι εκπρόσωποι του Ιδρύματος αλλά και του Πανεπιστημίου, ανήγγειλαν τη θέληση τους να δοθεί υποτροφία και το επόμενο ακαδημαϊκό έτος με στόχο, αν είναι εφικτό, να θεσμοθετηθεί, αλλά και τη θέληση τους να αναπτύξουν περισσότερες συνέργειες στο άμεσο μέλλον.</p>
      <figure>
        <img src="https://www.sigmalive.com/uploads/default/files/15dcc03b8e1fad.jpg"/>
      </figure>
      <p>Εκ μέρους του Τεχνολογικού Πανεπιστημίου Κύπρου, χαιρέτησε ο Κοσμήτορας της Σχολής Διοίκησης, Καθηγητής Φώτης Παναγίδης, ο οποίος εξέφρασε τις ευχαριστίες του Πανεπιστημίου προς το Πολιτιστικό Ίδρυμα Τσαβλίρη για την ευγενή χορηγία, ενώ σημείωσε πως η συγκεκριμένη ενέργεια εκτός του ότι αποτελεί παράδειγμα κοινωνικής ευαισθησίας, ενισχύει την ακαδημαϊκή και φοιτητική κοινότητα παρέχοντας σημαντικό κίνητρο για αριστεία. Σημείωσε πως η υποτροφία αυτή αποτελεί ακόμη μία αναγνώριση των προσπαθειών του Τμήματος Χρηματοοικονομικών και Ναυτιλίας του ΤΕΠΑΚ για ανάπτυξη των μεταπτυχιακών του προγραμμάτων:</p>
      <p>
        <i>«Το Τμήμα κατάφερε να αποτελεί αιχμή του δόρατος, τόσο όσο αφορά στη μεταλαμπάδευση της γνώσης, τη μοντέρνα εκπαίδευση, την έρευνα, όσο και στη διάδραση με την κοινωνία και τον άμεσο αντίκτυπο που έχει το έργο μας στους τομείς με τους οποίους καταπιάνεται—στη Ναυτιλία και στα Χρηματοοικονομικά. Τα μεταπτυχιακά μας προγράμματα, αποτελούν ένα από τα πλέον αναγνωρισμένα επιτυχημένα μοντέλα μεταπτυχιακών προγραμμάτων της χώρας. Οι αιτήσεις εισδοχής, η επανατροφοδότηση που λαμβάνουμε από τους αρμόδιους φορείς, τους διεθνείς οργανισμούς αξιολόγησης, τις αγορές, αλλά και τους ίδιους τους απόφοιτους μας, αποτελούν την καλύτερη απόδειξη του υψηλού ακαδημαϊκού έργου που επιτελείται. Είναι με μεγάλη ικανοποίηση που πληροφορούμαστε ότι οι απόφοιτοι μας εργοδοτούνται  σε εγχώριους και διεθνείς αναγνωρισμένους οργανισμούς».</i>
      </p>
      <figure>
        <img src="https://www.sigmalive.com/uploads/default/files/15dcc03ce85fe5.jpg"/>
      </figure>
      <p>Στην εκδήλωση παρευρέθηκε επίσης και ο Γενικός Διευθυντής Υφυπουργείου Ναυτιλίας, κ. Κώστας Ιακώβου, ο οποίος συνεχάρη τη φοιτήτρια Ελένη Καρνάου για τις προσπάθειες της, αλλά και αμφοτέρους τους εκπρόσωπους του Πανεπιστημίου και του Πολιτιστικού Ιδρύματος Τσαβλίρη για τις συνέργειες τους. «Οι προσπάθειες επένδυσης στα ναυτιλιακά θέματα αλλά και στην εκπαίδευση είναι καίριας σημασίας για τη χώρα μας. Και η δική μας πλευρά θέλησε και προσπαθεί να ωθήσει τους νέους προς τα ναυτιλιακά επαγγέλματα με υποτροφίες και άλλες επιδοτήσεις και θα συνεχίσει να το κάνει».</p>
      <figure>
        <img src="https://www.sigmalive.com/uploads/default/files/15dcc03df84baf.jpg"/>
      </figure>
      <p>Τέλος, ο συντονιστής της εκδήλωσης, κ. Μιχάλης Ιερείδης, τόνισε τη σημασία του να συνεχιστούν και να επεκταθούν οι συνέργειες αυτές με απώτερο στόχο την περαιτέρω ανάπτυξη της Ναυτιλίας, της Εκπαίδευσης και της Έρευνας στη χώρα μας.</p>
    </article>
  </body>
</html>