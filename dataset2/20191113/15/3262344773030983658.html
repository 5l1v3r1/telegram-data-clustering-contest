<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33059/marte-concentrazione-ossigeno"/>
    <meta property="og:site_name" content="DDay.it"/>
    <meta property="article:published_time" content="2019-11-13T15:30:00+00:00"/>
    <meta property="og:title" content="Marte “respira”. Le insolite concentrazioni di ossigeno che hanno stupito la NASA"/>
    <meta property="og:description" content="Nei mesi estivi, la concentrazione di ossigeno sulla superficie di un cratere di Marte aumenta per poi diminuire. È come una sorta di “respiro marziano” che gli scienziati non riescono ancora a spiegare."/>
  </head>
  <body>
    <article>
      <h1>Marte “respira”. Le insolite concentrazioni di ossigeno che hanno stupito la NASA</h1>
      <h2>Nei mesi estivi, la concentrazione di ossigeno sulla superficie di un cratere di Marte aumenta per poi diminuire. È come una sorta di “respiro marziano” che gli scienziati non riescono ancora a spiegare.</h2>
      <address><time datetime="2019-11-13T15:30:00+00:00">13 Nov 2019, 15:30</time> by <a rel="author">Sergio Donato</a></address>
      <p>C’è ossigeno su Marte. Pochissimo. E lo sapevamo. Ciò che risulta misteriosamente nuovo è che in alcuni periodi dell’anno marziano sembra ce ne sia più del previsto. <b>Come se il Pianeta Rosso lo emettesse per poi riassorbirlo. </b>Una specie di “respiro” che non trova ancora spiegazioni.</p>
      <p> </p>
      <h3>Primavera-estate: l'ossigeno che non t'aspetti</h3>
      <p>Per lungo tempo, le uniche pioniere marziane in grado di annusare l’aria marziana sono state solo le due gemelle Viking: le sonde della NASA arrivate nel 1976 su Marte <b>che hanno potuto analizzare l’aria per pochi giorni</b>.</p>
      <p>Ma adesso - o meglio, da un bel po’ di tempo - è il turno di Curiosity, il rover NASA che, lanciato nel 2011, è ancora vivo e vegeto sulle sabbie marziane. Data la sua longevità, è l’unico che possa avere avuto il sentore del “respiro di Marte”, perché <b>la variazione delle concentrazioni di ossigeno non investono pochi giorni, ma parte della primavera e dell’estate marziana</b>.</p>
      <figure>
        <img src="https://cdn.dday.it/system/uploads/picture/image/58716/content_small_mars_seasonal_oxygen_gale_crater.jpg"/>
        <figcaption>L'aumento della concentrazione di ossigeno nel cratere Gale nelle primavera e nell' estate marziana</figcaption>
      </figure>
      <p>Per la prima volta nella storia dell'esplorazione spaziale, gli scienziati hanno quindi misurato i cambiamenti stagionali dei gas che riempiono l'aria direttamente sopra la superficie del cratere di Gale su Marte. E hanno notato qualcosa di sconcertante: <b>l'ossigeno si comporta in un modo che finora gli scienziati non sono in grado di spiegare attraverso processi chimici noti</b>.</p>
      <p>Il merito della scoperta è sì di Curiosity ma, per essere più precisi è merito di ciò che custodisce nel suo stomaco, di SAM. Si tratta di un laboratorio di chimica portatile - Sample Analysis at Mars (SAM) - <b>che ha inalato l'aria del cratere di Gale e ne ha analizzato la composizione per tre anni marziani (quasi sei anni terrestri)</b>.</p>
      <figure>
        <video src="https://mars.nasa.gov/system/resources/detail_files/8295_martian-dust-devil-pia21483-full2.gif" autoplay="" loop=""/>
        <figcaption>Turbini di polvere nel cratere Gale</figcaption>
      </figure>
      <p>La composizione dell'atmosfera marziana in superficie ha questi valori: 95% in volume di anidride carbonica (CO2), 2.6% di azoto molecolare (N2), 1.9% di argon (Ar), 0.16% di ossigeno molecolare (O2) e 0.06% di monossido di carbonio (CO).</p>
      <p>Il SAM ha anche rivelato come <b>le molecole dell'aria marziana si mescolano e circolano con le variazioni della pressione atmosferica nel corso dell'anno</b>. Questi cambiamenti sono causati quando l’anidride carbonica congela sui poli in inverno, abbassando così la pressione dell'aria in tutto il pianeta in seguito alla ridistribuzione dell'aria per mantenere l'equilibrio di pressione. Quando la CO2 evapora in primavera ed estate e si mescola su Marte, la pressione dell'aria aumenta.</p>
      <p>Così come gli scienziati hanno scoperto che l'azoto e l'argon seguono uno schema stagionale prevedibile, crescendo e calando nel cratere di Gale durante tutto l'anno rispetto alla quantità di CO2 presente nell'aria, hanno anche osservato che l'ossigeno non fa lo stesso. <b>La quantità di ossigeno nell'aria aumenta in primavera e in estate di ben il 30%, per poi tornare ai livelli previsti dalla chimica nota, in autunno</b>. Questo modello si è ripetuto ogni primavera, compresa la riduzione in estate: il che implica che qualcosa produce l’ossigeno e che qualcosa lo elimina.</p>
      <figure>
        <iframe src="https://www.youtube.com/embed/Q-uAz82sH-E" width="640" height="360" data-service="Youtube" scrolling="no"/>
      </figure>
      <p> </p>
      <h3>Non si sa cosa produca e cosa faccia sparire quell'ossigeno</h3>
      <p>Sushil Atreya, professore di scienze climatiche e spaziali all'Università del Michigan e autore dell’<a href="https://agupubs.onlinelibrary.wiley.com/doi/abs/10.1029/2019JE006175">articolo scientifico sulle variazioni stagionali marziane</a>, ha detto: “<i>La prima volta che l'abbiamo visto, è stato sbalorditivo.</i>"</p>
      <p>Dapprima si è pensato a un guasto del SAM. Ma dopo le verifiche, le misurazioni dello strumento si sono dimostrate accurate. Si è pensato anche alla “rottura” di molecole di anidride carbonica e di acqua, <b>ma servirebbe molta più acqua di quanta ce ne sia su Marte: fino a cinque volte</b>. E se dipendesse dalla CO2, ci vorrebbe molto più tempo affinché l’anidride carbonica si separi e generi ossigeno.</p>
      <p>Non che la riduzione dell’ossigeno sia più facile da spiegare. Non può dipendere nemmeno dalla radiazione solare che spezza gli atomi di ossigeno, <b>perché sarebbero necessari 10 anni per ottenere gli stessi risultati</b>.</p>
      <figure>
        <img src="https://cdn.dday.it/system/uploads/picture/image/58717/content_small_584.jpg"/>
        <figcaption>Il rover Curiosity della NASA, su Marte dal 2012</figcaption>
      </figure>
      <p>“<i>Che il comportamento dell'ossigeno non sia perfettamente ripetibile in ogni stagione, ci fa pensare che non si tratti di un problema che ha a che fare con la dinamica atmosferica. Deve trattarsi di una fonte chimica e di uno “scolo” di cui non possiamo ancora rendere conto</i>” queste le parole di Melissa Trainer, la scienziata planetaria del Goddard Space Flight Center della NASA che guida la ricerca.</p>
      <p>L’ossigeno fa coppia col metano, su Marte. Ovvero, ha comportamenti molto simili. Nel cratere Gale, c’è una concentrazione piccolissima di metano: in media dello 0,000000000004%. Anch’esso ha oscillazioni stagionali come l’azoto e l’argon, <b>ma nei mesi estivi la sua concentrazione aumenta di circa il 60% e senza motivo</b>.</p>
      <p>Con le nuove scoperte sull'ossigeno a portata di mano, il team della NASA si sta chiedendo se la chimica che guida le naturali variazioni stagionali del metano possa riguardare anche l'ossigeno. Almeno occasionalmente, i due gas sembrano fluttuare in tandem.</p>
    </article>
  </body>
</html>