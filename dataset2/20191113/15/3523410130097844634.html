<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639816/%D8%B1%D8%AC%D8%B2%D8%AE%D9%88%D8%A7%D9%86%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%B1%D8%A7%DB%8C-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%B2%DB%8C%D8%B1-%D8%A8%D8%A7%D8%B1%D8%A7%D9%86-%D8%B1%D8%A7%DA%A9%D8%AA%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T15:41:00+00:00"/>
    <meta property="og:title" content="رجزخوانی نتانیاهو برای جهاد اسلامی زیر باران راکت‌ها"/>
    <meta property="og:description" content="نخست‌وزیر رژیم صهیونیستی که طی دو روز قبل با بارش صدها فروند راکت مقاومت بر اراضی اشغالی مواجه بوده، جهاد اسلامی را تهدید کرد که در ..."/>
  </head>
  <body>
    <article>
      <h1>
        <a href="https://www.bultannews.com/fa/news/639816/%D8%B1%D8%AC%D8%B2%D8%AE%D9%88%D8%A7%D9%86%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%B1%D8%A7%DB%8C-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%B2%DB%8C%D8%B1-%D8%A8%D8%A7%D8%B1%D8%A7%D9%86-%D8%B1%D8%A7%DA%A9%D8%AA%E2%80%8C%D9%87%D8%A7">رجزخوانی نتانیاهو برای جهاد اسلامی زیر باران راکت‌ها</a>
      </h1>
      <h2>نخست‌وزیر رژیم صهیونیستی که طی دو روز قبل با بارش صدها فروند راکت مقاومت بر اراضی اشغالی مواجه بوده، جهاد اسلامی را تهدید کرد که در ...</h2>
      <address><time datetime="2019-11-13T15:41:00+00:00">13 Nov 2019, 15:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «<b>بنیامین نتانیاهو</b>» نخست‌وزیر <b>رژیم صهیونیستی</b> ضمن استقبال از ترور فرماندهان جنبش جهاد اسلامی در نوار غزه، هشدار داد در صورت تداوم ناآرامی‌ها، حملات به مواضع جهاد ادامه می‌یابد.</p>
      <p>نتانیاهو امروز (چهارشنبه) در آغاز جلسه هفتگی کابینه گفت: «ما بعد از کشتن فرمانده ارشد جهاد اسلامی در غزه، در حال تداوم حمله به آنها هستیم. او [بها ابوالعطا] مسئول بیشتر حملات تروریستی سال گذشته از نوار غزه بود و برای حملات بیشتری در روزهای آینده برنامه‌ریزی می‌کرد».</p>
      <p>به نوشته دفتر نخست‌وزیری این رژیم، وی با تقدیر از دستگاه‌های دخیل در ترور ابوالعطا، مدعی شد: «طی بیست‌وچهار ساعت گذشته، اهداف مهمی متعلق به جهاد اسلامی و همچنین گروه‌هایی را که مشغول پرتاب راکت به سمت اسرائیل بودند، از بین بردیم».</p>
      <p>نخست‌وزیر رژیم صهیونیستی با تاکید بر اینکه تل‌اویو به دنبال تنش‌زایی بیشتر با غزه نیست، افزود: «اما به هر حمله‌ای علیه خود، به شدیدترین شکل واکنش نشان می‌دهیم. جهاد اسلامی این پیام را درک کرده و می‌داند که بی‌رحمانه آنها را هدف قرار خواهیم داد».</p>
      <p>در حالی که به اذعان ارتش اسرائیل، طی دو روز قبل بیش از 500 فروند راکت بر سر صهیونیست‌ها فرود آمده، اما این نتانیاهو بود که برای جهاد اسلامی خط و نشان کشید: «جهاد فقط یک گزینه دارد، این حملات را متوقف کند یا ضربات بیشتری دریافت کند. البته این وضعیت شاید ادامه پیدا کند».</p>
      <p>درگیری‌ها در نوار غزه بعد از حمله صبح بامداد روز سه‌شنبه (21 آبان) رژیم صهیونیستی به منزل مسکونی «بها ابوالعطا» از رهبران جنبش جهاد اسلامی و شهادت وی و همسرش آغاز شد. در حمله دیگری، رژیم صهیونیستی به منطقه «المزه» دمشق، «معاذ» فرزند «اکرم العجوری» از اعضای دفتر سیاسی جهاد اسلامی به شهادت رسید.</p>
      <p>ارتش رژیم صهیونیستی درباره تحولات روز دوم درگیری‌ها با غزه گفت که از ساعت هشت صبح امروز حدود ۲۵۰ راکت به سمت اراضی اشغالی شلیک شده و جهاد اسلامی به‌طور میانگین طی ۲۷ ساعت گذشته، هر هفت و نیم دقیقه یک راکت پرتاب کرده است.</p>
      <p>«گیلعاد اردان» وزیر امنیت عمومی این رژیم نیز گفت واکنش جهاد اسلامی به ترور یکی از فرماندهان خود، باعث تغییر سیاست تل‌آویو از مقصر دانستن حماس به عنوان عامل اصلی اتفاقات غزه شد.</p>
      <p>جنبش مقاومت اسلامی «حماس» نیز شامگاه گذشته با صدور بیانیه‌ای تهدید کرد که اگر رژیم صهیونیستی حملات به غزه را افزایش دهد، آنها هم پاسخ خواهد داد.</p>
      <p>«نفتالی بنت» وزیر جنگ رژیم صهیونیستی نیز با بیان اینکه ترور فرمانده جهاد اسلامی پیامی به دیگر فرماندهان گروه‌های مقاومت فلسطینی است، تهدید کرد: «[آن اقدام] پیام روشنی به تمام دشمنان ما است، هر کسی که قصد صدمه زدن به ما در روشنایی روز را داشته باشد، تاریکی شب را به سلامت طی نمی‌کند».</p>
    </article>
  </body>
</html>