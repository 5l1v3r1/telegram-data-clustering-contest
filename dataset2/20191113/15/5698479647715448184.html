<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/hassan-rouhani-we-are-not-looking-for-execution-we-are-looking-for-money"/>
    <meta property="og:site_name" content="euronews"/>
    <meta property="article:published_time" content="2019-11-13T15:05:51+00:00"/>
    <meta property="og:title" content="حسن روحانی: ما دنبال اعدام نیستیم دنبال پول هستیم"/>
    <meta property="og:description" content="رئیس جمهوری ایران گفت: «اگر شما یکی را بگیرید و اعدام کنید کار درست نمی‌شود و ما دنبال اعدام نیستیم بلکه دنبال پول هستیم. این پول کجاست؟»"/>
  </head>
  <body>
    <article>
      <h1>حسن روحانی: ما دنبال اعدام نیستیم دنبال پول هستیم</h1>
      <address><time datetime="2019-11-13T15:05:51+00:00">13 Nov 2019, 15:05</time> by <a rel="author">یورونیوز فارسی </a></address>
      <p>حسن روحانی، رئیس جمهوری ایران روز چهارشنبه در جلسه هیات دولت گفت: «اگر شما یکی را بگیرید و اعدام کنید کار درست نمی‌شود و ما دنبال اعدام نیستیم بلکه دنبال پول هستیم. این پول کجاست؟»</p>
      <p>آقای روحانی با تکرار موضوع «۲ میلیارد و ۷۰۰ میلیون دلار» گفت: «بحث این ۲ میلیارد و ۷۰۰ میلیون دلار را بار دهم است که تکرار می‌کنم و طی چند سال گذشته مداوم گفته‌ام. مردم حق دارند که بدانند این ۲ میلیارد و ۷۰۰ میلیون دلار، سودش چه شد و پشت پرده چه کسانی بودند.»</p>
      <p>طبق نوشته خبرگزاری جمهوری اسلامی، اشاره حسن روحانی به پرونده بابک زنجانی است. براساس گزارش ایرنا، وی ۲ میلیارد و ۷۰۰ میلیون دلار به وزارت نفت بدهی دارد. زنجانی، بهمن ماه سال ۱۳۹۵ پس از محاکمه‌ای طولانی به اعدام محکوم شد.</p>
      <p>رئیس جمهوری ایران در جلسه امروز هیأت دولت همچنین گفت: «می‌گویند چرا رئیس جمهور تازه گفته است! ما تازه گفتیم؟ این ۲ میلیارد دلار را چند سال پیش در شورای امنیت ملی تصویب کردیم و چند سال پیش وزیر اقتصاد زمان ما به قوه قضائیه نامه رسمی نوشته است.»</p>
      <blockquote>اگر شما یکی را بگیرید و اعدام کنید کار درست نمی‌شود و ما دنبال اعدام نیستیم بلکه دنبال پول هستیم. این پول کجاست؟<cite>حسن روحانی <br/>رئیس جمهوری ایران</cite></blockquote>
      <p>حسن روحانی هفته گذشته در سفر به یزد در جمع مردم به موضوع ۲ میلیارد و ۷۰۰ میلیون دلار اشاره کرده بود که پس از آن، سخنگوی قوه قضاییه ایران از سخنان روحانی تعجب کرده و پرسیده بود که امروز بیش از شش سال از استقرار این دولت می‌گذرد؛ چرا اگر فسادی رخ داده، الان و تازه باید اعلام کنند که بروید و در دستگاه قضایی شکایت کنید.</p>
      <p>اما غلامحسین اسماعیلی، سخنگوی قوه قضائیه رقم بدهی زنجانی به وزارت نفت را بین ۲ میلیارد و ۶۰۰ میلیون تا ۲ میلیارد و ۷۰۰ میلیون یورو عنوان کرده و در عین حال افزوده بود: «حدود ۷۰۰ میلیون یورو از بدهی بابک زنجانی قبل از بازداشت به دولت برگشت داده شده است.»</p>
      <p>رئیس قوه مجریه ایران همچنین در سخنان امروزش گفت: «اگر دیده شود همه جناح‌ها، گروه‌ها و تفکرها و هر فردی که فساد کرده پای میز محاکمه است، این وحدت ایجاد می کند اما اگر ببینیم یک عده آن گوشه و کنار پرده‌ای رویشان کشیده‌اند و یک عده پای میز محاکمه‌اند، آن موقع دعوا می‌شود و نباید اجازه داد دعوا شود.»</p>
      <h3>محمود واعظی: قضات اخراج شده چه کسانی هستند؟</h3>
      <p>محمود واعظی، رئیس دفتر رئیس جمهوری ایران نیز پس از جلسه امروز هیأت دولت، با بیان این که قوه قضاییه اخیرا اعلام کرده پنج و شش «قاضی فاسد» برکنار شده‌اند، افزود: «البته حق مردم است بدانند که این قضات اخراج شده چه کسانی هستند و محاکمه آنها کجا انجام می‌شود که اگر فساد انجام داده‌اند مانند بقیه شفاف شود.»</p>
      <figure>
        <iframe data-src="https://twitter.com/euronewses/status/1194578216557711360" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>همزمان پس از سخنان امروز روحانی، عباسعلی کدخدایی، سخنگوی شورای نگهبان در توئیتی نوشت: «نمی‌دانم علت عصبانیت مجدد آقای روحانی چیست؟ اما به نظر می‌رسد شور و نشاط در انتخابات با حمله به نهاد های قانونی کشور و ایجاد التهاب سیاسی محقق نمی‌شود.»</p>
      <p>غلامحسین کرباسچی، دبیرکل حزب کارگزاران نیز در واکنش به سخنان اخیر حسن روحانی گفت: «در شأن رئیس‌جمهور نیست در محافل عمومی از پرونده‌های فساد، کلی و مبهم سخن بگوید.»</p>
    </article>
  </body>
</html>