<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni"/>
    <meta property="og:site_name" content="Mind UA"/>
    <meta property="article:published_time" content="2019-11-13T15:25:00+00:00"/>
    <meta property="og:title" content="Верховна Рада ухвалила законопроєкт про ринок землі у першому читанні"/>
    <meta property="og:description" content="«За» проголосували 240 народних депутати, проти - 52, утримались - 57, не голосували - 16."/>
  </head>
  <body>
    <article>
      <h1>Верховна Рада ухвалила законопроєкт про ринок землі у першому читанні</h1>
      <h2>«За» проголосували 240 народних депутати, проти - 52, утримались - 57, не голосували - 16.</h2>
      <address>
        <time datetime="2019-11-13T15:25:00+00:00">13 Nov 2019, 15:25</time>
      </address>
      <p>Верховна Рада ухвалила в першому читанні проєкт закону «Про внесення змін до деяких законодавчих актів України щодо обігу земель сільськогосподарського призначення» (<a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2187-10</a>). Саме цей законопроєкт парламенту рекомендував ухвалити комітет з питань аграрної та земельної політики, передає кореспондент <b>Mind</b>.</p>
      <p>«За» проголосували 240 народних депутатів, проти – 52, утримались – 57, не голосували – 16. </p>
      <p>Положеннями законопроєкту визначаються особливості правового регулювання обігу земельних ділянок сільськогосподарського призначення «на основі ринкових механізмів переходу прав на земельні ділянки».</p>
      <p>Зокрема, з 1 жовтня 2020 року скасовується заборона на відчуження земель сільськогосподарського призначення усіх форм власності; – визначається суб’єктний склад осіб, які можуть набувати право власності на земельні ділянки сільськогосподарського призначення: громадяни України, територіальні громади, держава, юридичні особи України та іноземні громадяни і особи без громадянства у разі набуття в порядку спадкування та обов’язком відчужити ділянку протягом року; – встановлюється правило, за яким до 1 січня 2024 року не допускається набуття юридичними особами, бенефіціарним власником (контролером) яких є іноземці, особи без громадянства, юридичні особи, створені за законодавством іншим, ніж законодавство України, іноземні держави, права власності на земельні ділянки сільськогосподарського призначення. Вказані вимоги не розповсюджуються на випадки набуття у власність земельних ділянок їх орендарями, які є сільськогосподарськими товаровиробниками, якщо з часу державної реєстрації юридичної особи – набувача права власності пройшло не менше 3 років, а також на випадки набуття у власність зазначеними особами земельних ділянок.</p>
      <p>Крім того, даним проєктом закону встановлюється мінімальна стартова ціна продажу земельних ділянок державної та комунальної власності на земельних торгах на рівні не нижче нормативної грошової оцінки; встановлюється обмеження на сукупну площу земельних ділянок сільськогосподарського призначення, яка може перебувати у власності громадянина та юридичної особи, та пов’язаних з нею осіб.</p>
      <p>«Обмеження не допускають набуття у власність більше 35% сільськогосподарських земель об'єднаної громади, 15% сільськогосподарських земель області та 0,5% сільськогосподарських земель України», – йдеться в пояснювальній записці.</p>
      <p>При тому проєктом закону передбачається забезпечення переважного права орендаря на купівлю земельної ділянки; обов’язок державного реєстратора вносити інформацію про ціну (вартість) речових прав, в тому числі прав користування, до реєстру речових прав; забезпечується право громадян на викуп земельних ділянок для ведення селянського (фермерського) господарства, які їм належать на праві постійного користування та праві довічного успадкованого володіння. Можливо викупити із розстрочкою платежу до 5 років за ціною, яка дорівнює нормативній грошовій оцінці таких земельних ділянок.</p>
      <p>Крім того ухваленим за основу законопроєктом передбачено закон України “Про санкції” доповнити новим видом санкцій “заборона на набуття у власність земельних ділянок”. «Такі санкції вводяться рішенням президента України за поданням Ради національної безпеки та оборони України (РНБО) та затверджуються постановою Верховної Ради України. Під санкції можуть підпадати іноземні держави, невизначене коло осіб певної діяльності (секторальні санкції) та окремі юридичні і фізичні особи», – зазначають автори документу.</p>
      <p>Ухвалення закону, на думку авторів, призведе до повноцінної реалізації права приватної власності на земельні ділянки сільськогосподарського призначення громадянами України, до встановлення об’єктивної ринкової вартості земельних ділянок сільськогосподарського призначення у процесі їх економічного обігу та зростання капіталізації землі, до збільшення інвестиційних можливостей аграрного сектора, зокрема, через розвиток іпотечного кредитування під заставу земель сільськогосподарського призначення, до раціонального перерозподілу земель сільськогосподарського призначення та оптимізації їх використання.</p>
      <p>Також автори проєкту закону сподіваються, що його остаточне ухвалення  призведе до підвищення рівня мотивації праці через поєднання в особі громадянина України власника землі та виробника сільськогосподарської продукції, забезпечить прозорість операцій із землею та сприятиме створенню на селі міцного економічно активного середнього класу.</p>
      <p>Варто зазначити, що прем`єр-міністр Олексій Гончарук на своїй <a href="https://www.facebook.com/PMHoncharuk/photos/a.104707587575828/149169036463016/?type=3&amp;theater">сторінці</a> у Facebook підкреслив, що без запровадження змін життя мільйонів громадян не стане кращим і вони не зможуть самостійно розпоряджатися власною землею.</p>
      <p>«Нову владу обирали для змін. Ми – не старі політики, які вже вісім скликань поспіль з року в рік продовжували мораторій, заохочуючи за безцінь продавати через «сірі» схеми землю та здавати її в оренду за копійки.  Ми не можемо зробити життя мільйонів громадян, що живуть у селах, кращим, якщо нічого не змінюватимемо та не будемо давати можливості людям самостійно розпоряджатись своєю землею. Земельна реформа – це наш виклик! Земельна реформа – це не про розпродаж землі. Це – про відновлення справедливості та про права людини самостійно вирішувати, що робити зі своїм паєм – продати, працювати на ньому чи здавати в оренду. 1,5 мільйона українців вже померли, так і не отримавши жодного прибутку від своєї землі, вони не змогли навіть передати пай в спадок своїм дітям.</p>
      <p>Я не хочу, щоб така ж доля була і у майже 6 млн пайовиків, у яких поки що є земля!», – написав Гончарук<br/><br/>За словами Гончарука, перш ніж виносити законопроєкти про обіг землі на розгляд громадськості, було проведено численні консультації та переговори, опрацьовувались декілька десятків можливих сценаріїв. «Протягом двох місяців у нас був постійний діалог, як з прихильниками, так і з противниками цієї ініціативи, з метою пошуку спільного знаменника. Ми не можемо задовольнити усіх, наше завдання – балансувати інтереси всіх стейкхолдерів (а не однієї певної групи), встановлювати прозорі правила гри і підтримати чесну конкуренцію. Ця реформа робиться в першу чергу для українців та в інтересах українців», – начисав очільник уряду.</p>
      <p>В ході ранкового засідання Ради,опозиційні партії та у Всеукраїнській аграрній раді <a href="https://mind.ua/news/20204405-opozicijni-partiyi-vidmovilisya-pidtrimati-zakonoproekt-pro-rinok-zemli">відмовилися</a> підтримати законопроєкт про ринок землі.</p>
      <p>Як раніше <a href="https://mind.ua/news/20204395-u-minekonomrozvitku-nazvali-cinu-1-gektara-ukrayinskoyi-zemli">писав</a> Mind, у Мінекономрозвитку назвали ціну 1 гектара української землі. Вартість землі надто залежатиме від того, чи зможуть її купувати іноземці.</p>
      <p>Також <a href="https://mind.ua/news/20204397-milovanov-kupuvati-zemlyu-cherez-pidstavnih-osib-ne-vdastsya">повідомлялося</a>, що за словами міністра розвитку економіки, торгівлі та сільського господарства України Тимофія Милованова, що відкриття ринку землі дозволить зробити сферу земельних відносин, зокрема Держгеокадастр, більш прозорими.</p>
      <p>Також нагадаємо, що президент Володимир Зеленський <a href="https://mind.ua/news/20204315-pitannya-prodazhu-zemli-inozemcyam-virishuvatimetsya-na-referendumi-zelenskij">заявив</a>, що питання продажу землі сільськогосподарського  призначення буде винесено на всеукраїнський референдум. Про цей він заявив у відеозверненні.</p>
      <p>Він заявив, що між першим і другим читанням до законопроєкту про обіг земель сільськогосподарського призначення будуть внесені правки, згідно з якими право продавати і купувати землю матимуть тільки українські громадяни і українські компанії, засновані виключно громадянами України.</p>
      <related>
        <h4>Також читайте</h4>
        <a href="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
        <a href="https://mind.ua/news/20204436-skasuvali-ekonomichne-rabstvo-zelenskij-vidreaguvav-na-prijnyattya-zakonoproektu-pro-rinok-zemli"/>
        <a href="https://mind.ua/news/20204430-glava-derzhavi-pidpisav-zakon-shchodo-auditu-bezpeki-avtomobilnih-dorig"/>
      </related>
    </article>
  </body>
</html>