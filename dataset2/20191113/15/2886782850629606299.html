<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/fokuszban-az-emberi-jogok-a-verzio-dokumentumfilmfesztivalon"/>
    <meta property="og:site_name" content="euronews"/>
    <meta property="article:published_time" content="2019-11-13T15:47:21+00:00"/>
    <meta property="og:title" content="Fókuszban az emberi jogok a Verzió Dokumentumfilmfesztiválon"/>
    <meta property="og:description" content="A szakmai workshop résztvevőit egy filmesekből, vágókból és emberjogi szakértőkből álló nemzetközi csapat segíti a szerkesztésben, a vágásában és az utómunkában."/>
  </head>
  <body>
    <article>
      <h1>Fókuszban az emberi jogok a Verzió Dokumentumfilmfesztiválon</h1>
      <address><time datetime="2019-11-13T15:47:21+00:00">13 Nov 2019, 15:47</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/29/76/86/773x435_cmsv2_ed60a978-e070-55e2-b3fd-e6b02d38e1f2-4297686.jpg"/>
      </figure>
      <p>Klímaváltozás, a print média válsága, börtönök és elmegyógyintézetek világa, ázsiai internet-celebek és az Iszlám Állam utáni világrend. Egyebek mellett ezekről a témákról láthatók dokumentumfilmek az idei <a href="http://www.verzio.org/hu">Verzió Nemzetközi Emberi Jogi Dokumentumfilm Fesztiválon</a>.</p>
      <p>A szemle ideje alatt a filmkészítők <a href="http://verzio.org/hu/2019/doclab-felhivas">szakmai workshopon</a> kaphatnak segítséget készülő mozijaikhoz.</p>
      <p>"3 és fél nap alatt kell egy nagyon intenzív munkát elvégezni, ami lehetséges. Igazából jó ez a feszes, rövid időkeret, mert ez inspirálja az embereket arra, hogy tényleg haladjanak. Tudják, hogy pénteken bemutató, ahol levetítjük ezeket a work in progress, ezek ilyen készülőben levő munkák, és addig kész kell lenni, és ugye a határidő a legjobb múzsa" - mondta Gellér-Varga Zsuzsanna, oktató.</p>
      <p>A résztvevőket egy filmesekből, vágókból és emberjogi szakértőkből álló nemzetközi csapat segíti a szerkesztésben, a vágásában és az utómunkában. A bekerülés feltétele annyi, hogy a filmekben hangsúlyt kell kapniuk az emberi jogoknak.</p>
      <p>"Én a dokumentumfilmem bevezetőjével küzdök, abban szeretnék segítséget kapni, hogy kitaláljam, mire is fókuszáljon a sztorim, és persze technikai támogatásra is szükségem van, hogy hogyan tudom legegyszerűbben tálalni a történetemet az európai közönség felé" - mondta egy pakisztáni résztvevő, Seemab Gul.</p>
      <p>A sorrendben 16. Verzión 46 ország 75 filmjét láthatjuk. Idén először, a Vektor VR szekcióban, 9 VR-projekt is helyet kapott a programban.</p>
    </article>
  </body>
</html>