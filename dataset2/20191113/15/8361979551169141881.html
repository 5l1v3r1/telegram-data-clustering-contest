<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/proaktivnist-i-adaptivnist-shcho-potribno-shchob-dumati-yak-kerivnik-50053275.html"/>
    <meta property="og:site_name" content="НВ"/>
    <meta property="article:published_time" content="2019-11-13T15:20:00+00:00"/>
    <meta property="og:title" content="Що допоможе сформувати управлінський світогляд"/>
    <meta property="og:description" content="Переважна більшість керівників починають думати про зміни лише тоді, коли в організації настають погані часи. Як позбутися цієї звички"/>
  </head>
  <body>
    <article>
      <h1>Що допоможе сформувати управлінський світогляд</h1>
      <h2>Переважна більшість керівників починають думати про зміни лише тоді, коли в організації настають погані часи. Як позбутися цієї звички</h2>
      <address><time datetime="2019-11-13T15:20:00+00:00">13 Nov 2019, 15:20</time> by <a rel="author">Володимир Павелко</a></address>
      <p>Прогнозувати майбутнє, а тим більше його передбачити неможливо. Але можливо передбачити, що може вирости з вже посіяного. Наприклад, коли фермер садить якусь рослину, він розуміє, що з одного зернятка може вирости соняшник, а з іншого — квасоля. Так само, лідер може навчитись бачити різні сценарії розвитку подій — і вчасно дизайнувати і впроваджувати зміни у своїй організації.</p>
      <p>
        <b>Працювати проактивно</b>
      </p>
      <p>Спочатку сам керівник має усвідомити, що компанія, якою він управляє, потребує зміни — часто це дуже нелегко. Більшість людей починають діяти, тільки коли змінюється зовнішній контекст: вони побачили, що впали об'єми, клієнти йдуть до конкурентів — ситуація вказує, що потрібно змінюватись.</p>
      <aside>80% керівників працює реактивно</aside>
      <p>80% керівників працює реактивно. А проактивно це може робити людина, яка спеціально до цього готувалася: читала, вивчала досвід інших, вчилася певним методикам. Найкращі управлінці розуміють, що змінюватись потрібно тоді, коли в тебе в компанії все добре. Це — найкращий час для проведення змін, поки є ресурси і можливості усвідомленого проактивного розвитку.</p>
      <p>Будь-які зміни — це певний вектор руху. Тож, треба розуміти, куди ви хочете рухатись? Отже, варто побачити майбутній бажаний стан та зрозуміти, які саме зміни потрібні — тобто сформулювати візію.</p>
      <p>
        <b>Тренувати мозок для роботи з новим</b>
      </p>
      <p>Вміння змінюватися проактивно — це вищий пілотаж, до якого треба спеціально тренувати мозок. Не тільки через бізнес-навчання, а й через світоглядні концепти, які можна знайти в художній літературі, класичній та популярній культурі, і, насамперед, у філософії. Концепти в гуманітарних сферах дають нам підтвердження розуміння, що готових шаблонів, за якими можна діяти — не існує. Існують люди, які стають заручниками власного способа мислення.</p>
      <p>Світ зараз надзвичайно швидко змінюється, набуває нових форм і сутностей, яких не було раніше. Що потрібно керівнику, для того, щоб бути готовим до змін? Треба <b>привчити себе працювати зі створенням нових категорій</b>. В нашій людській природі сидить цікавість до нового, її треба підтримати і розвинути.</p>
      <p>Коли управлінець виходить на той рівень, на якому він цікавиться не тільки своїм бізнесом, а й захоплюється концепціями мистецтва, літератури, музики та інших проявів культури — він починає тренувати свій мозок для роботи з новим. І у кожного може бути свій улюблений тренажер — любов до мудрості, танці, малювання чи вивчення іноземних мов.</p>
      <p>
        <b>Не чекати на швидкі результати</b>
      </p>
      <p>Робота з гуманітарними концепціями не дає результатів на завтра. Це можна порівняти із заняттям в спортзалі — піднімаєш сьогодні штангу, яка від цього користь? Ніякої на зараз. Але коли заняття перетворюються на систему, то через деякий час ти можеш виграти змагання. А через півроку-рік людина починає бачити варіанти того, як може розвиватись ситуація в бізнесі. І це надає можливість не передбачати, а дизайнувати власні сценарії щодо того, що може відбуватися з ринком. І тоді людина переходить в розуміння не «управління» змінами, а ведення їх.</p>
    </article>
  </body>
</html>