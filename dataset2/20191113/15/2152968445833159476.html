<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/mvnr-situaciiata-v-italiia-e-kritichna-zaradi-dyjdovete.429518"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T15:14:00+00:00"/>
    <meta property="og:title" content="МВнР: Ситуацията в Италия е критична заради дъждовете"/>
    <meta property="og:description" content="При нужда българите да се свържат с посолството ни в Рим | Dnes.bg"/>
  </head>
  <body>
    <article>
      <h1>МВнР: Ситуацията в Италия е критична заради дъждовете</h1>
      <h2>При нужда българите да се свържат с посолството ни в Рим</h2>
      <address><time datetime="2019-11-13T15:14:00+00:00">13 Nov 2019, 15:14</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>От МВнР препоръчват на българските граждани, пребиваващи в Италия или пътуващи за страната, да следят информациите за актуалната ситуация и по възможност да избягват засегнатите райони и най-вече Венеция и околностите.</p>
      <p>Това се посочва в прессъобщение на министерството във връзка с наводненията, причинили критична ситуация в много области в Италия. Проливни дъждове и бури, придружени от силни ветрове, на места със скорост до 113 км/ч, предизвикаха множество наводнения в почти цяла Италия. По информация на българското посолство в Рим ситуацията е критична в много области.</p>
      <p>Най-засегнати са южните райони, като в някои градове е обявен "червен код" за опасност. Рекордно високо е нивото на водата във Венеция - 187 см, като това е най-високото ниво след наводнението през 1966 година.</p>
      <p>Пораженията след обилните валежи в града са тежки - освен потънали и изтласкани лодки до бреговете, водата е навлязла и вътре в базиликата "Сан Марко". Съобщава се за два смъртни случая на остров Пелестрина.</p>
      <p>В Матера училищата са затворени, улиците в града са наводнени, вода и свлачища кал са навлезли в домовете на много домакинства. В област Пулия след изключително силния вятър и вълните на йонийския бряг, достигащи над 5 метра, има множество изкоренени дървета и срутени покриви. В почти цялата провинция училищата са затворени, а в Лече достъпът до паркове е забранен.</p>
      <p>Днес отново се очакват проливни и интензивни дъждове. Има проблеми с телефонните връзки. В някои райони на Южен Тирол през нощта е паднал сняг и снежната покривка на места достига до 40 см. Трафикът е силно затруднен.</p>
      <p>При необходимост от съдействие българските грждани могат да се свържат с посолството ни в Рим на телефони: +39 06 3224640, +39 06 3224643, както и с генералното ни консулство в Милано на телефони: +39 02 84942941, +39 333 7826043.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/13/veneciia-pod-voda-dvama-zaginali-potynali-korabi-san-marko-navodnena.429483"/>
        <a href="https://www.dnes.bg/notifikacii/2019/11/13/veneciia-e-pod-187-sm-voda-bezprecedentno-ot-53-g.429444"/>
        <a href="https://www.dnes.bg/eu/2019/11/12/veneciia-pod-voda-turistite-gaziat-s-gumeni-botushi.429404"/>
      </related>
    </article>
  </body>
</html>