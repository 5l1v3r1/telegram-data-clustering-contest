<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/virgil-popescu-ministrul-economiei-anunta-eliminarea-blocajelor-din-programul-start-up-nation-18579026"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T15:18:50+00:00"/>
    <meta property="og:title" content="Virgil Popescu, Ministrul Economiei anunţă eliminarea blocajelor din programul Start-up Nation"/>
    <meta property="og:description" content="Ministrul Economiei, Energiei şi Mediului de Afaceri, Virgil Popescu a anunţat eliminarea blocajelor întâmpinate de beneficiarii Start-up Nation, după o şedinţă de analiză pe stadiul ediţiei a doua a programului. "/>
  </head>
  <body>
    <article>
      <h1>Virgil Popescu, Ministrul Economiei anunţă eliminarea blocajelor din programul Start-up Nation</h1>
      <address>
        <time datetime="2019-11-13T15:18:50+00:00">13 Nov 2019, 15:18</time>
      </address>
      <p>Ministrul Economiei, Energiei şi Mediului de Afaceri, Virgil Popescu a anunţat eliminarea blocajelor întâmpinate de beneficiarii Start-up Nation, după o şedinţă de analiză pe stadiul ediţiei a doua a programului. </p>
      <p>500 de beneficiari ai Start-up Nation sunt în acest moment blocaţi la plată din cauza lipsei fondurilor, problemele agravându-se în fiecare zi, a fost concluzia analizei. Bugetul alocat iniţial schemei de minimis pentru anul bugetar 2019 a fost de 383.597.000 lei credite de plată. La solicitarea MFP, în luna iunie, fostul ministru pentru mediul de afaceri a disponibilizat suma de 100.000.000 lei, reprezentând credite de plată în cadrul programului Start-up Nation.</p>
      <p>La rectificarea bugetară, aprobată de către fostul guvern în luna august, prin OUG 12/2019, s-au redus din nou creditele bugetare aferente programului, cu suma de 232.570.000 lei, în condiţiile în care în aceeaşi lună, august, a început etapa de depunere a deconturilor şi efectuare a plăţilor pentru beneficiarii Start-up Nation. Din lipsa fondurilor, în acest moment, plăţile către beneficiari sunt blocate.</p>
      <p>”Este încă o dovadă de inconştienţă şi sfidare la adresa mediului de afaceri făcută de fostul guvern. Vom debloca această situaţie urgent. La următoarea rectificare bugetară vor fi alocate toate creditele bugetare necesare efectuării plăţilor până la sfârşitul anului. Îi asigur pe beneficiarii care au semnalat că au probleme că vor avea fondurile necesare pentru continuarea activităţii. Apoi, prin Legea bugetului de stat pe anul 2020, vor fi acordate restul de credite bugetare necesare tuturor plăţilor, până la finalul anului 2020”, a spus ministrul Virgil Popescu.</p>
      <p>În aceeaşi situaţie, de blocaj al plăţilor, se află proiectele pe fonduri europene derulate de Agenţiile pentru IMM, Atragere de Investiţii şi Promovarea Exportului din Iaşi, Cluj, Braşov şi Tg. Mureş.</p>
      <p>”Constat un dezinteres total al fostei guvernări în privinţa absorbţiei fondurilor europene. Am decis deblocarea acestor proiecte prin redistribuirea fondurilor disponibile din cadrul ministerului pe titlul bugetar destinat proiectelor cu finanţare europeană, iar până la sfârşitul acestei săptămâni, fondurile necesare vor fi distribuite către aceste agenţii”, a declarat ministrul Economiei.</p>
      <p>Fostul ordonator nu a alocat la timp bugetele necesare derulării proiectelor şi a diminuat, la rectificarea din august a.c., bugetele alocate proiectelor europene cu suma de 10 milioane lei, fapt ce a condus la blocajul existent la această dată.</p>
      <p>Start-up Nation va continua, promovând performanţa antreprenorială, inovarea şi introducerea de noi tehnologii care să permită IMM-urilor înfiinţate prin program să se poată autosusţină şi după perioada implementării programului.</p>
      <p>La ediţia a doua a Start-up Nation, sesiune aflată în stadiu de contractare până la data de 15 noiembrie 2019, s-au înscris un număr total de 33.514 aplicanţi.</p>
      <p>Până la data de 13 noiembrie 2019, au fost semnate, la nivel naţional, 9.737 de contracte de finanţare.</p>
    </article>
  </body>
</html>