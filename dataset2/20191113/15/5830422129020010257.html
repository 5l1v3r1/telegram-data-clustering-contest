<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140661/%D9%BE%DB%8C%D8%B4-%D8%A8%DB%8C%D9%86%DB%8C-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D9%88-%DA%A9%D8%A7%D9%87%D8%B4-%D8%B4%D8%AF%DB%8C%D8%AF-%D8%AF%D9%85%D8%A7-%D9%85%D8%B9%D8%B1%D9%81%DB%8C-%D8%B3%D8%B1%D8%AF%D8%AA%D8%B1%DB%8C%D9%86-%D8%B4%D9%87%D8%B1-%D8%A8%D8%A7-%D9%85%D9%86%D9%81%DB%8C-%DB%B8-%D8%AF%D8%B1%D8%AC%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T15:16:00+00:00"/>
    <meta property="og:title" content="پیش بینی برف و باران و کاهش شدید دما / معرفی سردترین شهر با منفی ۸ درجه"/>
    <meta property="og:description" content="مدیر پیش‌بینی و هشدار سازمان هواشناسی با پیش بینی برف و باران و کاهش شدید دما در جنوبی البرز و مرکز و غرب ، مناطق زلزله زده و سواحل خزر گفت: شهرکرد با منفی ۸ درجه سردترین شهر خواهد بود."/>
  </head>
  <body>
    <article>
      <h1>پیش بینی برف و باران و کاهش شدید دما / معرفی سردترین شهر با منفی ۸ درجه</h1>
      <h2>مدیر پیش‌بینی و هشدار سازمان هواشناسی اعلام کرد:</h2>
      <address>
        <time datetime="2019-11-13T15:16:00+00:00">13 Nov 2019, 15:16</time>
      </address>
      <p>
        <i>مدیر پیش‌بینی و هشدار سازمان هواشناسی با پیش بینی برف و باران و کاهش شدید دما در جنوبی البرز و مرکز و غرب ، مناطق زلزله زده و سواحل خزر گفت: شهرکرد با منفی ۸ درجه سردترین شهر خواهد بود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، صادق ضیائیان در تشریح آخرین وضعیت جوی کشور به فارس گفت: تداوم وضعیت آلودگی هوا، همچنین تداوم کاهش کیفیت هوا در شهرهای صنعتی و پرجمعیت، به دلیل پایداری جو ‌، تا ظهر پنج‌شنبه ادامه دارد.</p>
      <p>فردا با شمالی شدن جریانات روی دریای خزر، بارش‌ها ابتدا در سواحل غربی خزر و سپس سواحل مرکزی آغاز می‌شود.جمعه بارش در استان‌های ساحلی خزر افزایش می‌یابد و سپس مناطقی از شمال‌شرق و ارتفاعات جنوبی البرز را هم دربرمی‌گیرد.</p>
      <p>شنبه هفته آینده بارش در سواحل خزر و شمال‌غرب ادامه دارد. همچنین در دامنه‌های جنوبی البرز و مرکز و غرب، بارش برف و باران پیش‌بینی می‌شود. در جنوب غرب هم رگبار باران، رعد و برق، وزش باد و در ارتفاعات بارش برف خواهد بود .</p>
      <p>یکشنبه در جنوب غرب و غرب ، بارش شدید باران و برف داریم که در برخی زمان‌ها با رعد و برق و وزش باد همراه است، همچنین در این روز در البرز غربی، شمال‌غرب کشور و مناطقی از مرکز کشور، بارش برف و باران خواهیم داشت.</p>
      <p>از فردا تا اواسط هفته آینده بارش در ارتفاعات البرز، همچنین ارتفاعات زاگرس مرکزی و شمالی به شکل برف خواهد بود. دمای هوا روزهای جمعه و شنبه بین 6 تا 12 درجه در نیمه شمالی کشور کاهش می‌یابد و روز یکشنبه در غرب و  جنوب‌غرب کشور کاهش دما بین 6 تا 12 درجه خواهیم داشت.</p>
      <p>در هفته جاری در نواحی زلزله‌زده شمال‌غرب هوای سرد ماندگار خواهد بود و کمینه دما در میانه بین 1 تا 7 درجه زیر صفر و در سراب بین 5 تا 10 درجه زیر صفر پیش‌بینی می‌شود. در این مناطق در دو روز آینده آسمان صاف است و تا قسمتی ابری است و از بعدازظهر جمعه تا روز دوشنبه در مناطق مذکور افزایش ابر و بارش پراکنده برف و باران همراه با کاهش دما پیش‌بینی می‌شود.</p>
      <p>با آغاز فعالیت سامانه بارشی‌ از فردا بارش باران، برف، وزش باد شدید و کاهش قابل ملاحظه دما بین 6 تا 12 درجه ‌در مناطقی که ذکر شد پیش‌بینی می‌شود، فعالیت های این سامانه تا اواخر هفته آینده ادامه خواهد داشت‌ در این راستا احتمال آب‌گرفتگی معابر و جاری شدن روان آب، لغزندگی و مه آلود شدن و اختلال تردد در جاده‌های مرتفع و کوهستانی و وزش تند بادهای لحظه‌ای پیش‌بینی ‌می‌شود.</p>
      <p>دریای خزر از بعدازظهر پنج‌شنبه و روز جمعه مواج است.: فردا بندرعباس با بیشینه دمای 30 درجه بالای صفر گرمترین مرکز استان و شهر کرد با کمینه دمای 8 درجه زیر صفر سردترین مرکز استان خواهد بود. همچنین فردا دما در 16 استان صفر و زیر صفر درجه خواهد بود.</p>
      <p>آسمان تهران فردا صاف همراه با غبار صبحگاهی پیش‌بینی می‌شود و از روز شنبه آسمان تهران ابری خواهد بود. ضمن آنکه بارش باران و برف در ارتفاعات پیش‌بینی می‌شود . بیشینه و کمینه دما فردا در تهران 17 و 6 درجه خواهد بود.</p>
      <p>انتهای پیام</p>
    </article>
  </body>
</html>