<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10081921-meshkanc-troh-budinkv-u-kremenchuc-uzhe-platitimut-za-teplo-za-znizhenim-tarifom.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-13T15:32:00+00:00"/>
    <meta property="og:title" content="Мешканці трьох будинків у Кременчуці уже платитимуть за тепло за зниженим тарифом"/>
    <meta property="og:description" content=" У трьох ОСББ провели збори та визначилися з формою договорів з КП «Теплоенерго» - це й дає можливість підприємству застосувати новий знижений тариф Мешканці трьох будинків у місті уже платитимуть за"/>
  </head>
  <body>
    <article>
      <h1>Мешканці трьох будинків у Кременчуці уже платитимуть за тепло за зниженим тарифом</h1>
      <address><time datetime="2019-11-13T15:32:00+00:00">13 Nov 2019, 15:32</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1573644478_znizhka.jpg"/>
      </figure>
      <p>
        <b>У трьох ОСББ провели збори та визначилися з формою договорів з КП «Теплоенерго» - це й дає можливість підприємству застосувати новий знижений тариф</b>
      </p>
      <p>Мешканці трьох будинків у місті уже платитимуть за тепло та гарячу воду комунальному підприємству «Теплоенерго» за зниженим на 7,7% тарифом.</p>
      <p>Так, у трьох ОСББ провели збори співвласників та визначилися з формою договорів на ці послуги. Люди обрали індивідуальні форми договорів (тобто окремо з кожним мешканцем) без обслуговування внутрішньобудинкових мереж. Про це повідомила комерційний директор КП «Теплоенерго» Наталія Мирна.</p>
      <p>За її словами, у двох будинках — на вул.Європейській, 68-А та на вул. Лейтенанта Дніпрова, 64-А людям виставлять рахунки за новим тарифом уже за листопад. Зараз триває процес укладання угод зі співвласниками ще одного ОСББ — на вулиці Лейтенанта Дніпрова, 78: їм виставлятимуть рахунки по-новому з грудня.</p>
      <p>Нагадаємо, 11 жовтня виконком Кременчуцької міської ради <a href="https://www.telegraf.in.ua/topnews/10081208-chastin-kremenchuka-znizili-tarifi-na-teplo-garyachu-vodu.html">ухвалив рішення про зниження тарифів на тепло і гарячу воду для абонентів КП «Теплоенерго»</a>. Теплова енергія (у будинках з лічильниками) подешевшала на 7,7%; гаряча вода — на 4,4%. Людей попередили: щоб отримати «знижку», потрібно укласти нові угоди з «Теплоенерго» відповідно до норм Закону «Про житлово-комунальні послуги», оскільки він змінив підхід до надання послуг. Споживачам пропонується обрати одну із чотирьох моделей договірних відносин (дві індивідуальні та дві колективні). В одному будинку на один вид послуги може бути лише одна із передбачених моделей.</p>
      <blockquote>
        <a href="https://www.telegraf.in.ua/topnews/10081177-nov-dogovori-na-komposlugi-yak-kremenchuzhanam-viznachitisya-scho-vigdnshe.html">Нові договори на компослуги: як кременчужанам визначитися, що вигідніше</a>
      </blockquote>
      <p>Що швидше ви проведете збори, оформите протокол і визначитеся з договорами, то скоріше й отримаєте знижку на тепло. Це стосується багатоквартирних будинків, незалежно від того, чи створене ОСББ.</p>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>