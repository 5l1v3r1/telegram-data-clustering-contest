<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Borja-Thyssen-judici-presumpte-fiscal_0_2343365804.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T15:49:30+00:00"/>
    <meta property="og:title" content="Borja Thyssen, a judici per presumpte frau fiscal"/>
    <meta property="og:description" content="El fill de Carmen Cervera està acusat d'haver defraudat 600.000 euros a Hisenda"/>
  </head>
  <body>
    <article>
      <h1>Borja Thyssen, a judici per presumpte frau fiscal</h1>
      <h2>El fill de Carmen Cervera està acusat d'haver defraudat 600.000 euros a Hisenda </h2>
      <address>
        <time datetime="2019-11-13T15:49:30+00:00">13 Nov 2019, 15:49</time>
      </address>
      <p>Borja Thyssen, fill de Carmen Cervera, ha declarat aquest dimecres al jutjat penal número 22 de Madrid acusat d'un delicte de frau fiscal. La Fiscalia assegura que Thyssen va defraudar 600.000 euros a Hisenda durant l'exercici fiscal del 2007 i demana per això una pena de dos anys de presó. </p>
      <p>Segons l'escrit d'acusació del fiscal, l'any 2007 Thyssen no va presentar la declaració corresponent a l'IRPF, tot i que aquell any va residir durant més de 183 dies a Espanya –el límit que imposa la llei per tributar al país on viu un contribuent– i va rebre 1,4 milions d'euros per la venda d'exclusives i reportatges a una revista del cor. El fiscal assegura que per cobrar els honoraris de la cessió de drets d'explotació de la seva imatge, Thyssen va utilitzar, entre d'altres, un compte domiciliat al seu nom domiciliat a Las Vegas. </p>
      <p>El fill de Carmen Cervera assegura que aquell any va residir a Andorra i que, per tant, no tenia obligació de tributar, tot i que la Fiscalia assenyala que durant el 2007 tenia contractada la seva seguretat personal amb dues empreses del territori espanyol i va utilitzar una targeta de la qual és titular per pagar despeses generades a Barcelona, Madrid i Eivissa. Els inspectors de l'Oficina Antifrau de l'Agència Tributària afegeixen que Thyssen va viure "almenys 356 dies" a Espanya, com demostren els seus moviments bancaris. </p>
      <p>A més d'una pena de dos anys de presó, el ministeri fiscal demana que Thyssen perdi la possibilitat de rebre subvencions i ajudes fiscals o el dret a beneficis o incentius fiscals. A més, també li reclamen una multa de 595.000 euros i una indemnització per la quantitat defraudada més els interessos generats per la demora. </p>
      <p>Aquest no és l'únic conflicte de Thyssen amb Hisenda. Ell i la seva dona, Blanca Cuesta, tenen una altra causa pendent amb l'Agència Tributària per a la qual encara està pendent que es fixi dia de judici. La Fiscalia acusa al matrimoni de defraudar 336.427 euros corresponents a l'exercici fiscal del 2010 i demana per a ells tres anys de presó. </p>
    </article>
  </body>
</html>