<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/13/news/processo_casapound_a_napoli_tutti_assolti_dalle_accuse_di_associazione_sovversiva_e_banda_armata-241017228/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T15:02:00+00:00"/>
    <meta property="og:title" content="Processo CasaPound a Napoli: tutti assolti dalle accuse di associazione sovversiva e banda armata"/>
    <meta property="og:description" content="Il verdetto, emesso con la formula “perché il fatto non sussiste”. Il pm aveva chiesto 34 condanne"/>
  </head>
  <body>
    <article>
      <h1>Processo CasaPound a Napoli: tutti assolti dalle accuse di associazione sovversiva e banda armata</h1>
      <h2>Il verdetto, emesso con la formula “perché il fatto non sussiste”. Il pm aveva chiesto 34 condanne</h2>
      <address><time datetime="2019-11-13T15:02:00+00:00">13 Nov 2019, 15:02</time> by <a rel="author">DARIO DEL PORTO</a></address>
      <p>La corte di Assise di Napoli ha assolto tutti gli imputati del processo istruito nei confronti dei militanti del movimento neofascista CasaPound e di altre sigle come Blocco studentesco e H.M.O. Il verdetto, emesso con la formula “perché il fatto non sussiste”, esclude le accuse di associazione sovversiva e banda armata nei confronti, fra gli altri, di Enrico Tarantino, Giuseppe Savuto ed Emmanuela Florino ( figlia dell'ex senatore di An Michele) e Andrea Coppola.<br/><br/>Il pm aveva chiesto condanna per tutti i 34 imputati. Accolte le tesi degli avvocati Marcella Angiulli, Giovanni Belleré, Guido Di Maio, Riccardo Cafaro, Carmine Ippolito, Elena Lepre, Sergio Rastrelli, Mauro Tornincasa. Unica pena detentiva sono i tre anni di reclusione inflitti a Enrico Tarantino, a fronte degli otto chiesti dal pubblico ministero, per la detenzione di bottiglie molotov che sarebbero state lanciate all’indirizzo della sede del centro sociale insurgencia nel 2010.<br/><br/>Il pm Catello Maresca chiuse con 34 richieste di condanna la requisitoria. Le pene più severe furono proposte per quattro imputati, ritenuti capi e organizzatori: 8 anni di reclusione furono chiesti per Enrico Tarantino, 6 anni ciascuno per Giuseppe Savuto ed Emmanuela Florino (figlia dell'ex senatore di An Michele) e Andrea Coppola. Il pm Maresca chiese anche pene alternative rispetto all'ipotesi d'accusa secondaria di associazione per delinquere "semplice". L'inchiesta partì in seguito a violenti scontri tra gruppi di estrema destra e di antagonisti, a Napoli.<br/><br/>Per Maresca erano sussistenti le ipotesi di associazione sovversiva e banda armata perché il gruppo era ispirato da "un'ideologia che cerca lo scontro e si propone di affermare violentemente i propri ideali". Su questi due reati, nella fase delle indagini, si sono registrate decisioni contrastanti: la tesi della Procura è stata accolta dal gip Francesco Cananzi, bocciata dal tribunale del Riesame e riconsiderata invece dalla Cassazione, che aveva ritenuto i fatti al centro dell'inchiesta espressione "di una strategia ideologicamente orientata alla sovversione del fondamento democratico del sistema". Tesi bocciata dalla Corte di Assise.<br/> </p>
    </article>
  </body>
</html>