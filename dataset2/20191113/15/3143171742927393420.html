<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/vile-atto-intimidatorio-incendiato-pulmino-di-una-coop-di-giovani-che-opera-nel-turismo.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T15:21:51+00:00"/>
    <meta property="og:title" content="Vile atto intimidatorio: incendiato pulmino di una coop di giovani che opera nel turismo"/>
    <meta property="og:description" content="Messina- Distrutto dalle fiamme il pulmino a 9 posti destinato ai servizi d'accoglienza ai turisti"/>
  </head>
  <body>
    <article>
      <h1>Vile atto intimidatorio: incendiato pulmino di una coop di giovani che opera nel turismo</h1>
      <address><time datetime="2019-11-13T15:21:51+00:00">13 Nov 2019, 15:21</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Messina- Distrutto dalle fiamme il pulmino a 9 posti destinato ai servizi d'accoglienza ai turisti</i>
      </p>
      <p><b>Grave atto intimidatorio</b> nei confronti di una <b>coop di giovani</b> che con entusiasmo, competenza e passione si occupa di <b>accoglienza ai crocieristi</b>, servizi ai turisti, agenzia di viaggio.</p>
      <h3>Il pulmino distrutto dalle fiamme</h3>
      <p>Qualcuno ieri sera, forse approfittando del maltempo e quindi della scarsa presenza in strada, ha <b>incendiato il pulmino</b> parcheggiato nei pressi di Cristo Re. Il mezzo, a 9 posti, era utilizzato per i servizi destinati ai turisti ed è stato completamente distrutto dalle fiamme, con gravissimo danno per la cooperativa.</p>
      <figure>
        <img src="https://www.tempostretto.it/wp-content/uploads/2019/11/IMG-20191113-WA0056.jpg"/>
      </figure>
      <h3>Giovani impegnati a Messina</h3>
      <p>Un vile attentato nei confronti di una coop formata da giovani messinesi che hanno deciso di <b>restare nella loro terra</b> per costruirsi, tra mille sacrifici, un futuro. Il loro impegno peraltro è volto a promuovere <b>l’immagine di Messina</b> tra i turisti, accompagnandoli in tour nei siti storici, artistici, paesaggistici e culturali.</p>
      <p>Veder andare letteralmente in fumo il frutto di tanti sacrifici e uno strumento di lavoro sul quale erano riposti sogni e speranze, lascia l’amaro in bocca perché stiamo parlando di giovani che si sono scommessi in prima persona per cambiare Messina.</p>
      <figure>
        <img src="https://www.tempostretto.it/wp-content/uploads/2019/11/IMG-20191113-WA0055.jpg"/>
      </figure>
      <h3>Allarme e paura tra gli operatori</h3>
      <p>Un gesto vile che ha messo in <b>allarme le diverse società</b> che a vario titolo operano nel settore dell’accoglienza turistica: tassisti, gestori dei trenini, cooperative, associazioni, Ncc, agenzie di pullman che avendo investito in mezzi di trasporto adesso <b>temono il rischio di attentati</b>.</p>
      <p>L’incendio doloso è stato denunciato alle <b>forze dell’ordine</b> che hanno avviato indagini per individuare gli autori.</p>
    </article>
  </body>
</html>