<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/slik-reagerte-kona-pa-prisen/71813224"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T15:22:46+00:00"/>
    <meta property="og:title" content="Slik reagerte kona på prisen"/>
    <meta property="og:description" content="John Legend ble kåret til «Verdens mest sexy mann»."/>
  </head>
  <body>
    <article>
      <h1>Slik reagerte kona på prisen</h1>
      <h2>John Legend ble kåret til «Verdens mest sexy mann».</h2>
      <address><time datetime="2019-11-13T15:22:46+00:00">13 Nov 2019, 15:22</time> by <a rel="author">Ingunn Dorholt</a></address>
      <p>Det amerikanske magasinet People har siden midten av 80-tallet stått bak årlige kåringer som «Verdens vakreste mennesker» og <a href="https://www.dagbladet.no/kjendis/giftet-seg-med-verdens-mest-sexy-mann/71019155">verdens mest sexy nålevende kvinne og mann.»</a></p>
      <p>Nå er vinneren av sistnevnte kategori klar for 2019, og det er <a href="https://www.dagbladet.no/kjendis/stjerneparets-date-gikk-ikke-helt-som-planlagt/70974538">artist John Legend (40) </a>som har stukket av med seieren.</p>
      <p>Med prisen som årets mest sexy mann har «All of me»-stjerna havnet i celebert selskap. Andre som har vunnet prisen før ham, er blant andre Hollywood-kjekkaser som George Clooney (58), Johnny Depp (56), David Beckham (44) og Bradley Cooper (44), for å nevne noen.</p>
      <h3>Responderte med spøk</h3>
      <p>I den anledning har Legend kommet med noen velvalgte, men spøkefulle ord. Det er likevel <a href="https://www.dagbladet.no/kjendis/mottes-pa-topplosinnspilling---han-tok-det-forste-steget/70553183">kona Chrissy Teigens (33) </a>respons som vekker mest oppmerksomhet.</p>
      <p>Kanskje ikke uventet, responderte den 40-år gamle artisten blant annet med en spøk på magasinets gjeve pris. Legend er nemlig den barske, britiske skuespilleren <a href="https://www.dagbladet.no/kjendis/giftet-seg-med-verdens-mest-sexy-mann/71019155">Idris Elbas (47) etterfølger som prisvinner,</a> og spøkte derfor om at nettopp det fører med seg en hel del press.</p>
      <p>- Det er ikke rettferdig og han er ikke hyggelig mot meg!, uttaler han blant annet til magasinets nettversjon, som har gjengitt en liten smakebit av det lengre intervjuet som er gjort med Legend i forbindelse med prisen.</p>
      <figure>
        <iframe data-src="https://twitter.com/johnlegend/status/1194442120225902593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Bryr seg ikke</h3>
      <p>Legends kone, den tidligere supermodellen Chrissy Teigen, har som tidligere nevnt også respondert på nyheten om ektemannen, og i kjent tone kommer responsen i form av <a href="https://www.dagbladet.no/kjendis/chrissy-teigen-fikk-kjeft-etter-at-hun-skrot-av-at-donald-trump-blokkerte-henne-pa-twitter-slik-svarer-hun-tilbake/68553562">flere freidige kommentarer på Twitter</a>.</p>
      <p>
        <b>«Hemmeligheten min er avslørt. Jeg har oppfylt drømmen om å ha ligget med People's mest sexy nålevende mann! En ære!», skrev hun på Twitter kort tid før hun oppdaterte biografien til «ligger for tiden med People's mest sexy nålevende mann».</b>
      </p>
      <figure>
        <iframe data-src="https://twitter.com/chrissyteigen/status/1194425702021390336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Innlegget er langt fra det eneste hun har publisert om ektemannens pris, og i et innlegg skriver Teigen at hun gleder seg til at prisen setter sinnene i kok på Internett.</p>
      <p>I et annet innlegg har hun publisert en filmsnutt av den tre år gamle datteren Lunas reaksjon på nyheten. Under tittelen «Barna … bryr seg ikke» ser man at Luna, som treåringer flest, slett ikke lar seg imponere av denne form for nyheter, og ber om å få fortsette å se på filmen.</p>
      <figure>
        <iframe data-src="https://twitter.com/chrissyteigen/status/1194427221965852672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Dekket mannens turnébuss</h3>
      <p>Prisen ble avslørt i tv-programmet «The Voice» tirsdag kveld, hvor Legend er blant dommerne. Det er ikke umulig at Teigen nærmest så seg nødt til å harselere med prisen, ettersom ektemannen uttalte følgende om hennes reaksjon til dommerkollegaene:</p>
      <p>
        <b>- Hun er stolt av meg. Vet du, hun gjør narr av meg nesten hele tida, men hun har ikke tullet om dette. Hun er regelrett stolt av meg. Jeg klarte endelig å imponere kona! sa han, ifølge <a href="https://people.com/tv/chrissy-teigen-reacts-john-legend-people-sexiest-man-alive-2019/">People</a>.</b>
      </p>
      <p>«The Voice»-kollega Blake Shelton (43), som annonserte Legend som vinner under tv-programmet, <a href="https://www.dagbladet.no/kjendis/ingen-skjonner-at-han-er-verdens-mest-sexy---kroppen-min-er-som-smeltet-vaniljeis-med-har-pa/68889148">vant samme pris for to år siden.</a></p>
      <p>Han er <a href="https://www.dagbladet.no/kjendis/avslorer-hva-som-skjedde-da-han-falt-for-gwen-stefani/65392590">gift med «No Doubt»-stjerna Gwen Stefani (50)</a>, som heller ikke kunne dy seg fra å spøke med ektemannen. I en video på Instagrams historiefunksjon, viste hun at hun hadde hengt en plakat av John Legends magasin-forside over hele countrystjernas turnébuss.</p>
    </article>
  </body>
</html>