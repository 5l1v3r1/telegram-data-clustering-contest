<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/vizyt-deputativ-estoniya/"/>
    <meta property="og:site_name" content="Рубрика"/>
    <meta property="article:published_time" content="2019-11-13T15:46:11+00:00"/>
    <meta property="og:title" content="У Раді розповіли, як пройшов перший закордонний візит дружби українських депутатів"/>
    <meta property="og:description" content="Перша робоча поїздка групи міжпарламентських зв’язків у дев’ятому скликанні Верховної Ради була здійснена у Естонію. Ця ж група дружби була створена першою. Про це повідомив керівник групи з міжпарламентських зв’язків з Естонською Республікою, народний депутат Арсеній Пушкаренко."/>
  </head>
  <body>
    <article>
      <h1>У Раді розповіли, як пройшов перший закордонний візит дружби українських депутатів</h1>
      <address><time datetime="2019-11-13T15:46:11+00:00">13 Nov 2019, 15:46</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/picture2_estonija-otmenila_358412_p0-860x580.jpg"/>
      </figure>
      <p>Естонія — перша країна, куди парламенська делегація України поїхала з офіційним візитом<br/><b><b>Перша робоча поїздка групи міжпарламентських зв’язків у дев’ятому скликанні Верховної Ради була здійснена у Естонію. Ця ж група дружби – України з Естонською республікою – була створена першою.</b></b></p>
      <p>Про це повідомив керівник групи з міжпарламентських зв’язків з Естонською Республікою, <b>народний депутат Арсеній Пушкаренко</b> на брифінгу у Верховній Раді.</p>
      <p>«Наша група, яку ми створили 23 вересня, була першою групою дружби, і першою, яка вже здійснила робочу поїздку на початку листопада. Для України Естонія є стратегічним партнером та дороговказом тих реформ, до яких Україна прагне. Це стосується податкової, митної реформи, електронного врядування», – заявив він.</p>
      <p>Група у складі 12 народних депутатів відвідала Естонію, провівши ряд зустрічей в комісіях парламенту та міністерствах. «У шоу-рум «e-Естонія» нам продемонстрували, яким дійсно має бути електронне врядування. Ця розробка, розроблена Естонією на замовлення українського уряду, зараз починає впроваджуватися і в нашій державі. Вона має об’єднати і синхронізувати більше 300 реєстрів», – розповів Арсеній Пушкаренко.</p>
      <p>«<b>Зі 101 депутата естонського парламенту – <b>Рійґікоґу</b> – до групи дружби з Україною входять 23 депутати. З нашого парламенту – 35, представлені всі фракції і групи</b>», – повідомив голова української групи.</p>
      <p>«На спільному засіданні наших груп ми намітили <b>план співпраці</b>,<b> план пріоритетів на 2020 рік</b>, <b>естонська делегація в наступному році приїде до нас</b>, <b>в кінці листопада передбачається поїздка нашого президента до Естонії</b>», – заявив на брифінгу Арсеній Пушкаренко.</p>
      <p>За його словами, Естонія як член ЄС та НАТО підтримує та лобіює українські інтереси у всіх структурах.</p>
      <p>«Багато естонських депутатів, незважаючи на сесійний тиждень, брали участь у наших сесіях. Вони розуміють, що підтримуючи Україну, вони підтримують себе. Є спільна безпекова проблема. І вони так само сподіваються на успіх України, коли нам вдасться зробити реформи та побудувати сильну економіку.</p>
      <figure>
        <iframe src="https://www.youtube.com/embed/FJvWuW4Mnwg" width="500" height="281" data-service="Youtube" scrolling="no"/>
      </figure>
      <p>Окрім парламентських та урядових установ, українські депутати відвідали Технічний університет, аналітичний центр, Талліннський госпіталь. «Це той рівень, який Естонія досягла за період, за який нам, на жаль, не вдалося цього. Сподіваюся, співпраця наших парламентів та держав вийде на новий рівень», – сказав голова групи Арсеній Пушкаренко.</p>
      <p>Нагадаємо, в усій Естонії – лише 589 шкіл. І це всього на 100 більше, ніж кількість шкіл у Києві. Як така маленька країна змогла увійти в топ найсучасніших держав світу? <b>Читайте матеріал “<a href="https://rubryka.com/article/teachers-estonian/">Школи, де вчителів поважають: як вчаться в Естонії</a>“.</b></p>
    </article>
  </body>
</html>