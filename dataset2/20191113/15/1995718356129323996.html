<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152178-hvorogo-hlopchyka-z-volyni-prooperuvaly-u-lvovi"/>
    <meta property="og:site_name" content="ВолиньPost"/>
    <meta property="article:published_time" content="2019-11-13T15:20:00+00:00"/>
    <meta property="og:title" content="Хворого хлопчика з Волині прооперували у Львові"/>
    <meta property="og:description" content="Дев'ятирічного Серафима Строчука з Ковеля 21 жовтня прооперували в Львівській обласній дитячій клінічній лікарні «Охматдит»."/>
  </head>
  <body>
    <article>
      <h1>Хворого хлопчика з Волині прооперували у Львові</h1>
      <address>
        <time datetime="2019-11-13T15:20:00+00:00">13 Nov 2019, 15:20</time>
      </address>
      <p>Дев'ятирічного <b>Серафима Строчука</b> з Ковеля 21 жовтня прооперували в Львівській обласній дитячій клінічній лікарні «Охматдит». <br/><br/>Операція, що тривала 5 годин, відбулась під керівництвом професора, доктора медичних наук, одного з провідних ортопедів-травматологів <b>Олександра Королькова</b>, - пише <a href="https://kovelpost.com/news/6242?fbclid=IwAR3BzOz4hJnNId7ZKLvbXKueYJt0vtjkeWxU28VFllpVXUmpe38FFhnebTs">"Ковельpost"</a>. <br/><br/>Нині хлопчик уже вдома, але стан його ще досить важкий. Серафим постійно перебуває під наглядом рідних, які щодня виконують усі рекомендації лікарів, аби допомогти дитині подолати недугу.<br/><br/>Нагадаємо, у хлопчика діагнозтували метафізарну дисплазію Шмідта, низькорослість, варусну деформацію обох нижніх кінцівок. Аби Серафим міг повноцінно рости та розвиватися, операцію провести було вкрай необхідно з метою усунення деформацій та поступового подовження кінцівок. Тож лікарі застосували апарати зовнішньої фіксації на основі стержнів. Самостійно пересуватися він не може і перебуває на знеболювальних препаратах.<br/><br/>За словами мами - <b>Ірини Строчук</b>, Серафим ще не оговтався від пережитого, часто буває без настрою та плаче. Проте рідні сподіваються, що їм вдасться подолати усі труднощі, адже поряд є небайдужі люди.<br/><br/>Ірина Строчук щиро дякує усім, хто допоміг зібрати кошти на лікування сина. Адже сім'я самотужки не впоралася б із таким фінансовим тягарем.<br/><br/>"Я дуже вдячна депутатам міської ради за надану матеріальну допомогу, прихожанам храму священномученика Анатолія Ковельського, отцю Олександру, директору міського центру соціальних служб для сім'ї, дітей та молоді <b>Інні Третяк</b>, сусідам, друзям, знайомим, волонтерам та благодійникам, усім, хто допомагав влаштовувати доброчинні заходи: концерти, ярмарки, на яких збирали гроші. Багатьох людей я взагалі не знаю. Одним з перших додому прийшов якийсь чоловік та особисто передав гроші, навіть не назвавши себе. Ми дякуємо всім за підтримку і добре серце", - зауважує Ірина.<br/><br/>Збір коштів на лікування Серафима триває. Адже попереду ще дві таких операції та довгий і важкий процес лікування та реабілітації. Допомогти юному ковельчанину може кожен, перерахувавши будь-яку суму на рахунок мами хлопчика: Строчук Ірини Віталіївни.<br/><br/><b>4790 7000 1263 3096 - Ощадбанк<br/><br/>5168 7574 0293 1101 - Приватбанк</b></p>
    </article>
  </body>
</html>