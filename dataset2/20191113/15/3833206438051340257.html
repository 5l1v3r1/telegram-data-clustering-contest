<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913587.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T15:25:00+00:00"/>
    <meta property="og:title" content="Голям успех! Пловдивчанин попадна в националния отбор на Германия по спортни танци"/>
    <meta property="og:description" content="Пловдивчанинът Петер Спасов постигна сериозен успех в своята кариера, след като стана част от национ..."/>
  </head>
  <body>
    <article>
      <h1>Голям успех! Пловдивчанин попадна в националния отбор на Германия по спортни танци</h1>
      <address>
        <time datetime="2019-11-13T15:25:00+00:00">13 Nov 2019, 15:25</time>
      </address>
      <p>Пловдивчанинът Петер Спасов постигна сериозен успех в своята кариера, след като стана част от националния отбор на Германия по спортни танци. 22-годишният талант получи официална покана за следващите два лагер-сбора на Бундестима, научи <b>Plovdiv24.bg</b>.</p>
      <p>Преди седмица Спасов достигна до полуфинал в шампионата на Германия още в дебюта си в конкуренцията на 62 двойки от 16 немски провинции. Преди това пак в дебюта с новата си патрньорка Марлен Хайлман станаха вицешампиони на Саксония.</p>
      <p>Петер е многократен шампион и вицешампион на България и участник на световни и европейски първенства. Има и едно участие на европейско клубно първенство в Камбрилс (Испания) под холандски флаг след покана от клуб от Ниската земя. От 18 май пловдивчанинът има регистрация в Немската федерация, след като поднови състезателната си кариера след близо двегодишно прекъсване след раздялата с румънската си партньорка Ралука-Елена Попа.</p>
      <p>Шампионатът на Саксония се проведе в Дрезден през септември, а в началото на ноември в Берлин - първенството на Германия. Личната цел на Петер за този негов първи сезон в Германия бе да стане част от Бундестима.</p>
      <p>Петер Спасов е състезател на клуб "Рот-Вайс" (Лайпциг), а в България е възпитаник на КСТ "Алекс" (Пд). Преподавател е по танци в "Йоргенс Танцшуле" в Лайпциг, а преди това е работил и в танцовата академия в Брашов.</p>
    </article>
  </body>
</html>