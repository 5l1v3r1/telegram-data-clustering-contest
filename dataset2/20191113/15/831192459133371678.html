<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/simeia-kai-terata-sti-rodo-edese-vasanise-kai-viase-tin-idia-toy-tin-gynaika-toy-mesa-se-domatio-xenodocheioy/"/>
    <meta property="og:site_name" content="europost.gr"/>
    <meta property="article:published_time" content="2019-11-13T15:37:40+00:00"/>
    <meta property="og:title" content="Σημεία και τέρατα στη Ρόδο: Έδεσε, βασάνισε και βίασε την ίδια του την γυναίκα του μέσα σε δωμάτιο ξενοδοχείου!"/>
    <meta property="og:description" content="Συνολική ποινή κάθειρξης 10 ετών και 16 μηνών, επιβλήθηκε χθες από το Μικτό Ορκωτό Δικαστήριο Ρόδου σε αλλοδαπό Ιρακινής καταγωγής, ο οποίος κατηγορείται ότι έδεσε τη γυναίκα του, τη χτύπησε και στη συνέχεια τη βίασε! Παρά"/>
  </head>
  <body>
    <article>
      <h1>Σημεία και τέρατα στη Ρόδο: Έδεσε, βασάνισε και βίασε την ίδια του την γυναίκα του μέσα σε δωμάτιο ξενοδοχείου!</h1>
      <address>
        <time datetime="2019-11-13T15:37:40+00:00">13 Nov 2019, 15:37</time>
      </address>
      <p>Συνολική ποινή κάθειρξης 10 ετών και 16 μηνών, επιβλήθηκε χθες από το Μικτό Ορκωτό Δικαστήριο Ρόδου σε αλλοδαπό Ιρακινής καταγωγής, ο οποίος κατηγορείται ότι έδεσε τη γυναίκα του, τη χτύπησε και στη συνέχεια τη βίασε!</p>
      <p>Παρά το γεγονός ότι ο αλλοδαπός δεν εμφανίστηκε ενώπιον του δικαστηρίου, η υπόθεσή του εκδικάστηκε κανονικά και το δικαστήριο τον έκρινε ένοχο για τα αδικήματα του βιασμού κατ’ εξακολούθηση, ενδοοικογενειακής σωματικής βλάβης και παράνομης κατακράτησης, επιβάλλοντάς του, την παραπάνω ποινή με την έφεση να μην έχει αναστέλλουσα δύναμη.</p>
      <p>Σύμφωνα με το παραπεμπτικό βούλευμα του Συμβουλίου Πλημμελειοδικών Κω, η υπόθεση πήρε το δρόμο της δικαιοσύνης μετά από καταγγελία που έκανε η αλλοδαπή σε βάρος του συζύγου της.</p>
      <p>Συγκεκριμένα, ο Ιρακινός κατηγορείται ότι στις 27 Οκτωβρίου 2017, σε δωμάτιο ξενοδοχείου στην Κω μαζί με τη σύζυγό του, τη χτύπησε με τα χέρια και με κλωτσιές με αποτέλεσμα να της προκαλέσει σωματική βλάβη.</p>
      <p>O ίδιος δε αφού της έδεσε τα χέρια τη χτύπησε με τη γροθιά του στον αριστερό ώμο και τρυπώντας το αριστερό της χέρι με σύριγγα, στη συνέχεια τη βίασε.</p>
      <p>Σημειώνεται πως μέχρι την έκδοση του παραπεμπτικού βουλεύματος ο αλλοδαπός κατηγορούμενος διέφευγε τη σύλληψη.</p>
      <p>Πηγή: rodiaki.gr</p>
    </article>
  </body>
</html>