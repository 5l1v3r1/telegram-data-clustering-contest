<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119262-tepic-ssp-dacic-pokusao-da-me-demantuje-pa-optuzio-vucica-da-laze?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T15:00:04+00:00"/>
    <meta property="og:title" content="Tepić (SSP): Dačić pokušao da me demantuje, pa optužio Vučića da laže"/>
    <meta property="og:description" content="Potpredsednica Stranke slobode i pravde (SSP) Marinika Tepić ocenila je danas da je &quot;propalim pokušajem&quot; da demantuje njene navode o trgovini oružjem kao jednom od motiva stradanja radnika ambasade Srbije u Libiji 2015., odnosno 2017. godine, ministar spoljnih poslova Ivica Dačić &quot;zapravo optužio svog šefa Aleksandra Vučića da laže&quot;.&quot;Naime, Dačić tvrdi da stradanje radnika srpske ambasade u Libiji nije imalo nikakve veze sa trgovinom oružjem, a sam Vučić je još 20. februara 2016. godine izjavio da je trgovina oružjem jedan od motiva otmice radnika srpske ambasade&quot;, navela je Marinika Tepić u pisanoj izjavi.Ona je ocenila da &quot;uznemirenje zbog afere o dugogodišnjoj sumnjivoj trgovini oružjem&quot;, tera ljude iz vrha vlasti da &quot;iz nedelje u nedelju, a sada i iz dana u dan, sami sebe demantuju i sapliću se o sopstvene laži&quot;.&quot;Činjenice su neoborive – od toga da je državni i partijski vrh oko Aleksandra Vučića umešan ne samo u aferu Krušik i firme GIM u kojoj je zaposlen otac ministra policije, pa do toga da su trgovci…"/>
  </head>
  <body>
    <article>
      <h1>Tepić (SSP): Dačić pokušao da me demantuje, pa optužio Vučića da laže</h1>
      <address>
        <time datetime="2019-11-13T15:00:04+00:00">13 Nov 2019, 15:00</time>
      </address>
      <p><b>Potpredsednica Stranke slobode i pravde (SSP) Marinika Tepić ocenila je danas da je "propalim pokušajem" da demantuje njene navode o trgovini oružjem kao jednom od motiva stradanja radnika ambasade Srbije u Libiji 2015., odnosno 2017. godine, ministar spoljnih poslova Ivica Dačić "zapravo optužio svog šefa Aleksandra Vučića da laže".</b><br/><br/>"Naime, Dačić tvrdi da stradanje radnika srpske ambasade u Libiji nije imalo nikakve veze sa trgovinom oružjem, a sam Vučić je još 20. februara 2016. godine izjavio da je trgovina oružjem jedan od motiva otmice radnika srpske ambasade", navela je Marinika Tepić u pisanoj izjavi.<br/><br/>Ona je ocenila da "uznemirenje zbog afere o dugogodišnjoj sumnjivoj trgovini oružjem", tera ljude iz vrha vlasti da "iz nedelje u nedelju, a sada i iz dana u dan, sami sebe demantuju i sapliću se o sopstvene laži".<br/><br/>"Činjenice su neoborive – od toga da je državni i partijski vrh oko Aleksandra Vučića umešan ne samo u aferu Krušik i firme GIM u kojoj je zaposlen otac ministra policije, pa do toga da su trgovci oružjem sumnjivi medjunarodnim telima postali privilegovani saradnici države čim je Vučić zaseo u ministarsku, a Dačić u premijersku fotelju", navela je potpredsednica Stranke slobode i pravde.<br/><br/>Komentarišući navode Ivice Dačića da Srbija "nije upozorena ni od jednog medjunarodnog tela koje se bavi kontrolom trgovine oružjem" u vezi sa isporukom oružja Libiji, Marinika Tepić se pozvala na Aneks 19 Izveštaja UN iz februara 2015. godine sa kojim su kako je rekla, srpske vlasti bile upoznate, a u kojem se "jasno kaže da Slobodan Tešić jeste bio pod sankcijama UN zbog trgovine oružjem na osnovu mera iz Rezolucije 1521 od 2003. godine".<br/><br/>Dačić je juče odbacio kao neistinite navode Marinike Tepić da je pogibija radnika ambasade Srbije u Libiji Jovice Stepića i Sladjane Stanković 2015. i ambasadora Olivera Potežice 2017. godine, povezana sa isporukom srpskog oružja u tu zemlju.<br/><br/>Navodeći da su radnici ambasade stradali prilikom američkog bombardovanja terorističkog kampa u kom su se nalazile otete diplomate a da je ambasador poginuo u sudaru u Tunisu, ministar je ocenio da su navodi potpredsednice Stranke slobode i pravde usmereni protiv interesa i ugleda Srbije.</p>
    </article>
  </body>
</html>