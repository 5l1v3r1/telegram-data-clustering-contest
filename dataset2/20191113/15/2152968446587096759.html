<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/13/goranov-prez-biudjeta-ne-se-praviat-reformi-no-moje-da-se-harchi-smisleno.429509"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T15:50:00+00:00"/>
    <meta property="og:title" content="Горанов: През бюджета не се правят реформи, но може да се харчи смислено!"/>
    <meta property="og:description" content="Балансираният бюджет - буфер срещу кризата, рече той пред депутатите | Dnes.bg"/>
  </head>
  <body>
    <article>
      <h1>Горанов: През бюджета не се правят реформи, но може да се харчи смислено!</h1>
      <h2>Балансираният бюджет - буфер срещу кризата, рече той пред депутатите</h2>
      <address><time datetime="2019-11-13T15:50:00+00:00">13 Nov 2019, 15:50</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Финансовият министър Владислав Горанов заяви пред депутатите, че ниската задлъжнялост и балансираният бюджет са най-добрият буфер срещу кризата.</p>
      <p>Той изтъкна, че през бюджета не се правят реформи, представяйки параметрите за догодина пред Народното събрание.</p>
      <p>"Очакванията самата фискална рамка да извършва структурни реформи, е твърде амбициозно. От всеки един колега министър обаче зависи тази своеобразна годишна програма да бъде така добре изпълнена от техните администрации, че българските граждани да виждат смислена реализация на всеки един изхарчен лев, събран от техните данъци", каза той.</p>
      <p>Държавният бюджет се обсъжда в пленарната зала на първо четене. Той е последният от трите бюджетни документа, формиращи консолидираната фискална програма за догодина. Вчера пленарната зала одобри на първо четене останалите два - бюджетите на Здравната каса и на Държавното обществено осигуряване, предаде БНР.</p>
      <p>За първи път от 11 години насам консолидираната програма излиза на нулево салдо - т.е. догодина държавата ще събере и ще изхарчи една и съща сума - близо 47 млрд. лева.</p>
      <p>Във финансовата рамка е заложено през 2020 г. икономиката да отбележи ръст от 3,3 на сто, безработицата да продължи да спада, а ръстът на инфлацията да се забави. Най-сериозният риск пред осъществяването на прогнозата е неблагоприятната външна среда.</p>
      <p>Повече пари ще има за здравеопазване, образование и политика по доходите. В бюджетната сфера ще има увеличение на заплатите с 10%, а за педагогическия персонал със 17%.</p>
      <p>През 2020 година се предвижда възможността за изтеглянето на нов дълг от 2,2 млрд. лева, което е и един от буферите в бюджета.</p>
      <p>Очаква се общата задлъжнялост на страната ни да се намали, като за първи път дългът ще бъде под 20% от БВП, който догодина ще надхвърли 126 млрд. лева.</p>
      <p>До момента депутатите имаха възможност да се запознаят единствено със становището на Висшия съдебен съвет. ВСС отхвърли на свое заседание предложения от правителството документ и представи свой вариант.</p>
      <p>Финансовият министър призовава общините да увеличат имотния данък. Промяната на местните данъци и такси не предполага и новости в облагането на доходите. Преките и косвените данъци догодина няма да се променят.</p>
      <p>От своя страна лидерът на БСП Корнелия Нинова обвини управляващите, че гледат на бюджета като на "счетоводна сметка". Тя обяви, че между първо и второ четене левицата ще внесе алтернативен бюджет, защото това е "бюджет на застоя".</p>
      <related>
        <h4>Още по темата</h4>
        <a href="https://www.dnes.bg/politika/2019/11/13/menda-stoianova-biudjetyt-e-pica-s-parmezan-i-shunka.429477"/>
        <a href="https://www.dnes.bg/politika/2019/11/12/bsp-v-biudjet-2020-lipsva-jelanie-za-reformi.429434"/>
      </related>
    </article>
  </body>
</html>