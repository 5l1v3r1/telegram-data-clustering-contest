<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639819/%D8%B4%D8%A8%D8%AD-%D8%AF%D8%AE%D8%A7%D9%84%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A7%D8%B2-%D8%AE%D9%88%D8%AF-%D8%AF%D9%88%D8%B1-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T15:56:00+00:00"/>
    <meta property="og:title" content="شبح دخالت آمریکا را از خود دور کنید"/>
    <meta property="og:description" content="تاکید مالکی بر لزوم انجام اصلاحات بدون دخالت خارجی، ادامه تظاهرات در برخی مناطق، دیدار بارزانی با عبدالمهدی، صالح و حلبوسی، سفر حکیم به واشنگتن و..."/>
  </head>
  <body>
    <article>
      <h1>
        <a href="https://www.bultannews.com/fa/news/639819/%D8%B4%D8%A8%D8%AD-%D8%AF%D8%AE%D8%A7%D9%84%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A7%D8%B2-%D8%AE%D9%88%D8%AF-%D8%AF%D9%88%D8%B1-%DA%A9%D9%86%DB%8C%D8%AF">شبح دخالت آمریکا را از خود دور کنید</a>
      </h1>
      <h2>تاکید مالکی بر لزوم انجام اصلاحات بدون دخالت خارجی، ادامه تظاهرات در برخی مناطق، دیدار بارزانی با عبدالمهدی، صالح و حلبوسی، سفر حکیم به واشنگتن و...</h2>
      <address><time datetime="2019-11-13T15:56:00+00:00">13 Nov 2019, 15:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «نوری المالکی» رئیس ائتلاف <b>دولت</b> بر ضرورت انجام اصلاحات بدون دخالت‌های خارجی تاکید کرد.</p>
      <p>در بیانیه دفتر اطلاع رسانی ائتلاف دولت قانون آمده است : نوری المالکی رئیس ائتلاف دولت<b> قانون</b>،«اوله دایل» سفیر جدید جمهوری فدرال آلمان را در دفتر خود به حضور پذیرفت.</p>
      <p>این بیانیه افزود مالکی با خوشامد گویی به سفیر جدید آلمان، برای وی در انجام ماموریت به عنوان سفیر کشورش آرزوی موفقیت کرد. این بیانیه آورده است : نوری المالکی تاکید کرد عراق روابط نزدیکی با آلمان در تمام زمینه‌ها دارد.</p>
      <p>بر اساس این بیانیه، دو طرف در این دیدار آخرین تحولات سیاسی و امنیتی عراق و منطقه و نیز حوادثی را که در جریان جنبش اعتراض مردمی در کشور رخ داد، بررسی کردند.</p>
      <p>این بیانیه افزود : نوری المالکی بر حمایت از مطالبات مشروعی که تظاهرات کنندگان در میادین تظاهرات مطرح می کنند و نیز اهمیت ادامه مقامات اجرایی و قانونگذاری به تلاش‌ها برای تحقق اصلاحات فراگیر با هدف فراهم کردن زندگی شرافتمندانه برای قشرهای مختلف مردم عراق تاکید کرد.</p>
      <p>رئیس ائتلاف دولت قانون بر ضرورت انجام اصلاحات به دور از دخالتهای خارجی تاکید کرد و گفت ما دوستانی را می خواهیم که به ما کمک کنند، دشمنانی را که دخالت کنند، نمی خواهیم .</p>
      <p>بر اساس این بیانیه، سفیر جدید آلمان هم با ابراز خرسندی از انتخاب به عنوان سفیر در عراق بر تمایل کشورش برای حمایت از عراق و تقویت همکاری میان دو کشور در راستای منافع دو کشور دوست تاکید کرد.</p>
      <p>جزئیات نشست فراکسیون ائتلاف دولت قانون</p>
      <p>از سوی دیگر فراکسیون ائتلاف دولت قانون در نشستی تحولات سیاسی و تظاهراتی را که برخی مناطق عراق شاهد آن است، بررسی کرد. این نشست به ریاست نوری المالکی رئیس ائتلاف دولت قانون و نخست وزیر اسبق عراق برگزار شد که طی آن شرکت کنندگان چندین پرونده سیاسی و امنیتی و نیز حوادثی را که در جریان جنبش اعتراضی مردمی در بغداد و برخی استان‌ها رخ داد، بررسی کردند.</p>
      <p>بر اساس بیانیه دفتر ائتلاف دولت قانون، در این نشست بر ضرورت تسریع در برآورده کردن خواسته‌های تظاهرات کنندگان از سوی قوه مجریه و نیز درخواست از تظاهرات کنندگان برای حفظ ماهیت مسالمت آمیز تظاهراتشان در برابر خرابکارانی که به اموال عمومی و خصوصی ضربه می‌زنند و عدم تعدی به نیروهای امنیتی تاکید کرده و در عین حال از دستگاه‌های امنیتی خواستند از تظاهرات کنندگان حمایت کرده و به کارگیری نیروی بی رویه خودداری کنند.</p>
      <p>شرکت کنندگان بر اساس این بیانیه بر اهمیت فعال کردن ابتکاری که نوری المالکی ارائه کرد مبنی بر انجام گفت‌وگو میان رهبران جنبش اعتراضی و طرف‌هایی که از سوی دولت و با اختیارات کامل معرفی شوند، تاکید کردند. شرکت کنندگان در نشست فراکسیون پارلمانی ائتلاف دولت قانون همچنین بر آممادگی خود برای همکاری با گروه‌های سیاسی کشور با هدف تلاش برای انجام اصلاحات فوری که به تصویب قوانینی منجر شود که نیازهای ملت عراق را برآورده کند، تاکید کردند.</p>
      <p>توافق پاکستان و عراق برای افزایش هماهنگی در محافل بین المللی</p>
      <p>خبر دیگر اینکه پاکستان و عراق افزایش هماهنگی در محافل بین المللی در مسائلی را که برای دو کشور اهمیت دارد، بررسی کردند. بر اساس گزارش شبکه الفرات، عبدالسلام صدام کاردار سفارت عراق در اسلام آباد با شاه محمود قریشی وزیر خارجه پاکستان دیدار کرد که طی آن موضوع افزایش هماهنگی در محافل بین المللی در خصوص مسائلی که برای دو کشور اهمیت دارد، مورد بحث و تبادل نظر قرار گرفت.</p>
      <p>وزارت خارجه عراق در بیانیه‌ای آورده است کاردار سفارت در اسلام آباد روز گذشته با وزیر خارجه پاکستان دیدار کرد که طی آن راه‌های تقویت روابط دو کشور در راستای تحقق منافع مشترک بررسی شد. این بیانیه افزود در این دیدار همچنین در خصوص سفرهای متقابل مقامات بلندپایه دو کشور و افزایش حجم هماهنگی در محافل بین المللی در خصوص مسائلی که دو کشور به آن اهتمام دارند به ویژه در ارتباط با امنیت و اقتصاد بررسی شد.</p>
      <p>دیدار بارزانی با عبدالمهدی</p>
      <p>نچیروان بارزانی رئیس اقلیم کردستان عراق امروز در بغداد با عادل عبدالمهدی نخست وزیر این کشور دیدار کرد. بیانیه دفتر نخست وزیر عراق آورده است عادل عبدالمهدی نخست وزیر امروز چهارشنبه نچیروان بارزانی رئیس اقلیم کردستان عراق را به حضور پذیرفت.</p>
      <p>بارزانی بلافاصله پس از ورود به بغداد به دیدار عبدالمهدی نخست وزیر عراق رفت و آنگاه با محمد الحلبوسی رئیس پارلمان دیدار کرد.</p>
      <p>بارزانی همچنین با برهم صالح رئیس جمهور عراق دیدار کرد. الفرات گزارش داد سفر بارزانی در سایه ادامه تظاهرات مردمی و تلاش‌های برای اصلاح قانون اساسی و برگزاری انتخابات صورت گرفته است.</p>
      <p>آماده شدن قریب الوقوع «قانون از کجا آورده‌ای»</p>
      <p>دفتر عادل عبدالمهدی نخست وزیر عراق از قریب الوقوع بودن آغاز تهیه پیش نویس قانون «از کجا آورده‌ای» خبر داد.</p>
      <p>سعد الحدیثی سخنگوی دفتر عبدالمهدی گفت کابینه برای تصویب پیش نویس قانون «از کجا آورده‌ای» برای نظارت بر اموال و مستغلات مسئولان ارشد دولت در خلال مدت قبلی و پیگیری سرمایه‌ها و اینکه چگونه آن را به دست آورده‌اند، تلاش می‌کند.</p>
      <p>وی افزود آماده کردن این قانون در چارچوب تلاش‌های دولت در قالب بسته اصلاحی قرار دارد که اخیرا اعلام کرده است.</p>
      <p>سخنگوی دولت عراق گفت این طرح به زودی در کابینه و از سوی اداره حقوقی دبیرخانه و مجلس مشورتی ارائه خواهد شد و به زودی تکمیل خواهد شد تا برای تصویب به پارلمان ارائه شده و بعد اجرا شود.</p>
      <p>توصیه‌های مقتدی صدر به تظاهرات کنندگان</p>
      <p>رهبر جریان صدر امروز چهارشنبه توصیه‌هایی درباره تظاهرات ارائه کرد و از تظاهرات کنندگان که آنها را انقلابی خواند، خواست شبح دخالت آمریکا را از خود دور کرده و البته به دفاتر نمایندگی دیپلماتیک و سفارتخانه‌های کشور دیگر تعدی نکنند.</p>
      <p>مقتدی صدر در بیانیه خود گفته است :«ادامه اعتراضات مسالمت آمیز حتما به موفقیت انقلاب منجر خواهد شد و از انقلابیون می‌خواهم شبح دخالت آمریکا را از خود دور کرده و به دفاتر نمایندگی دیپلماتیک و سفارتخانه‌ها کشورها تعرض نکنند».</p>
      <p>تظاهرات عراق وارد بیستمین روز خود شد</p>
      <p>خبر دیگر اینکه شبکه السومریه گزارش داد تظاهرات میدان التحریر بغداد و حدود 10 استان دیگر وارد بیستمین روز متوالی شده است، خواسته‌های تظاهرات کنندگان از فراهم شدن فرصت های شغلی و مبارزه با فساد و محاکمه مفسدان تا تغییر دولت و اصلاح قانون اساسی را شامل می‌شود.</p>
      <p>بر اساس این گزارش، در بغداد، همچنان شماری از تظاهرات کنندگان در میدان التحریر و پل الجمهوریه منتهی به منطقه الخضراء و رستوران الترکی در سایه وضعیت امنیتی خوب حضور دارند، البته در میدان الخلانی بغداد کمی وضعیت فرق می‌کند و افراد تلاش می کنند از موانعی که نیروهای امنیتی قرار داده‌‌اند، عبور کنند.</p>
      <p>در جنوب عراق و به طور مشخص در استان بصره، صدها نفر از دانش آموزان مدارس و دانشجویان در میدان اعتصاب بصره در نزدیکی مجتمع دولتی در سایه تدابیر امنیتی شدید و استقرار آمبولانس‌ها و دفاع شهری تظاهرات کردند، برخی خبرها از بسته شدن خیابان الجبیله منتهی به میدان اعتصاب حکایت می‌کند.</p>
      <p>این گزارش آورده است در استان الدیوانیه هم ده‌ها نفر در مقابل ساختمان آموزش استانداری تظاهرات کردند، در استان المثنی هم شماری از دانشجویان تظاهرات کردند.</p>
      <p>ورود محمد علی الحکیم به آمریکا</p>
      <p>شبکه الفرات از سفر محمد علی الحکیم وزیر خارجه عراق به آمریکا خبر داد. این رسانه گزارش داد محمد علی الحکیم امروز چهارشنبه وارد واشنگتن شد.</p>
    </article>
  </body>
</html>