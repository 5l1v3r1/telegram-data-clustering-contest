<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/megvaltozik-egy-unios-biztosi-poszt"/>
    <meta property="og:site_name" content="infostart"/>
    <meta property="article:published_time" content="2019-11-13T15:20:00+00:00"/>
    <meta property="og:title" content="Megváltozik egy uniós biztosi poszt"/>
    <meta property="og:description" content="Ursula von der Leyen, az Európai Bizottság megválasztott elnöke a bírálatok nyomán az európai életmód védelméért felelős bizottsági tárca megnevezését az európai életmód előmozdítása elnevezésre változtatta - közölte az illetékes uniós szóvivő."/>
  </head>
  <body>
    <article>
      <h1>Megváltozik egy uniós biztosi poszt</h1>
      <address><time datetime="2019-11-13T15:20:00+00:00">13 Nov 2019, 15:20</time> by <a rel="author">Infostart / MTI</a></address>
      <h3>Ursula von der Leyen, az Európai Bizottság megválasztott elnöke a bírálatok nyomán az "európai életmód védelméért" felelős bizottsági tárca megnevezését az "európai életmód előmozdítása" elnevezésre változtatta - közölte az illetékes uniós szóvivő.</h3>
      <p>A portfólióhoz tartozik a migráció ügye is, s számos európai parlamenti (EP-) képviselő, jogvédő szervezet és több tagállam hangoztatott véleménye szerint elfogadhatatlan az elnevezés, ugyanis szerintük szélsőjobboldali retorikát idéz, azt sugallva, hogy például a menedékkérők fenyegetést jelentenének a kontinens kultúrájára.</p>
      <p>Ursula von der Leyen a kérdéses portfólió alá számos területet besorolt a munkaerőpiactól, az oktatástól és a sporttól a migráción és a menedékjogon keresztül egészen a biztonsági unióig. A bevándorlás más kérdései, például a határellenőrzés azonban a belügyi biztoshoz tartoznak majd.</p>
      <blockquote>A tárcát a korábban a brüsszeli testületvezető szóvivőjeként dolgozó görög Margarítisz Szkínász kapja.</blockquote>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a Brexit halasztása miatt, még ha korábban ez ellen is foglalt is állást.</p>
      <p>A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <p>
        <i>Nyitókép: Pixabay</i>
      </p>
    </article>
  </body>
</html>