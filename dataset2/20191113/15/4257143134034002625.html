<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/karacsony-gergely-abban-bizik-a-kormany-elengedi-az-allami-szemetszallitas-ugyet"/>
    <meta property="og:site_name" content="infostart"/>
    <meta property="article:published_time" content="2019-11-13T15:58:00+00:00"/>
    <meta property="og:title" content="Karácsony Gergely abban bízik, a kormány elengedi az állami szemétszállítás ügyét"/>
    <meta property="og:description" content="Kiléptetné Budapestet a kukaholdingból - erősítette meg a főpolgármester az InfoRádiónak. Karácsony Gergely szerint ha a főváros visszakapná autonómiáját a szemétszállítás terén, akkor jobb szolgáltatást tudna nyújtani, de ez csak a kormány engedélyével lehetséges."/>
  </head>
  <body>
    <article>
      <h1>Karácsony Gergely abban bízik, a kormány elengedi az állami szemétszállítás ügyét</h1>
      <address><time datetime="2019-11-13T15:58:00+00:00">13 Nov 2019, 15:58</time> by <a rel="author">Infostart / InfoRádió - Varga Mónika</a></address>
      <h3>Kiléptetné Budapestet a kukaholdingból - erősítette meg a főpolgármester az InfoRádiónak. Karácsony Gergely szerint ha a főváros visszakapná autonómiáját a szemétszállítás terén, akkor jobb szolgáltatást tudna nyújtani, de ez csak a kormány engedélyével lehetséges.</h3>
      <p>Karácsony Gergely főpolgármester azt szeretné, ha Budapest önállóan megoldhatná a szemétszállítás kérdését, nem volna ez államilag szervezve. Terveiről az InfoRádióban ezt mondta:</p>
      <p>"Azt gondolom, hogy amit az elmúlt években kukaholding néven megismertünk a magyarországi hulladékgazdálkodásban, az a legkevésbé sem vált be. Budapesten az elmúlt években</p>
      <p>
        <mark>érezhetően romlott a hulladékelszállítás minősége,</mark>
      </p>
      <p>ami nagy mértékben abból is származott, hogy állandó elszámolási probléma volt a főváros, vagyis az FKF és a kukaholding között. Jelenleg is több milliárd forint kintlévősége van a fővárosnak, ami a növekvő bérköltségek és a teljesen érthetően növekvő színvonaligény tükrében komoly problémákat jelent."</p>
      <p>Az a benyomása, hogy a vidék Magyarországán sem javította a szolgáltatási színvonalat a központosított rendszer, ezért jelezte a kormányülésen tett látogatása alkalmával is, hogy a szemétszállítás kérdésében Budapest a lehető legnagyobb autonómiát akar.</p>
      <p>"Mi úgy érezzük, hogy</p>
      <blockquote>jobban el tudnánk látni a feladatot, ha a főváros és a tulajdonában lévő cég teljes autonómiát élvezne ezen a területen"</blockquote>
      <p>- szögezte le.</p>
      <p>Mint visszaemlékszik, a kormány erre a döntések szintjén még nem reagált, egyelőre csak tisztelettel meghallgatták az álláspontját ebben az ügyben is. Arra azért emlékeztette a kormány tagjait Karácsony Gergely, hogy a hulladékszállítás ügye része volt az Orbán Viktor és Tarlós István közötti politikai megállapodásnak is, amiről - mint a főpolgármester emlékeztetett - a kormányfő azt mondta, be kívánja tartani az abban foglaltakat.</p>
      <p>Ám egyértelművé tette: a kormány jogi és politikai jóváhagyása nélkül a váltás nem lehetséges.</p>
      <p>"A Fővárosi Közfejlesztések Tanácsának ülésén ezt a kérdést tisztázni tudjuk, itt is igaz, ami máskor is, hogy a kormány és a fővárosi önkormányzat csak együtt teheti sikeressé Budapestet, a politikai viták ellenére" - adott hangot bizakodásának Karácsony Gergely, aki reméli, a kormány nem fogja akadályozni a főváros önállósodási törekvését.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Karácsony Gergely a kukaholdingról</p>
      <figure>
        <audio src="https://infostart.hu/audio/00005/00005142b.mp3"/>
      </figure>
      <p> </p>
    </article>
  </body>
</html>