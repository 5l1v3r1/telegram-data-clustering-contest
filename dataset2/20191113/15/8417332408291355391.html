<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/13/Politiet-ber-om-tips-etter-nye-funn-i-dette-omr%C3%A5det-20388316.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T15:13:42+00:00"/>
    <meta property="og:title" content="Politiet ber om tips etter nye funn i dette området"/>
    <meta property="og:description" content="Trøndelag politidistrikt opplyser onsdag ettermiddag at de i flere måneder har jobbet med en stor etterforskning etter nye funn i forsvinningssaken."/>
  </head>
  <body>
    <article>
      <h1>Politiet ber om tips etter nye funn i dette området</h1>
      <address><time datetime="2019-11-13T15:13:42+00:00">13 Nov 2019, 15:13</time> by <a rel="author">Camilla Kilnes,Pål Solberg,Frank Cadamarteri</a></address>
      <p>Trøndelag politidistrikt opplyser onsdag ettermiddag at de i flere måneder har jobbet med en stor etterforskning etter nye funn i forsvinningssaken.</p>
      <aside><a href="https://www.adressa.no/nyheter/trondheim/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/13/javascript:void(0);">Del denne artikkelen på e-post</a></aside>
      <p>Funnet ble gjort i et skogsområde ved Jonsvatnet  1,5 mil unna siste sikre observasjon av Odin André Hagen Jacobsen fra Skaun. Det var en mann som kontaktet politiet etter å ha funnet flere gjenstander han mente kunne tilhøre den savnede 18-åringen. Gjenstandene ble funnet 14. april.</p>
      <p>
        <b>LES MER: <a href="https://www.adressa.no/pluss/nyheter/2019/11/13/Politiet-med-nye-funn-og-spor-i-Odin-saken-20372083.ece">Politiet med nye funn og spor i Odin-saken</a></b>
      </p>
      <p>- Det ble en dreining i etterforskningen, og det ble naturlig å intensivere arbeidet. Vi fikk bistand fra Kripos fra slutten av april, sier politiadvokat Hans Vang, som leder etterforskningen.</p>
      <h3>Vil ikke si hva slags gjenstander</h3>
      <p>Politiadvokaten ønsker ikke å si konkret hva som er funnet eller hvor mange gjenstander det dreier seg om.</p>
      <p>- Dersom det er Odins gjenstander som er funnet, må det være noen der ute som har et svar, sier Vang.</p>
      <p>
        <b>Har du tips om Odin-saken, ta kontakt med politiet på 73 48 94 00</b>
      </p>
      <figure>
        <img src="https://www.adressa.no/incoming/article20388309.ece/jo9j7f/BINARY/w980/jons2.jpg"/>
        <figcaption>Politiet har avhørt over 100 personer i etterkant av funnet av gjenstander ved Jonsvatnet.   Foto: Vegard Eggen</figcaption>
      </figure>
      <p> </p>
      <figure>
        <img src="https://www.adressa.no/incoming/article20388310.ece/ospo33/BINARY/w980/jons.jpg"/>
        <figcaption>Politiet vet ikke hvor lenge gjenstandene har ligget i terrenget.   Foto: vegard eggen</figcaption>
      </figure>
      <h3>Har opptak fra Piren</h3>
      <p>I tillegg til gjenstandene har politiet også fått fram video som viser den savnede 18-åringen på Piren i Trondheim klokken 06.01 natt til 18. november i fjor. <a href="https://www.adressa.no/pluss/nyheter/2019/11/13/Politiet-med-nye-funn-og-spor-i-Odin-saken-20372083.ece">Her kan se de nye videobildene</a>, som stammer fra Trondheim havns overvåkingskamera på Brattøra.</p>
      <p>Videobildene er en del av et gigantisk datamateriale som politiet har jobbet med siden januar i år.</p>
      <p>Flere av 18-åringens gjenstander, er tidligere funnet på Piren.</p>
      <p> </p>
      <h3>Forsvant etter bytur</h3>
      <p>Hagen Jacobsen fra Skaun forsvant etter en bytur i Trondheim natt til 18. november i fjor. De siste sporene er et overvåkningsbilde fra Fjordgata 46 klokken 05.39 søndag morgen. <a href="https://www.adressa.no/nyheter/trondheim/2018/12/01/Funn-av-gjenstander-tilh%C3%B8rende-savnede-Odin-17984404.ece">12 dager etter at unggutten forsvant dukket imidlertid flere gjenstander opp på Brattøra</a>. Etter hvert ble det funnet klesplagg, en sko, 18-åringens pass, mobiltelefon og bankkort. Dermed ble Trondheim havns datasystem og kamera svært interessante i etterforskningen.</p>
      <p><a href="https://www.adressa.no/nyheter/trondheim/2018/12/07/Her-er-sporene-etter-Odin-18022427.ece">Her kan du se en video som viser noen av sporene etter Odin</a>.</p>
    </article>
  </body>
</html>