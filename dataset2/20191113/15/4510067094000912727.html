<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/tinerii-fotbalisti-de-la-viitorul-oradea-au-castigat-faza-judeteana-a-competitiei-dotate-cu-trofeul-gheorghe-ola-152763.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T15:25:00+00:00"/>
    <meta property="og:title" content="Tinerii fotbalişti de la Viitorul Oradea au câştigat faza judeţeană a competiţiei dotate cu Trofeul „Gheorghe Ola”"/>
    <meta property="og:description" content="Tânăra formaţie a clubului de fotbal Viitorul Oradea a câştigat faza judeţeană a competiţiei dotate cu Trofeul „Gheorghe Ola”, rezervată jucătorilor născuţi în anul 2010 şi mai mici, şi va juca la etapa zonală la începutul lunii decembrie. Elevii antrenorului Marius Suciu s-au impus în toate jocurile cu contracandidatele din Bihor."/>
  </head>
  <body>
    <article>
      <h1>Tinerii fotbalişti de la Viitorul Oradea au câştigat faza judeţeană a competiţiei dotate cu Trofeul „Gheorghe Ola”</h1>
      <address><time datetime="2019-11-13T15:25:00+00:00">13 Nov 2019, 15:25</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <slideshow>
        <figure>
          <img src="https://www.ebihoreanul.ro/modules/news/files/copii-fotbalisti-viitorul-131119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/copii-fotbalisti-viitorul-131119-02.jpg"/>
        </figure>
      </slideshow>
      <p>Tinerii fotbalişti de la clubul Viitorul Oradea au câştigat turneul judeţean al competiţiei dotate cu Trofeul "Gheorghe Ola". Este vorba despre o competiţie rezervată fotbaliştilor născuţi în anul 2010 şi mai tineri.</p>
      <p>La turneul care a avut loc la Stadionul "Iuliu Bodola" au participat patru echipe: Viitorul Oradea, CSM Oradea, Zenit Oradea şi Liberty Oradea.</p>
      <p>După ce s-au impus în toate cele trei partide, jucătorii de la Viitorul Oradea, pregătiţi de Marius Suciu, s-au calificat de pe primul loc pentru etapa zonală, care va avea loc în perioada 2 și 4 decembrie.</p>
      <p>În primul joc, Viitorul a dispus cu 8-4 de CSM Oradea, apoi a câştigat cu 12-3 partida cu Zenit Oradea, pentru ca în cea de-a treia dispută să se impună cu scorul de 8-3 în jocul cu Liberty.</p>
      <p>"Sunt foarte mulţumit de prestaţia copiilor după o muncă de aproximativ doi ani. Vom merge la turneul zonal să ne jucăm şansa. Ştim că vom întâlni echipe cu un potenţial foarte ridicat, dar eu am încredere în aceşti copii", a spus, după turneu, antrenorul Viitorul Oradea, Marius Suciu.</p>
      <p>La etapa zonală, din perioada 2-4 decembrie, Viitorul Oradea va juca alături de reprezentantele judeţelor Cluj, Satu Mare, Bistriţa Năsăud, Maramureş şi Sălaj.</p>
      <p>Lotul de jucători al echipei Viitorul Oradea este format din Alexandru Biriş, David Pintea, Andrei Seres, Dragoş Pelea, Ianis Avram, Ianisu Socaci, Casian Bungău, Kallos Albert, Bogdan Ştefan, Bogdan Hogas, Dragoş Negurar şi Farr Peter.</p>
    </article>
  </body>
</html>