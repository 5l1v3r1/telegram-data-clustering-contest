<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231868/"/>
    <meta property="og:site_name" content="Українська правда"/>
    <meta property="article:published_time" content="2019-11-13T15:04:44+00:00"/>
    <meta property="og:title" content="Баканов про &quot;вибитий зуб&quot;: За почуттям гумору Богдана не слідкую"/>
    <meta property="og:description" content="Голова Служби безпеки Іван Баканов запевняє, що підтримує з керівником Офісу президента Андрієм Богданом суто робочі стосунки."/>
  </head>
  <body>
    <article>
      <h1>Баканов про "вибитий зуб": За почуттям гумору Богдана не слідкую</h1>
      <address>
        <time datetime="2019-11-13T15:04:44+00:00">13 Nov 2019, 15:04</time>
      </address>
      <p>Голова Служби безпеки Іван Баканов запевняє, що підтримує з керівником Офісу президента Андрієм Богданом суто робочі стосунки.</p>
      <p><b>Джерело:</b> інтерв’ю Баканова "<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Главкому</a>"</p>
      <p><b>Пряма мова</b>: "У мене з Богданом немає ніяких стосунків, окрім робочих. Я прийшов працювати на державу, а не вибудовувати стосунки з Богданом. Чим менше в тебе дружніх стосунків, у тому числі на новому робочому місці, тим менше кінджалів буде з часом в спині".</p>
      <p><b>Деталі:</b> Стосовно чуток та міфів, якими обростають стосунки з головою Офісу президента, Баканов зазначив, що не знає джерела їх походження. <a href="https://www.pravda.com.ua/news/2019/11/3/7230848/">Історію про "вибитий зуб" </a>почув від дружини. На ремарку журналіста, що Богдан інколи у соцмережі сам <a href="https://www.pravda.com.ua/news/2019/11/3/7230848/">підігріває інтерес до цих фейків</a>, голова СБУ зазначив, що за гумором керівника ОПУ не слідкує: у політиці Баканов симпатизує почуттю гумору президента США Дональда Трампа.</p>
      <p><b>Пряма мова:</b> Ви знаєте, я зараз не встигаю слідкувати за такими новинами. Першою  мені інформацію про це мені скинула дружина, другою чи третьою людиною був безпосередньо сам Богдан. Звісно, у нас не було ніякої бійки. Навіть з точки зору фізики: це ж якої сили має бути удар, щоб вибити зуба!"</p>
      <p><b>Додатково:</b> На ремарку, що Богдан намагається нав’язати певних людей для призначення СБУ Баканов зазначив: "Мені важко щось нав’язати, а нав’язати президенту – неможливо".</p>
      <p><b>Чому це важливо</b>: На початку липня співрозмовники "Української правди" в оточенні Зеленського розповіли про назріваючий <a href="https://www.pravda.com.ua/news/2019/07/5/7220133/">конфлікт між Богданом та Бакановим </a>на ґрунті кадрових призначень. Баканов – друг дитинства Зеленського, вони навчалися в одному класі. До того, як очолити одне із найважливіших силових відомств, він працював юристом студії "Квартал 95".</p>
      <p>
        <b>Знати більше: <a href="https://www.pravda.com.ua/articles/2019/07/16/7221002/"><i>"Держава у смартфоні Андрія Богдана"</i></a></b>
      </p>
      <related>
        <a href="https://www.pravda.com.ua/news/2019/11/13/7231874/"/>
        <a href="https://www.pravda.com.ua/news/2019/11/8/7231410/"/>
        <a href="https://www.pravda.com.ua/news/2019/11/3/7230848/"/>
      </related>
    </article>
  </body>
</html>