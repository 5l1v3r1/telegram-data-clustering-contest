<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/svet-za-nacionalno-varnost-zeli-spremembo-zakonoda"/>
    <meta property="og:site_name" content="Primorske novice"/>
    <meta property="article:published_time" content="2019-11-13T15:49:04+00:00"/>
    <meta property="og:title" content="Svet za nacionalno varnost želi spremembo zakonodaje za možnost ukrepanja proti “vardam”"/>
    <meta property="og:description" content="Svet za nacionalno varnost je na današnji redni seji med drugim naložil ministrstvoma za pravosodje in notranje zadeve, da v najkrajšem času pripravita spremembe kazenskega zakonika in prekrškovnih predpisov s ciljem, da bi lahko ukrepali tudi ob aktivnostih samooklicanih vaških straž in skupin, kot je denimo Štajerska varda."/>
  </head>
  <body>
    <article>
      <h1>Svet za nacionalno varnost želi spremembo zakonodaje za možnost ukrepanja proti “vardam”</h1>
      <address><time datetime="2019-11-13T15:49:04+00:00">13 Nov 2019, 15:49</time> by <a rel="author">STA</a></address>
      <p>
        <b>Svet za nacionalno varnost je na današnji redni seji med drugim naložil ministrstvoma za pravosodje in notranje zadeve, da v najkrajšem času pripravita spremembe kazenskega zakonika in prekrškovnih predpisov s ciljem, da bi lahko ukrepali tudi ob aktivnostih samooklicanih vaških straž in skupin, kot je denimo Štajerska varda.</b>
      </p>
      <figure>
        <img src="https://static.primorske.si/foto/highres/gnweb/719625_261-sisko.jpg"/>
        <figcaption>Vodja Štajerske varde Andrej Šiško Foto: STA</figcaption>
      </figure>
      <p><b>LJUBLJANA</b> &gt; Kot so sporočili iz kabineta predsednika vlade, je Svet za nacionalno varnost sprejel tudi nov poslovnik, obravnaval poročilo s področja nezakonitih prehodov državne meje ter predlagal vladi v sprejem Nacionalno strategijo za preprečevanje terorizma in nasilnega ekstremizma.</p>
      <p>Spremembo kazenskega zakonita ter dopolnitev predpisov, ki urejajo prekrške, pa je Svet za nacionalno varnost pristojnima ministrstvoma naložil "z namenom ustrezno sankcionirati združevanje in aktivnosti raznih organizacij, ki posegajo v pristojnosti državnih organov ter pri ljudeh vzbujajo negotovost glede njihovega delovanja".</p>
      <p>V minulih dneh so mediji sicer spet poročali o aktivnostih, usposabljanjih in "patruljiranju" pripadnikov Štajerske varde ob slovensko-hrvaško meji. Štajerska varda, ki jo vodi zaradi ščuvanja k nasilni spremembi ustavne ureditve obsojeni Andrej Šiško, je v zadnjem času spodbudila tudi zanimanje tujih medijev, denimo britanske tiskovne agencije Reuters.</p>
      <p>Člani varde so se pri svojih aktivnostih večkrat tudi srečali s policijo. Ta je Šiškovo skupino nadzorovala, a pri tem ni odkrila nobenih nezakonitih dejavnosti.</p>
      <p>Je pa policija danes na Tumblerju zapisala, da nasprotuje ustanavljanju samooklicanih skupin in t. i. vaških straž ter njihovim aktivnostim ob državni meji, "ker aktivnosti, ki jih izvajajo, predstavljajo določeno stopnjo varnostnih tveganj".</p>
      <p>Zato policija skladno z zakonom in pooblastili, z namenom pravočasnega preprečevanja in odkrivanja kaznivih dejanj in prekrškov, izvaja zakonsko opredeljene aktivnosti oziroma uradne postopke na območjih, kjer se nahajajo pripadniki omenjenih skupin, so zapisali in dodali, da pri varovanju državne meje veliko pozornosti namenjajo varnosti ljudi, ki živijo ob meji in vzpostavljanju partnerskega sodelovanja z občani v lokalni skupnosti.</p>
    </article>
  </body>
</html>