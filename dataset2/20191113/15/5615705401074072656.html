<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204413-kompaniya-vavrisha-popri-porushennya-otrimala-dozvil-na-zabudovu-pecherskogo-shilu-bihus-info"/>
    <meta property="og:site_name" content="Mind UA"/>
    <meta property="article:published_time" content="2019-11-13T15:30:00+00:00"/>
    <meta property="og:title" content="Компанія Вавриша попри порушення отримала дозвіл на забудову Печерського схилу – Bihus.info"/>
    <meta property="og:description" content="Ділянка призначена для будинків максимум на 8 поверхів, а запланований будинок має дві секції: перша на 16, друга - 24 поверхи"/>
  </head>
  <body>
    <article>
      <h1>Компанія Вавриша попри порушення отримала дозвіл на забудову Печерського схилу – Bihus.info</h1>
      <h2>Ділянка призначена для будинків максимум на 8 поверхів, а запланований будинок має дві секції: перша на 16, друга - 24 поверхи</h2>
      <address>
        <time datetime="2019-11-13T15:30:00+00:00">13 Nov 2019, 15:30</time>
      </address>
      <p>Компанія з орбіти девелопера Андрія Вавриша попри порушення та відсутність ключових документів отримала дозвіл будувати висотки на вулиці Вільшанській в Києві. Про це <a href="https://bihus.info/ulyubleniy-zabudovnik-bankovoi-andriy-vavrish-otrimav-dozvil-buduvati-visotku-tam-de-ne-zmig-navit?fbclid=IwAR34JuHaBRDgwYMcW-Y3-MVSEFYIPzc_EqoRAhYp1eMbjpPOIgJLBS0WNOc">повідомляє</a> Bihus.info.</p>
      <p>Мова йде про зсувонебезпечний схил, де раніше будувати збиралися компанії Анатолія Войцеховського та «Укрбуд». Але через суд, рішення Київради та протести місцевих жителів – звести житловий комплекс на цій ділянці ніхто з них не зміг.</p>
      <p>Ділянка площею в 2,3 га розташована на Вільшанській, 2-6. У серпні компанія «МК 8» взяла її в суборенду, а вже на початку вересня Державна архітектурно-будівельній інспекція (ДАБІ) видала їй дозвіл для початку будівництва першої черги житлового комплексу з офісами, торговими, спортивно-оздоровчими комплексами та паркінгом.</p>
      <p>За словами експерта Георгія Могильного, серед поданих до ДАБІ матеріалів, відсутні ключові – основний проект будівництва, який пояснив би що, де і як будуватимуть. В частині документів збільшена реальна площа орендованої ділянки вдесятеро – з 2,3 га до 23 га. Також порушено Генеральний план, де ця ділянка значиться зоною середньої забудови, тобто призначена для будинків максимум на 8 поверхів.</p>
      <p>Натомість у першій черзі будівництва запланований будинок на дві секції: перша на 16, друга – 24 поверхи.</p>
      <p>Нинішній керівник компанії «МК 8» Сергій Софієв – працівник Андрія Вавриша. Керівник компанії, яка значиться засновником «МК 8», Дмитро Овсій – юрист і партнер Вавриша. Сам Вавриш підтвердив, що забудова Вільшанської – його проєкт.</p>
      <p>Нагадаємо: Андрій Вавриш збирається <a href="https://mind.ua/news/20200566-vavrish-zbiraetsya-stati-vlasnikom-saga-development-do-kincya-cogo-roku">отримати контрольний пакет акцій</a> SAGA Development до кінця цього року. </p>
      <related>
        <h4>Також читайте</h4>
        <a href="https://mind.ua/news/20204410-na-inventarizaciyu-2-misyaci-kiyiv-vzyavsya-za-hrushchivki"/>
        <a href="https://mind.ua/news/20204314-cini-na-pervinne-zhitlo-na-zahidnij-ukrayini-u-2020-roci-mozhut-zbilshitisya-na-10"/>
        <a href="https://mind.ua/news/20204138-derzhavnu-programu-tepli-krediti-mozhut-prodovzhiti-pislya-2020-roku-babak"/>
      </related>
    </article>
  </body>
</html>