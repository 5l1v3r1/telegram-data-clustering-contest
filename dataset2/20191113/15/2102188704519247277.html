<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/13/653668/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T15:06:00+00:00"/>
    <meta property="og:title" content="Аграрні маркери 2019/2020. На що варто звернути увагу"/>
    <meta property="og:description" content="Чим запам’ятається агровиробникам 2019 рік і чого чекати від 2020?"/>
  </head>
  <body>
    <article>
      <h1>Аграрні маркери 2019/2020. На що варто звернути увагу</h1>
      <h2>Чим запам'ятається агровиробникам 2019 рік і чого чекати від 2020?</h2>
      <address><time datetime="2019-11-13T15:06:00+00:00">13 Nov 2019, 15:06</time> by <a rel="author" href="https://www.epravda.com.ua/authors/582c302d10370/" target="_blank">Алекс Ліссітса</a></address>
      <p>Листопад — місяць, коли агровиробники фінішують у збиранні урожаю і мають можливість робити попередні підсумки року, а також окреслювати плани на наступний рік. Я — не виключення, тим більше, що 2019 р. був надзвичайно насичений багатьма подіями, а 2020 р. обіцяє бути не менш бурхливим.</p>
      <p>
        <b>Підсумок перший. Аграрнополітичний факап</b>
      </p>
      <p>Звісно, 2019 рік запам’ятається перезавантаженням влади по всіх її ланках, починаючи від блискавичної перемоги Зеленського на президентських виборах, закінчуючи такою ж блискавичною перемогою команди "Зе" з партією "Слуга народу" на парламентських виборах. Відповідно, і формуванням нового Кабміну технократів під головуванням молодого і амбітного Олексія Гончарука.</p>
      <p>Усі, за винятком Оксани Маркарової та Арсена Авакова, ніколи не обіймали перші посади в уряді, тому точка відліку політичної кар'єри у кожного своя, але зараз про інше.</p>
      <p>Мова про те, що з формуванням уряду для учасників аграрного ринку виникла прикра ситуація, пов’язана з ліквідацією Міністерства аграрної політики та продовольства.</p>
      <p>Чутки ходили, але більшість сільськогосподарських виробників навіть у жахливому сні не допускали, що це таки станеться.</p>
      <p>Сьогодні, в умовах очевидного запуску ринку землі, в країні відсутнє відомство, яке має контролювати усі процеси, що стосуються не лише сільського господарства, а й регіонального розвитку, відпрацьовувати земельні питання тощо. Це той очевидний факап, який ще на старті допустив новий Кабмін.</p>
      <p>Загалом, якщо подивитися на політичну адженду нового уряду, особливо на її економічну частину, то бачимо плани щодо зростання економіки наступні 5 років до 40%.</p>
      <p>Звичайно, цілі амбітні, але реальні. І вони можливі за рахунок того, що буде покращений інвестиційний клімат, збільшиться кількість іноземних інвестицій, нарощуватиметься виробництво і експорт, за рахунок надходження валюти тощо.</p>
      <p>Не буду аналізувати всім відомі макроекономічні показники, обмежуся фактами: за останні 2 місяці роботи уряду було зроблено чимало роботи, щоб відпрацювати модель такого швидкого зростання економіки, зокрема і щодо проведення земельної реформи, і щодо приватизації державного майна</p>
      <p>
        <b>Loading... Підсумок другий. Несприйняття земельної реформи як результат неналежної комунікації</b>
      </p>
      <p>Якщо ж подивитися на 2019 рік зі сторони сільськогосподарського виробника, то тут беззаперечно мова йде про земельну реформу як номер один агрополітичної та і загалом політичної цілі нового уряду.</p>
      <p>Кілька місяців точаться дискусії, якою має бути реформа — ліберальна, напівліберальна, за участі іноземців, без них, з обмеженнями, без обмежень для юросіб.</p>
      <p>Добре, що дискусія йде і йде на різних ланках. І я сподіваюся, що здоровий компроміс буде знайдено і що земельна реформа наступного року відбудеться, як і анонсував уряд з 1 жовтня 2020 р.</p>
      <p>Та й тут вже було допущено новим уряд ряд помилок, зокрема що стосується комунікації, донесення надважливого питання до широких мас.</p>
      <p>Велике несприйняття земельної реформи якраз пов'язане з тим, що комунікація зі сторони уряду була не на належному рівні, на жаль.</p>
      <p>Залишається лише сподіватися, що у народних обранців буде політична воля прийняти законопроект, який вже зареєстрований у Верховній Раді групою депутатів з аграрного комітету, що, по суті, дасть поштовх до подальшого розвитку аграрного сектору і країни у цілому.</p>
      <p>
        <b>Підсумок третій. Шокові ціни та ріст середняків</b>
      </p>
      <p>З економічної точки зору 2019 рік вразив аграріїв негативними тенденціями на ціни на олійні культури — ріпак, соняшник та соя, і досить таки відносно низькими цінами на кукурудзу та пшеницю.</p>
      <p>Це звичайно вплинуло на негативні настрої аграріїв, адже всі сподівалися, що ціни будуть щонайменше на рівні минулого року, але не так склалося, як гадалося.</p>
      <p>Другий негативний факт — зміцнення гривні, що для більшості експортноорієнтованих виробників став шоком, ніхто на це не розраховував і підвищення вартості гривні майже на 15% суттєво вдарить по усім агроекспортерам.</p>
      <p>Окрім того, якщо дивитися на питання суто виробництва, то тут очевидно є суттєвий нюанс — рекордний валовий врожай в першу чергу завдяки пшениці. І це завдячуючи не лише сприятливим природно-кліматичним умовам 2019 року, а й вмінню українських аграріїв вирощувати сільськогосподарські культури.</p>
      <p>Не менш важливо зазначити, що не лише великі агрохолдинги, а й дуже багато середняків, підтягнулися в плані інноваційності, продуктивності, ефективності ведення бізнесу.</p>
      <p>І сьогодні вже вони задають тон виробництва, який дозволяє Україні бити власні рекорди по виробництву і експорту агропродовольчої продукції.</p>
      <p>Очікування перше. Перші кроки до ТОП-30 Doing Business</p>
      <p>Якщо дивитися на 2020 рік з бокуполітики, то звичайно є очікування, що буде прагматична політика уряду направлена на економічне зростання з залученням інвестицій.</p>
      <p>Тут великі сподівання на правильні і зважені кроки у земельній реформі, у приватизації державного майна.</p>
      <p>Це також і зменшення корупції, це і верховенство права, це, власне, увесь пакет необхідних законів, які допоможуть Україні увірватися з часом у рейтингу легкості ведення бізнесу за версією Світового банку Doing Business у першу тридцятку.</p>
      <p>
        <b>Очікування друге. Стабілізація і підвищення цін</b>
      </p>
      <p>Якщо говорити про сільськогосподарське виробництво, то є очікування стабілізації цін і про це говорять експерти і Світового банку. Окрім того, є прогнози, що ціни на основні товарні позиції, такі як зернові і олійні мають навіть підвищитися.</p>
      <p>
        <b>Очікування третє. Доступне кредитування</b>
      </p>
      <p>Аграрії сподіваються на зниження кредитної ставки у зв'язку з запровадженням ринку землі. І малі, і середні товаровиробники очікують, що кредитування стане доступним для них.</p>
      <p>Замість P.S. З оптимізмом дивлюся у 2020 рік, сподіваючись, що він буде не гіршим за 2019.</p>
    </article>
  </body>
</html>