<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-nedeli-zazvoni-vsechny-telefonni-budky-pripomenou-revoluci/1820619?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T15:29:00+00:00"/>
    <meta property="og:title" content="V neděli zazvoní všechny telefonní budky, připomenou revoluci"/>
    <meta property="og:description" content="Praha - V neděli 17. listopadu se u příležitosti 30. výročí sametové revoluce v celé zemi postupně rozezní všechny telefonní budky. Po zvednutí sluchátka se ozve autentický záznam z listopadových demonstrací doplněný krátkým vzkazem. Informovala o tom dnes společnost 02, která budky v Česku provozuje. V České republice nyní funguje téměř 4000 veřejných telefonních automatů, ke konci roku ale O2 jejich počet sníží téměř na čtvrtinu. Od ledna jich bude 1150, uvedl operátor."/>
  </head>
  <body>
    <article>
      <h1>V neděli zazvoní všechny telefonní budky, připomenou revoluci</h1>
      <address><time datetime="2019-11-13T15:29:00+00:00">13 Nov 2019, 15:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V neděli 17. listopadu se u příležitosti 30. výročí sametové revoluce v celé zemi postupně rozezní všechny telefonní budky. Po zvednutí sluchátka se ozve autentický záznam z listopadových demonstrací doplněný krátkým vzkazem. Informovala o tom dnes společnost 02, která budky v Česku provozuje. V České republice nyní funguje téměř 4000 veřejných telefonních automatů, ke konci roku ale O2 jejich počet sníží téměř na čtvrtinu. Od ledna jich bude 1150, uvedl operátor.</p>
      <p>Nedělní akce je součástí dlouhodobého projektu O2 Svoboda není samozřejmost, kterou firma připomíná revoluci 1989 i důležitost boje za svobodu a demokracii.</p>
      <p>"Zatímco v dnešní době telefonní budky téměř nikdo nepoužívá, před třiceti lety, kdy nebyly žádné mobily a na pevnou linku se čekalo i několik let, měly pro spojení s okolím nenahraditelnou roli. Proto jsme se rozhodli je do naší kampaně symbolicky zapojit," uvedl David Daneš z O2.</p>
      <p>Většinu veřejných automatů v současné době vzhledem k masovému rozšíření mobilních telefonů už podle společnosti O2 téměř nikdo nepoužívá, budky se navíc často stávají terčem vandalů.</p>
      <p>O2 v projektu Svoboda není samozřejmost připomíná nedocenitelnou hodnotu, kterou měl za minulého režimu telefonní kontakt s blízkými v emigraci. V dnešní době svobodného cestování a on-line komunikace je to hlavně pro mladou generaci už nepředstavitelná věc. "Dnes se můžeme během pár vteřin spojit s kýmkoli na druhém konci světa a svobodně překračovat hranice. Před rokem 1989 ale kontakt s blízkými v zahraničí jednoduchý rozhodně nebyl. Pro rodiny rozdělené emigrací byl telefonní hovor často jediným způsobem, jak se spojit s blízkými. Telefonát tak měl pro stovky tisíc Čechů nedocenitelnou hodnotu," připomněl Daneš.</p>
      <p>Třicet let staré události, které vyústily v pád komunistického režimu, připomenou v neděli symbolicky v 17:11 také kostelní zvony, které se rozezní v celém Česku. Ve stejný čas zazní z většiny rozhlasových stanic píseň Modlitba pro Martu, která se stala jedním ze symbolů revoluce.</p>
    </article>
  </body>
</html>