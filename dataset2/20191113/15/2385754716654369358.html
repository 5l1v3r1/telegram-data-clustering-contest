<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597166/arxiepiskoposntropi-tous-kraxtes-tis-aristeras-apantise-to-akel"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T15:04:00+00:00"/>
    <meta property="og:title" content="Αρχιεπίσκοπος:«Ντροπή τους – Κράχτες της Αριστεράς» - Απάντησε το ΑΚΕΛ"/>
    <meta property="og:description" content="Έντονος ήταν ο Αρχιεπίσκοπος κατά των διαδηλωτών οι οποίοι διαμαρτυρήθηκαν έξω από την Αρχιεπισκοπή κρατώντας βίτσες και διαβατήρια.    &quot;Είναι πολύ..."/>
  </head>
  <body>
    <article>
      <h1>Αρχιεπίσκοπος:«Ντροπή τους – Κράχτες της Αριστεράς» - Απάντησε το ΑΚΕΛ</h1>
      <address><time datetime="2019-11-13T15:04:00+00:00">13 Nov 2019, 15:04</time> by <a rel="author">SigmaLive</a></address>
      <p>Έντονος ήταν ο Αρχιεπίσκοπος κατά των διαδηλωτών οι οποίοι διαμαρτυρήθηκαν έξω από την Αρχιεπισκοπή κρατώντας βίτσες και διαβατήρια. </p>
      <p>"Είναι πολύ μικροί για να σηκώσουν το αδύνατο ανάστημα τους έναντι της εκκλησίας. Και εν πολλοίς λυπούμαι που το λέω, είναι κράχτες της Αριστεράς. Και να παύσουν από το να είναι κράχτες κάποιου κόμματος. Και οι Αριστεροί… Ποιοι είναι εκείνοι που δεν έχουν καλές σχέσεις με την εκκλησία; Πέντε – δέκα, πενήντα το πολύ, δεν είναι παραπάνω. Αυτοί που είναι άθεοι. Οι περισσότεροι, η συντριπτική πλειοψηφία της Αριστεράς, είναι καλοί άνθρωποι, θρησκευόμενοι άνθρωποι. Εκκλησιάζονται, σέβονται την εκκλησία. Και δυστυχώς αυτοί οι πέντε – δέκα, οι πενήντα τους εκμεταλλεύονται και δεν το αντιλαμβάνονται δυστυχώς", δήλωσε.  </p>
      <p>Και πρόσθεσε σε άλλο σημείο: "Αν είχαν λίγο σεβασμό προς την εκκλησία, δεν θα το έκαναν κι είναι ντροπή τους!". "Δεν τους προκαλεί ντροπή να διαμαρτυρηθούν προς την εκκλησία. Εγώ εκπροσωπώ την εκκλησία. Αν εκπροσωπούσα μόνο τον εαυτό μου καλά να μου κάνουν. Να με κακίσουν. Αλλά εκπροσωπώ την εκκλησία", τόνισε.</p>
      <p>Ο ίδιος, εξήγησε, ότι ο λόγος που ήρθαν με βίτσες έχει να κάνει με δικές του δηλώσεις στο παρελθόν ότι οι καθηγητές θέλουν βίτσα διότι δεν θέλουν να εργάζονται.</p>
      <p>Οι τοποθετήσεις του Αρχιεπισκόπου δεν έμειναν αναπάντητες από το ΑΚΕΛ: "Δεν χρειάζεται να απαντήσουμε στις δηλώσεις του Αρχιεπισκόπου εναντίον του ΑΚΕΛ. Την απάντηση για το ποιος στέκεται απέναντι στην Εκκλησία δίνουν τα έργα του Αρχιεπισκόπου. Η αποστολή και ο ρόλος της Εκκλησίας δεν εξυπηρετούνται με την αποδοχή λεφτών από απατεώνες, ούτε και από την καταστροφή αρχαίων μνημείων για να κτίζονται πύργοι και πολυτελή ξενοδοχεία, ούτε με την καλλιέργεια μίσους και απαξίωσης σε βάρος ομάδων του πληθυσμού", ανέφερε. <br/> <br/>Υπενθυμίζεται ότι με πανό στα χέρια όπως «τι 30, τι 300000 αργύρια», «Βίτσα, Βίζα, Μίζα, δεν έχετε τσίπα» και «Όχι στον εκκλησιαστικό δεσποτισμό», μερίδα εκπαιδευτικών και όχι μόνο πραγματοποίησαν έξω από την Αρχιεπισκοπή εκδήλωση διαμαρτυρίας κατά του θρησκευτικού χαρακτήρα των σχολείων, κατά του ρόλου της Εκκλησίας και κατά των τελευταίων εξελίξεων με την εμπλοκή του Αρχιεπισκόπου με την παραχώρηση διαβατηρίων.<br/> </p>
    </article>
  </body>
</html>