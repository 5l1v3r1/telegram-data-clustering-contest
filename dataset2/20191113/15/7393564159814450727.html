<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2572285/dobrij-lviv-najpomitnisi-proekti-nasogo-mista-z-blagodijnou-skladovou"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-13T15:05:00+00:00"/>
    <meta property="og:title" content="Добрий Львів: найпомітніші проєкти нашого міста з благодійною складовою"/>
    <meta property="og:description" content="Добірка найпомітніших проєктів з благодійною складовою у Львові, приурочена до Всесвітнього дня доброти"/>
  </head>
  <body>
    <article>
      <h1>Добрий Львів: найпомітніші проєкти нашого міста з благодійною складовою</h1>
      <address><time datetime="2019-11-13T15:05:00+00:00">13 Nov 2019, 15:05</time> by <a rel="author">Юлія Лавришин</a></address>
      <p>
        <i>13 листопада відзначають Всесвітній день доброти. Це не означає, що добро треба робити лише сьогодні. Але все ж це привід зайвий раз підбити підсумки того, скільки разів ми пожертвували власні час чи гроші задля когось іншого, підтримали благодійну акцію чи хоча б поступилися місцем у транспорті людям, які цього потребують більше.</i>
      </p>
      <p>
        <i>З нагоди Всесвітнього дня доброти 032.ua вирішив нагадати про найпомітніші львівські проєкти, ініціативи чи структури, якими щодня керує ця прекрасна риса.</i>
      </p>
      <h3>“Карітас”</h3>
      <figure>
        <img src="https://s.032.ua/section/newsInText/upload/images/news/intext/000/051/437/dsc0296_5dcc155481157.jpg"/>
      </figure>
      <p>Благодійний фонд “Карітас” діє у Львові вже майже два десятиліття і має дуже широкий спектр діяльності: допомога соціально незахищеним дітям, навчально-виховна робота з дітьми, допомога молоді з інвалідністю, допомога переселенцям та учасникам АТО та багато іншого.</p>
      <p>Якщо ви хочете підтримати “Карітас” у Львові, ви можете стати волонтером організації, <a href="http://caritas-lviv.org/contacts/">зв’язавшись</a> з її представниками телефоном чи відвідавши їх, або ж перерахувати гроші на один з їхніх <a href="http://caritas-lviv.org/donations/">проєктів</a>.</p>
      <h3>Hair for Share</h3>
      <figure>
        <img src="https://s.032.ua/section/newsInText/upload/images/news/intext/000/051/437/5548321322695100299764383143304027832320000n_5dcc1592b77a3.jpg"/>
      </figure>
      <p><a href="https://www.facebook.com/HairForShare/">Hair for Share</a> — це благодійна ініціатива, яка займається виготовленням перук з натурального волосся для онкохворих дітей. В організації певні: втрата волосся внаслідок хіміотерапії є не меншим випробуванням для онкохворої дитини, ніж саме захворювання, — це часто стає приводом для насмішок з боку однолітків, які не усвідомлюють глибини трагедії і просто глузують з хворої дитини. А оскільки штучні перуки незручні, то дітям необхідні натуральні, вартість яких є непідйомною для більшості сімей.</p>
      <p>До діяльності <a href="https://www.facebook.com/HairForShare/">Hair for Share</a> можна долучитись трьома способами: пожертвувати своє довге волосся (якщо воно у вас довге) скориставшись цією <a href="https://docs.google.com/forms/d/e/1FAIpQLSfo_3wvrMZMVTbxWCQ3IYv_hHe_MN2F9ieuw0ZNpVrzE8oRCA/viewform">формою</a>, <a href="https://www.facebook.com/pg/HairForShare/about/?ref=page_internal">підтримати ініціативу фінансово</a> або ж просто розповісти про неї у соцмережах.</p>
      <h3>Домівка врятованих тварин</h3>
      <figure>
        <img src="https://s.032.ua/section/newsInText/upload/images/news/intext/000/051/437/kozenya_5dcc165c277be.jpg"/>
      </figure>
      <p>Львівська <a href="https://www.facebook.com/groups/461999330624925/">Домівка врятованих тварин</a> — це зоозахисна організація, яка рятує абсолютно різних тварин від людей, які з ними жорстоко поводяться. Як <a href="https://www.032.ua/news/2433252/hto-zive-v-domivci-vratovanih-tvarin-u-lvovi-foto-video">писав 032.ua</a>, тут є і різні птахи, які свого часу пережили травми або жорстоких господарів, і врятовані з притравочної станції єнотовидні собаки, і привезені з розплідників лисенята, і навіть дика косуля, яку недобросовісні господарі хотіли зробити забавкою для своїх дітей. А ще тут є і білки, морські свинки, хом’яки, фретки, кролики, котики, козенята, кінь, віслюк і навіть вовки.</p>
      <p>Допомогти Домівці можна, принісши різні продукти для тварин за адресою  вул. Довбуша, 24, або ж підтримавши якусь конкретну ініціативу, про яку волонтери домівки розкажуть за телефоном 0739292073.</p>
      <h3>ЛКП “Лев”</h3>
      <figure>
        <img src="https://s.032.ua/section/newsInText/upload/images/news/intext/000/051/438/7228204724140337788544244708535039871156224n_5dcc16919c8e6.jpg"/>
      </figure>
      <p>ЛКП “Лев” — це комунальна установа, яка займається гуманним регулюванням чисельності безпритульних тварин у Львові. Як <a href="https://www.032.ua/news/2565064/akcent-na-gumannosti-ak-pracue-lkp-lev-u-lvovi-foto-video">повідомляв 032.ua</a>, вуличних тварин тут лікують, вакцинують, стерилізують і прилаштовують у сім’ї і в основному це стало можливим завдяки ентузіазму працівників підприємства, які не втомлюються його розвивати, втілюючи різні соціальні ініціативи задля добробуту тварин.</p>
      <p>Найкращою допомогою для них буде, якщо ви погодитесь взяти собі безпритульного песика чи котика. Також ви можете стати волонтером і допомагати вигулювати собак, які перебувають на підприємстві. Усіх їх можна побачити за <a href="https://lkplev.com/ua/adoption">лінком</a> або ж у центрі адопції на підприємстві (вул. Промислова, 56). Також можна підтримати інші проєкти ЛКП, дізнавшись про них за телефонами 068 53-54-545 та 032-293-30-41.</p>
      <h3>“Тарілка”</h3>
      <figure>
        <img src="https://s.032.ua/section/newsInText/upload/images/news/intext/000/051/438/695494809869172316536981255461550991343616o_5dcc16becfd8e.jpg"/>
      </figure>
      <p>“Тарілка” — це громадська організація, яка збирає у закладах харчування та супермаркетах Львова невикористану їжу та віддає її малозабезпеченим людям. У такий спосіб організація дбає про підвищення рівня “відповідального споживання” і допомагає тим, кому це необхідно.</p>
      <p>Якщо ви хочете долучитись до цієї діяльності, можете стати волонтером “Тарілки”, заповнивши спеціальну <a href="https://docs.google.com/forms/d/e/1FAIpQLSeWB6htK6g6fUirHrlSC5_IBnLlldOz5XtYJawRJwkGQYr4iQ/viewform">анкету</a>.</p>
      <p>Нагадаємо, львів'янин створив інтерактивну <a href="https://www.032.ua/news/2565813/viddati-nepotribni-reci-ta-dopomogti-ak-lvivanin-stvoriv-sajt-z-mapou-blagodijnosti">карту благодійностих проєктів</a> у нашому місті.</p>
    </article>
  </body>
</html>