<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T15:24:00+00:00"/>
    <meta property="og:title" content="Рада прийняла в першому читанні законопроєкт про ринок землі"/>
    <meta property="og:description" content="За документ проголосували депутати Слуги народу та кілька позафракційних депутатів. "/>
  </head>
  <body>
    <article>
      <h1>Рада прийняла в першому читанні законопроєкт про ринок землі</h1>
      <h2>За документ проголосували депутати "Слуги народу" та кілька позафракційних депутатів. </h2>
      <address>
        <time datetime="2019-11-13T15:24:00+00:00">13 Nov 2019, 15:24</time>
      </address>
      <p>Верховна Рада України прийняла в першому читанні законопроект №2178-10 "Про внесення змін до деяких законодавчих актів України щодо обігу земель сільськогосподарського призначення", яки передбачається відкриття ринку землі в жовтні 2020 року та можливість її продажу іноземцям у 2023 році. За відповідне рішення проголосували  240  депутатів, які належать до фракції "Слуга народу" чи є позафракційними. Проти проголосували 52, а ще 57 утримались.</p>
      <p>Водночас проти законопроекту виступили представники усіх політичних фракцій та груп окрім президентської. Депутати зазначили, що законопроект є недосконалим навіть для ухвалення за основу, тому має бути відхиленим або відкликаним. Дискусії в парламенті точились з 10:00 ранку.</p>
      <p>Згідно із законопроектом купувати сільгоспземлі зможуть громадяни і юридичні особи України, територіальні громади, держава. До 1 січня 2024 року запроваджується заборона на покупку сільгоспземель юрособами, бенефіціарами яких є іноземці, іноземні держави, особи без громадянства. У той же час дана норма не поширюється на агрокомпанії, у яких оформлено право оренди до відкриття ринку землі і які зареєстровані в Україні понад три роки.</p>
      <p>У той же час документом пропонується позбавити права на покупку землі фіз- і юросіб, іноземні держави, які потрапляють під дійстві закону про санкції. Іноземці та особи без громадянства можуть набувати права власності на землю сільгосппризначення в порядку спадкування за законом, але зобов'язані зробити їх відчуження протягом одного року з дня придбання.</p>
      <p>Також передбачено, що сукупна площа сільгоспземель, які перебувають у власності громадянина або юридичної особи України, з урахуванням пов'язаних осіб: в межах однієї об'єднаної територіальної громади не повинна перевищувати 35% земель такої громади, в межах однієї області - 8% земель, в межах України - 0,5% земель, зазначено в законопроекті.</p>
      <p>Документ закріплює переважне право орендаря на купівлю земельної ділянки, за умови продажу ділянки і якщо орендар платить ціну, по якій ділянка продається, а в разі продажу на аукціоні - якщо його пропозиція є рівною з пропозицією, яка є найбільшою.</p>
      <p>Законопроектом пропонується встановити мінімальну стартову ціну продажу земельних ділянок державної та комунальної власності на земельних торгах на рівні не нижче нормативної грошової оцінки. Також забезпечується право громадян на викуп земельних ділянок для ведення фермерського господарства, що належать їм на праві постійного користування та право довічного успадкованого володіння з можливістю розстрочки платежу до 5 років за ціною, що дорівнює НДО таких ділянок.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>