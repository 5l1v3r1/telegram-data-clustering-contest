<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/king-har-ikke-sett-haaland/71815880"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T15:16:13+00:00"/>
    <meta property="og:title" content="King har ikke sett Haaland"/>
    <meta property="og:description" content="Joshua King vil danne tospann med Erling Braut Haaland, men har ikke sett storkampene hans i Europa. Er full av lovord."/>
  </head>
  <body>
    <article>
      <h1>King har ikke sett Haaland</h1>
      <h2>Joshua King vil danne tospann med Erling Braut Haaland, men har ikke sett storkampene hans i Europa. Er full av lovord.</h2>
      <address><time datetime="2019-11-13T15:16:13+00:00">13 Nov 2019, 15:16</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene, kl. 18.00 fredag</b>
        </li>
      </ul>
      <p>ULLEVAAL (Dagbladet): Alle eksperter tar det som en selvfølge at Joshua King og Erling Braut Haaland starter på topp mot Færøyene fredag.</p>
      <p>King har vært en av de viktigste spillerne for Norge i lang tid. Haaland - på sin side - bøtter inn mål for Red Bull Salzburg i Østerrike og Champions League.</p>
      <p>
        <b>På spørsmål om han synes 19 år gamle Haaland allerede er god nok for Premier League, svarer King:</b>
      </p>
      <p>- Skal jeg være helt ærlig, så har jeg ikke sett kampene hans. Jeg har fulgt med på livescore (app), så det blir feil av meg å kommentere. Men ut fra statistikkene, kan han skli inn i et hvilket som helst lag.</p>
      <p>Fotballandslaget trente på Ullevaal i formiddag og møtte pressen i ettermiddag. Med både King og Haaland i form, kan Norge stille med en fryktinngytende spissduo i 4-4-2. Også Alexander Sørloth og Tarik Elyounoussi er i form.</p>
      <p>
        <b>King kommer fra et Bournemouth der han har scoret tre seriemål denne sesongen, blant annet en avgjørende scoring mot Manchester United. Haaland er blitt koblet til nettopp United.</b>
      </p>
      <p>Om unggutten sier King:</p>
      <p>- Jeg applauderer det han har prestert i år. Jeg håper bare han fortsetter å holde det gående. Han er en gutt som har beina plantet på jorda. Han er full av selvtillit, men på riktig måte. Det er gøy å spille mot så gode fotballspillere. Han blir en veldig, veldig viktig spiller for Norge. Det hadde vært gøy å danne fast partnerskap med Erling i den formen han er i nå. Jeg har stor tro på at han kommer til å gjøre det bra i sin neste klubb når det skjer.</p>
      <p>Haaland har 26 mål på 18 kamper for Red Bull Salzburg i høst. 15 av dem har kommet i serien og 7 i Champions League. Han har spilt to A-landskamper for Norge, men ennå ikke scoret.</p>
      <p>- Jeg spilte mot ham i fjor da han var i Molde. Jeg tenkte at det er en type du sjelden ser i norsk fotball, sier Rosenborg-midtstopper Tore Reginiussen.</p>
      <p>- Han er veldig ung, men har noen ferdigheter som er på et ekstremt høyt nivå. Det han har oppnådd er allerede et eventyr. Men jeg tror det bare er starten, påpeker Reginiussen.</p>
      <p>
        <b>Tre dager etter Færøyene-kampen spiller Norge borte mot Malta. Kampen om EM-sluttspill gjennom kvaliken er på det nærmeste kjørt, ettersom laget med stor sannsynlighet ikke blir blant de to beste i gruppa. Men fortsatt er det mulighet gjennom Nations League.</b>
      </p>
      <p>Norge møter trolig Serbia hjemme i mars. Skottland kan fort bli motstander i kamp nummer to.</p>
    </article>
  </body>
</html>