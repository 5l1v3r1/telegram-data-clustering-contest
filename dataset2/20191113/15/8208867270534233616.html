<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/miojob/2019/11/14/news/un_master_per_i_care_giver-241017829/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T15:09:00+00:00"/>
    <meta property="og:title" content="Arriva il master per i caregiver in azienda"/>
    <meta property="og:description" content="Nasce CARE, il nuovo master digitale in competenze soft, lanciato oggi da Life Based Value. L'idea di base è che prendersi cura di un genitore"/>
  </head>
  <body>
    <article>
      <h1>Arriva il master per i caregiver in azienda</h1>
      <h2>Nasce CARE, il nuovo master digitale in competenze soft, lanciato oggi da Life Based Value. L'idea di base è che prendersi cura di un genitore anziano è una palestra di competenze che aumentano quelle soft skill di cui oggi le imprese vanno a caccia. Danone, Siram Veolia, Trenord-Gruppo FNM e MSD Italia tra i primi a metterlo a disposizione dei propri dipendenti</h2>
      <address><time datetime="2019-11-13T15:09:00+00:00">13 Nov 2019, 15:09</time> by <a rel="author">BARBARA ARDU'</a></address>
      <p><b>ROMA </b>- Le donne è bene che lavorino, perché così facendo aumentano il Pil. E' l'abc di questo capitalismo liberale in mutazione. Peccato però che le donne abbiano sulle spalle due delle attività più difficili della vita, l'allevamento dei figli e il prendersi cura degli anziani. Due attività mai riconosciute veramente dalle aziende (le dimissioni in bianco nel caso della nascita di un figlio ne sono state l'esempio più significativo). E lo stesso vale quando si hanno genitori anziani, malati o familiari disabili. Il tempo non basta mai e i datori di lavoro solitamente storcono il naso vedendo che si esce prima o si prendono permessi. E' vero che c'è la legge a tutelarli, ma quello che sta facendo Life Based value, azienda milanese che si occupa di formazione, è capovolgere il problema. Prima lo ha fatto con la maternità, ora lo fa con i caregiver. Trasformare maternità e accudimento in veri e propri master. Il concetto da cui parte è elementare: prendersi cura di una persona così profondamente è in realtà una palestra di vita e soprattutto aumenta la stima per sé stessi e anche quelle cosiddette soft skill per le quali oggi le aziende spendono 1 miliardo in formazione. Quando in realtà accudire qualcuno è un vero e proprio corso di formazione.<br/><br/>Ecco allora il programma che "aiuta" i dipendenti a gestire al meglio fasi della vita traendone alcuni insegnamenti che diventano poi fonte di competenze professionali a disposizione delle aziende. Battezzato CARE, il nuovo master digitale in competenze soft è stato lanciato oggi da Life Based Value, l'azienda HR-tech co-fondata da Riccarda Zezza, che crea soluzioni innovative per lo sviluppo delle persone. Attraverso il metodo del Life Based Learning, il master mette in evidenza per la prima volta le opportunità di sviluppo personale e professionale generate dal prendersi cura dei propri genitori, cosa che in Italia fa il 30,5% degli over. Ma il carico di cura verso gli anziani e i non autosufficienti sembra pesare maggiormente sulle spalle delle donne: il 34% di queste si occupa di genitori anziani e non autosufficienti, contro il 28,6% degli uomini. E questi dati sono destinati a crescere, considerando anche il progressivo invecchiamento della popolazione. Le aziende non possono più ignorare questa dimensione, anche perché farlo comporta ingenti costi di turnover e perdita di talenti. <br/><br/>CARE promette di trasformare l'esperienza di cura verso un genitore fragile in palestre di competenze soft. Il master applica la metodologia del Life Based Learning, con 9 moduli digitali ricchi di contenuti interattivi e "missioni real-life", che usano la vita reale come palestra di formazione esperienziale. Insegna a gestire lo stress, il rischio e l'errore, apre all'empatia, insegna a delegare e a creare alleanze. Ma è utile anche a livello personale perché insegna a gestire il cambiamento, a essere flessibili e agili mentalmente. Tra l'altro, come accade con tutte le soft skill, si stima che la formazione in competenze soft dei dipendenti porti a un aumento della produttività del 12%, un talent retention del 10% e un ritorno sull'investimento del 250%. <br/><br/>"Dopo aver dimostrato nei fatti che diventare genitore è un vero e proprio master, siamo pronti a cambiare un altro punto di vista che oggi sta causando enorme malessere nelle persone e perdita di risorse per le aziende - dichiara Riccarda Zezza - chi si trova ad assistere un genitore spesso si trova solo e isolato mentre in realtà, come dimostrano numerose ricerche, prendersi cura di qualcuno può essere un'eccezionale esperienza di formazione, e prendersi cura in particolare di un genitore è un'opportunità unica di sviluppo personale. Perché le aziende dovrebbero buttare via queste risorse?" .<br/><br/>E infatti sono già 70 le imprese che hanno aderito, a cominciare Danone, Siram Veolia, Trenord-Gruppo FNM e MSD Italia, pronte cioè a riconoscere il valore aggiunto delle esperienze di vita dei propri dipendenti. "Sono profondamente convinta del fatto che sempre più la formazione in azienda passi attraverso attività esperienziali e di vita", commenta Sonia Malaspina, HR Director South Europe Danone Specialized Nutrition.<b> </b>E sicuro della scelta è anche Michelangelo Ceresani, HR Executive Director MSD Italia. "I cambiamenti e le sfide imposte da un contesto esterno sempre più mutevole e incerto, possono essere affrontate solo grazie allo sviluppo di competenze convergenti - dichiara Ceresani - collaborazione, scambio, diversità". <br/><br/>"Siamo felici di aggiungere alla nostra inclusion roadmap anche il master CARE di Life Based Value perché crediamo fortemente che le esperienze importanti nella vita privata, come il prendersi cura di figli e/o genitori, possano essere valorizzate anche sul lavoro in quanto ci permettono di migliorare la perseveranza, l'autostima e la performance", rileva invece Emanuela Trentin, Amministratore Delegato di Siram Veolia<br/><br/>"Siamo convinti che le persone, per poter lavorare serenamente, debbano essere accompagnati, come molti a loro volta fanno già con i propri parenti. Per noi aver cura della persona vuol dire questo, mettere al centro del lavoro la persona, dal momento più felice in cui diventa genitore ai momenti più impegnativi quando occorre sostenere i propri cari nei momenti più difficili. Per questo aderiamo fin da subito al Master CARE", ha rimarcato invece Andrea Gibelli presidente di FNM e Marco Piuri AD di Trenord e Direttore Generale del Gruppo FNM.<br/> </p>
    </article>
  </body>
</html>