<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/politv-yazen-prihodko-zvernuvsya-do-prezidenta-329527_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T15:44:00+00:00"/>
    <meta property="og:title" content="Політв'язень Приходько звернувся до президента"/>
    <meta property="og:description" content="Олег Приходько написав лист із СІЗО, в якому говорить про те, що страждання політв'язнів не повинні бути марними."/>
  </head>
  <body>
    <article>
      <h1>Політв'язень Приходько звернувся до президента</h1>
      <h2>Олег Приходько написав лист із СІЗО, в якому говорить про те, що страждання політв'язнів не повинні бути марними.</h2>
      <address>
        <time datetime="2019-11-13T15:44:00+00:00">13 Nov 2019, 15:44</time>
      </address>
      <p>Заарештований в анексованому Криму <b><a href="https://dt.ua/UKRAINE/v-aneksovanomu-krimu-ogolosili-zvinuvachennya-aktivistu-prihodku-327620_.html">український активіст Олег Прихдько </a></b>звернувся до президента України Володимира Зеленського, передає "<a href="https://ru.krymr.com/a/news-prihodko-zelenskiy-pismo/30269352.html">Крим.Реалії</a>". За словами українця, на главу держави дивляться всі політв'язні Криму.</p>
      <p>"З великою повагою звертаюсь до нашого президента Володимира Зеленського. На вас дивляться всі політв'язні Криму. Наші страждання не повинні бути марні, тому що на коліна – тільки перед Богом!" – написав Приходько в листі.</p>
      <p>Активіст зазначив, що окупанти звинуватили його в тероризмі за те, що він "захищав в окупованому Криму честь і гідність нашого українського прапора!". Приходько також висловив "щиру подяку кримськотатарським патріотам України", тому що за ґратами він отримав від них "велику підтримку".</p>
      <p>Нагадаємо, підконтрольний російським окупантам "Верховний суд Криму" <a href="https://dt.ua/UKRAINE/okupaciyniy-sud-krimu-vidhiliv-apelyaciyu-na-aresht-aktivista-prihodka-328029_.html"><b>відмовив у задоволенні апеляції на арешт</b></a> українського активіста, політв'язня Олега Приходька. Активіст залишиться в СІЗО до 10 грудня, там він 21 листопада зустріне і свій 61-й день народження.</p>
      <p>У лютому ФСБ провела обшуки в будинку Приходька в селі Оріхове Сакського району. Тоді російські силовики вилучили в активіста українську символіку, прапори партії "Свобода", червоно-чорні прапори, портрет Степана Бандери, техніку та домашні CD-диски. Після обшуку Приходько відвезли до Сімферополя, де допитували, розпитуючи про його діяльність і зв'язки на материковій частині України.</p>
      <p>9 жовтня російські силовики <a href="https://dt.ua/UKRAINE/fsb-v-krimu-vidvezla-v-nevidomomu-napryamku-proukrayinskogo-aktivista-325873_.html"><b>затримали і вивезли Приходька разом із дружиною</b></a>. Протягом доби місцезнаходження активіста залишалося невідомим.</p>
      <p>Згодом адвокат Назім Шейхмамбетов повідомив, що Приходьку закидають ст. 223.1 (незаконне виготовлення вибухових речовин) і ст. 205 (терористичний акт) Кримінального кодексу РФ. Наступного дня Приходька <a href="https://dt.ua/UKRAINE/sud-u-krimu-zaareshtuvav-proukrayinskogo-aktivista-prihodka-325950_.html"><b>заарештували на два місяці</b></a>.</p>
      <p>Прокуратура АР Крим (Київ) <a href="https://dt.ua/UKRAINE/prokuratura-ark-vidkrila-provadzhennya-cherez-zatrimannya-aktivista-prihodka-325949_.html"><b>відкрила провадження</b></a> через незаконне позбавлення волі проукраїнського активіста.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>