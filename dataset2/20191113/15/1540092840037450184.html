<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197261/aystria-den-epitrepetai-na-afinoyme-na-mas-ekviazei-i-toyrkia"/>
    <meta property="og:site_name" content="CNN.gr"/>
    <meta property="article:published_time" content="2019-11-13T15:15:45+00:00"/>
    <meta property="og:title" content="Αυστρία: Δεν επιτρέπεται να αφήνουμε να μας εκβιάζει η Τουρκία"/>
    <meta property="og:description" content="«Δεν επιτρέπεται να αφήνουμε να μας εκβιάζει η Τουρκία », τόνισε ο Αυστριακός υπουργός Εξωτερικών Αλεξάντερ Σάλενμπεργκ στην αυστριακή Βουλή, αναφερόμενος..."/>
  </head>
  <body>
    <article>
      <h1>Αυστρία: Δεν επιτρέπεται να αφήνουμε να μας εκβιάζει η Τουρκία</h1>
      <h2>«Δεν επιτρέπεται να αφήνουμε να μας εκβιάζει η Τουρκία», τόνισε ο Αυστριακός υπουργός Εξωτερικών Αλεξάντερ Σάλενμπεργκ στην αυστριακή Βουλή, αναφερόμενος στις απειλές της Άγκυρας, πως εάν υπάρξουν κυρώσεις από την Ευρωπαϊκή Ένωση θα στείλει στην Ευρώπη ακόμη περισσότερους οπαδούς του αυτό αποκαλούμενου «Ισλαμικού Κράτους».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:15 , 13 November 2019 - 17:22</p>
      <p>Ταυτόχρονα, ο ίδιος ζήτησε την <b>διακοπή των ενταξιακών διαπραγματεύσεων</b> της ΕΕ με την Τουρκία, όπως επίσης μία διακοπή της προενταξιακής βοήθειας, επισημαίνοντας ότι αυτή την στιγμή η Αυστρία είναι η μόνη χώρα-μέλος της ΕΕ, που «με μία τέτοια ειλικρίνεια και τιμιότητα» θέτει επί τάπητος αυτές τις απαιτήσεις.</p>
      <p>Όπως ανέφερε ο Αλεξάντερ Σάλενμπεργκ, σύμφωνα με πληροφορίες του αυστριακού υπουργείου Εξωτερικών, αυτή την στιγμή βρίσκονται στο Ιράκ και στη Συρία «δύο δωδεκάδες πρόσωπα με αυστριακή υπηκοότητα, που έχουν προσχωρήσει στο Ισλαμικό Κράτος», ωστόσο δεν είναι στις περιοχές της τουρκικής στρατιωτικής επιχείρησης και ως εκ τούτου <b>δεν μπορούν να σταλούν στην Αυστρία αιχμάλωτοι μαχητές του Ισλαμικού Κράτους</b>.</p>
      <p>Κατά τη σημερινή δεύτερη συνεδρίαση της Ολομέλειας της νέας Βουλής μετά τις πρόωρες εκλογές της 29ης Σεπτεμβρίου, ο Αυστριακός υπουργός Εξωτερικών με την τοποθέτηση του για <b>διακοπή των ενταξιακών διαπραγματεύσεων της ΕΕ</b> <b>με την Τουρκία</b>, επανέλαβε ουσιαστικά, για μία ακόμη φορά, την πάγια θέση της επίσημης Βιέννης, η οποία απορρίπτει κατηγορηματικά τη συνέχιση της ενταξιακής διαδικασίας.</p>
      <p>Την θέση αυτή εκπροσωπούσε, τόσο ως υπουργός Εξωτερικών της χώρας, όσο και αργότερα ως ομοσπονδιακός καγκελάριος (Δεκέμβριος 2017-Μάιος 2019), ο νυν εντολοδόχος καγκελάριος και αρχηγός του Λαϊκού Κόμματος <b>Σεμπάστιαν Κουρτς</b>, νικητής των πρόσφατων εκλογών, ο οποίος ξεκινά αύριο με το κόμμα των Πράσινων, τις συγκεκριμένες πλέον διαπραγματεύσεις σχηματισμού της νέας αυστριακής κυβέρνησης συνασπισμού.</p>
      <p>Το <b>πάγιο «όχι» σε μία ένταξη «αυτής της Τουρκίας» στην ΕΕ</b>, από πλευράς του Σεμπάστιαν Κουρτς, ο οποίος είχε ταχθεί σαφώς και κατά της επέκτασης της τελωνειακής ένωσης της ΕΕ με την Τουρκία, περιέχονταν και στο τελευταίο έγγραφό του ως υπουργός Εξωτερικών, με τις προτάσεις του ως προς την αυστριακή Προεδρία στην ΕΕ, το δεύτερο εξάμηνο του 2018, στο οποίο τόνιζε πως «είναι καιρός η Ευρώπη να αποσαφηνίσει τη σχέση με την Τουρκία»</p>
      <p>Σημειώνεται πως, αμετάβλητα σαφής είναι η απόρριψη από τους Αυστριακούς πολίτες, στην συντριπτική τους πλειονότητα, μιας ένταξης της Τουρκίας στην ΕΕ, σε όλες τις αντιπροσωπευτικές δημοσκοπήσεις των τελευταίων χρόνων και μάλιστα σε ποσοστό που φθάνει ακόμη και στο 80%.</p>
      <p>Η <b>Αυστρία είχε προβάλει επιφυλάξεις και αντίσταση στην έναρξη των ενταξιακών διαπραγματεύσεων Τουρκίας-ΕΕ</b> τον Οκτώβριο του 2005, όταν , μέχρι την τελευταία στιγμή, επέμενε σε μια διατύπωση πως «οι διαπραγματεύσεις συνιστούν μια ανοικτή διαδικασία, για το αποτέλεσμα της οποίας δεν μπορούν να υπάρξουν εγγυήσεις εκ των προτέρων».</p>
      <p>Η Αυστρία ζητούσε και ζητά, με επιφυλάξεις, μόνον μια «<b>προνομιακή σχέση</b>» για την Τουρκία αντί της πλήρους ένταξης, ενώ όλα τα αυστριακά κοινοβουλευτικά κόμματα φαίνεται να συμφωνούν πως, στην περίπτωση ενδεχόμενης κατάληξης των διαπραγματεύσεων σε μία ένταξη της Τουρκίας, οι Αυστριακοί πολίτες θα πρέπει οπωσδήποτε να κληθούν σε δημοψήφισμα για να έχουν οι ίδιοι τον τελευταίο λόγο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197258/kykloi-dendia-adianoito-na-exoyn-symvei-ta-osa-kataggellontai-gia-toys-8-toyrkoys-axiomatikoys">Κύκλοι Δένδια: Αδιανόητο να έχουν συμβεί τα όσα καταγγέλλονται για τους 8 Τούρκους αξιωματικούς</a>
        </li>
        <li>
          <a href="https://www.cnn.gr/news/politiki/story/197238/kotzias-pseydi-toyrkikon-ypiresion-poy-diapseystikan">Κοτζιάς: Ψεύδη τουρκικών υπηρεσιών που διαψεύστηκαν</a>
        </li>
        <li>
          <a href="https://www.cnn.gr/news/kosmos/story/197231/toyrkia-germania-kai-ollandia-symfonisan-na-paroyn-piso-kratoymenoys-tzixantistes-toy-isis">Τουρκία: Γερμανία και Ολλανδία συμφώνησαν να πάρουν πίσω κρατούμενους τζιχαντιστές του ISIS</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/334/aystria">ΑΥΣΤΡΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197232/snapshot/23.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197264/snapshot/---.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197260/snapshot/2671194.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197258/snapshot/tourkoi-aksiomatikoi.jpg"/>
      </figure>
    </article>
  </body>
</html>