<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10685--top-uspechy-berdycha-finale-grandslamu-nebo-skvostny-zebricek"/>
    <meta property="og:site_name" content="Tenisový svět"/>
    <meta property="article:published_time" content="2019-11-13T15:11:00+00:00"/>
    <meta property="og:title" content="TOP úspěchy Berdycha: Finále grandslamu nebo skvostný žebříček"/>
    <meta property="og:description" content="Jak to podle středečního vyjádření vypadá, tak se Tomáš Berdych v sobotu rozloučí s tenisovou kariérou. S kariérou, která přinesla řadu parádních a dosti možná neoceněných úspěchů. Řadilo se k nim finále Wimbledonu 2010, pozice čtvrtého nejlepší hráče světa nebo skalpy nad tzv. „Big four“. Přinášíme výstižný souhrn milníků, na které čtyřiatřicetiletý hráč během kariéry dosáhl."/>
  </head>
  <body>
    <article>
      <h1>TOP úspěchy Berdycha: Finále grandslamu nebo skvostný žebříček</h1>
      <address>
        <time datetime="2019-11-13T15:11:00+00:00">13 Nov 2019, 15:11</time>
      </address>
      <p>
        <b>Jak to podle středečního vyjádření vypadá, tak se Tomáš Berdych v sobotu rozloučí s tenisovou kariérou. S kariérou, která přinesla řadu parádních a dosti možná neoceněných úspěchů. Řadilo se k nim finále Wimbledonu 2010, pozice čtvrtého nejlepší hráče světa nebo skalpy nad tzv. „Big four“. Přinášíme výstižný souhrn milníků, na které čtyřiatřicetiletý hráč během kariéry dosáhl.</b>
      </p>
      <p><b>Tažení Davis Cupem<br/></b>V letech 2012 a 2013 se český mužský tenis dočkal něčeho, o čem snil více jak třicet let. Naposledy v roce 1980 se ještě tehdejšímu československému výběru podařil triumf v Davis Cup, na což později později Tomáš Berdych a Radek Štěpánek. Česká republika mezi lety 2012 a 2014 vyhrála 10 daviscupových zápasů v řadě, dvakrát si přitom vyšlápla na Srbsko a Argentinu, před sedmi lety ve finále zdolala Španělsko. Berdych ve vítězných letech oplýval úchvatnou bilancí 17 výher a dvou porážek.</p>
      <p><u>Bilance Berdycha v Davis Cupu</u>: 67 zápasů – 50 výher, 17 porážek</p>
      <p><b>Finále Wimbledonu 2010<br/></b>Pro Tomáše Berdycha se jedná o největší úspěch na grandslamu. Český tenista se po semifinále na French Open 2010 dočkal dalšího skvělého výsledku o měsíc později, když ve Wimbledonu na něj recept nenašli Andrej Golubjev, Benjamin Becker, Denis Istomin či Daniel Brands. Ve čtvrtfinále se Berdych utkal s úřadujícím šampionem Rogerem Federerem a po výsledku 3:1 na sety postoupil do druhého grandslamového semifinále v řadě. Svůj předchozí výsledek z Francie ještě vylepšil, proti Novaku Djokovičovi neztratil ani set. Až ve finále nestačil na Rafaela Nadala, se kterým prohrál 3:6, 5:7, 4:6. I přesto byl prvních Čechem, který od roku 1998 hrál grandslamové finále mužské dvouhry.  </p>
      <p><u>Skalpy Berdycha ve Wimbledonu 2010</u>: <br/>vs. Roger Federer (čtvrtfinále: 6:4, 3:6, 6:1, 6:4), <br/>vs. Novak Djokovič (semifinále. 6:3, 7:6(9), 6:3)</p>
      <figure>
        <iframe src="https://www.youtube.com/embed/_d4j1lunAIo" width="640" height="360" data-service="Youtube" scrolling="no"/>
      </figure>
      <p><b>Semifinále na každém grandslamu<br/></b>Tomáš Berdych je často označovaný za jednoho z nejlepších hráčů historie, který nikdy nedosáhl na grandslamový titul. K cennému titulu mu pokaždé něco chybělo. Na každém z grandslamů se však minimálně jednou propracoval do semifinále. Na Australian Open se to Berdychovi vydařilo v letech 2014 a 2015, kdy prohrál s pozdějším vítězem Stanem Wawrinkou a Andy Murrayem. V semifinále French Open 2010 nestačil na Robina Söderlinga, na US Open 2012 po čtvrtfinálové výhře nad Rogerem Federerem padl s Andy Murrayem.</p>
      <p><u>Berdych na grandslamech</u>: <br/>Čtvrtfinále – 18<br/>Semifinále – 5 <br/>Finále – 1</p>
      <p><b>Skalpy nad „Big four“<br/></b>Roger Federer, Rafael Nadal, Novak Djokovič, Andy Murray. Kvarteto hráčů, které si v probíhající dekádě podmanilo mužský tenis. Především úvodní tři zmínění se řadí k tenistům, kteří patří k nejlepším hráčům historie. Tomáš Berdych se však několikrát dokázal na hvězdné soupeře připravit a vyřadit je z kola ven. Hned při prvním vzájemném měření sil v Aténách překvapil Rogera Federera, Švýcara porazil také na grandslamech ve Wimbledonu a na US Open. Na začátku kariéry to Berdychovi šlo také proti Rafaelu Nadalovi, dokonce ho přehrál třikrát v řadě. Před čtyřmi lety Španěla smetl na Australian Open smetl 6:2, 6:0, 7:6. Nejhorší bilanci má proti Novaku Djokovičovi, kterého přehrál třikrát. Vyjma Wimbledonu 2010 si na něj vyšlápl například v Římě 2013.</p>
      <p><u>Bilance proti TOP 4</u>:<br/>vs. Roger Federer 6:20 <br/>vs. Rafael Nadal 4:20<br/>vs. Novak Djokovič 3:25<br/>vs. Andy Murray 6:11</p>
      <p><b>Skvělá čísla v žebříčku</b><br/>Tomáš Berdych se aktuálně nachází na 103. místě světa. V minulosti však strávil více jak patnáct let v TOP 100. Berdych do ní nakoukl poprvé 2. února 2004, když z kvalifikace prošel do druhého kola Australian Open. Vydržel v ní až do 24. dubna letošního roku. O nesporných kvalitách Berdycha ukazuje skutečnost umístění v TOP 10, ve které nepřetržitě pobyl od sedmého května 2010 do 17. října 2016, v TOP 20 pobyl téměř další dva roky. Největší slávu prožil od poloviny května do začátku června, tři týdny byl v TOP 4.</p>
      <p><b>Paříž 2005<u><br/></u></b>Uplynulou středu uběhlo přesně čtrnáct let od chvíle, kdy Tomáš Berdych vyhrál svůj první a zároveń poslední Masters. V Paříži postupně nedal šanci šesti soupeřům, sklonit se museli Guillermo Coria, Juan Carlos Ferrero nebo Češi Jiří Novák a Radek Štěpánek. Ve finále se Berdych postavil Ivanu Ljubičičovi, se kterým si poradil 6:3, 6:4, 3:6, 4:6, 6:4. (<i>závěrečné utkání na Masters se do roku 2006 hrálo na tři vítězné sety, pozn. aut.</i>)</p>
      <footer>Radek Štohl, foto: Twitter: Doble Falta</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne"/>
      </related>
    </article>
  </body>
</html>