<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158296_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-13T15:38:00+00:00"/>
    <meta property="og:title" content="БФС с призив за толерантност, респект и феърплей към юношите"/>
    <meta property="og:description" content="Вижте официалното писмо във връзка със зачестилите прояви на неуважение и обиди между футболисти"/>
  </head>
  <body>
    <article>
      <h1>БФС с призив за толерантност, респект и феърплей към юношите</h1>
      <address><time datetime="2019-11-13T15:38:00+00:00">13 Nov 2019, 15:38</time> by <a rel="author">Велизар Антов</a></address>
      <p>От БФС изпратиха официално писмо до участниците в трите Елитни юношески групи във връзка със зачестилите прояви на неуважение и обиди към съперници на терена. <br/><br/>Има такива както на расистка и религиозна, така и на личностна основа. <br/><br/>Затова и от централата се обръщат с призив за спазване на толерантността, респекта и феърплея в българския футбол.<br/><br/>"<i>Във връзка със зачестилите инциденти, в които състезатели нанасят обиди и хулят по непристоен и унизителен начин свои противници, се обръщаме към Вас с призив за опазването на толерантността, респекта и феърплея в българския футбол. Макар да са изолирани инцидентите, те са възникнали по време на двубои между футболисти в Елитната ни футболна група до 15 години, и не биха могли да останат без реакция от Българския футболен съюз.<br/><br/>Всички станахме свидетели на огромния международен отзвук и крайно неприятните последствия от проявите на ограничен кръг хора по време на европейската квалификация между България и Англия на стадион Васил Левски на 14 октомври. За съжаление въпросният двубой послужи на определени недоброжелатели да преекспонират проблема и да представят страната ни като гнездо на расизма и нетолерантността, при това в международен мащаб. Макар и абсурдни и дълбоко неверни, тези обвинения накърниха сериозно имиджа на страната ни, не само в спортен план. На фона на това случващото се е крайно притеснително. Обръщаме се към вас с гоpещ апел за спазване на добрия тон, феърплея и уважението в името на футбола и децата ни.<br/><br/>Силно се надяваме, че всеки клуб предприема необходимите мерки, за да възпитава у своите играчи обществено-приетите ценности, които всички изповядваме. Българският футболен съюз държи да подчертае, че гледа на подобни проблеми изключително сериозно и е готов да предприеме най-строги мерки при нови случаи на недопустимо поведение от страна на играчи, спортно-технически лица и фенове</i>".</p>
    </article>
  </body>
</html>