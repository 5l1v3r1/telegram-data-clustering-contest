<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/nuovi-mezzi-per-il-comune-stanziati-120mila-euro/1324568/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T15:54:23+00:00"/>
    <meta property="og:title" content="Nuovi mezzi per il Comune, stanziati 120mila euro"/>
    <meta property="og:description" content="CIVITANOVA - La giunta ha deliberato l'acquisto di cinque automezzi finalizzati"/>
  </head>
  <body>
    <article>
      <h1>Nuovi mezzi per il Comune, stanziati 120mila euro</h1>
      <h2>CIVITANOVA - La giunta ha deliberato l'acquisto di cinque automezzi finalizzati</h2>
      <address><time datetime="2019-11-13T15:54:23+00:00">13 Nov 2019, 15:54</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Fnuovi-mezzi-per-il-comune-stanziati-120mila-euro%2F1324568%2F">Condividi6</a><a href="https://twitter.com/intent/tweet?text=Nuovi+mezzi+per+il+Comune%2C++stanziati+120mila+euro&amp;url=https%3A%2F%2Fwww.cronachemaceratesi.it%2F2019%2F11%2F13%2Fnuovi-mezzi-per-il-comune-stanziati-120mila-euro%2F1324568%2F">Tweet</a>Email6 Condivisioni</p>
      <p> </p>
      <p>
        <b>La Giunta di Civitanova ha deliberato un piano per l’acquisto di altri cinque automezzi finalizzati ad integrare la dotazione dell’autoparco comunale. «Le risorse per i veicoli indicati sono individuate al capitolo 2875/3 del bilancio corrente per un importo complessivo di 120mila euro (applicazione avanzo di amministrazione 2018). – si legge in una nota dell’ente – </b>
        <b>In una prima fase si procederà all’acquisto di un camion usato ed in ottimo stato, che va a sostituire un mezzo del 1980, con una gru nuova ribaltabile (settore VII). Altra novità è la diserbatrice necessaria per la cura del verde e l’eliminazione di erbe infestanti (Delegazione e settore V). </b>
        <b>In una fase successiva – precisa il Comune – arriveranno un’autovettura di piccola cilindrata per i servizi tecnici del V settore e due motocarri poker da assegnare al servizio verde, viabilità e segnaletica. Anche in questo caso si rende necessario ed urgente provvedere al ricambio a causa dell’usura dei mezzi e dei costi delle manutenzioni. Prevista anche una autovettura per la protezione civile comunale».</b>
      </p>
      <p>Lo scorso anno, l’Amministrazione ha provveduto a rinnovare parte del parco veicoli della Polizia municipale. «In particolare, la spesa complessiva di euro 102.761,87 era stata destinata per un mezzo accessoriato per il Servizio Verde pubblico e Segnaletica, una Jeep Renegade per il Servizio Polizia Locale e tre Dacia, quattro biciclette a pedalata assistita e altre strumentazioni per allestimento dei veicoli – ricorda l’ente – Nel 2019 la Giunta ha recepito le esigenze del Servizio Autoparco (Settore V) che necessita con urgenza di proseguire il processo di rinnovo del parco veicoli in modo da poter disporre di mezzi in ordinarie condizioni di affidabilità e conseguire economie di spesa in termini di consumi e manutenzioni. La programmazione dei nuovi acquisti è finalizzata anche a rispettare i nuovi standard antinquinamento». <b>«Proseguiamo ad investire ulteriori somme per rinnovare mezzi considerati ormai obsoleti – ha riferito il sindaco Fabrizio Ciarapica-. Puntiamo ad ottenere minori costi sui nuovi veicoli grazie all’economia di consumi e riparazioni ordinarie e straordinarie. Nel contempo, si ottiene il rispetto dei nuovi standard antinquinamento, una migliore adeguatezza alle esigenze dei servizi comunali tecnici ed amministrativi e una migliore agilità di gestione e controllo. Il prossimo anno provvederemo a completare il piano con nuovi investimenti necessari per garantire maggiore efficienza nello svolgimento dei lavori di competenza degli uffici tecnici comunali del porto e della Città Alta».</b></p>
    </article>
  </body>
</html>