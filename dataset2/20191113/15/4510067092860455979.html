<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/vin-sarbatorile-a-inceput-montarea-luminilor-de-sarbatori-in-centrul-oradiei-foto-video-152767.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T15:00:00+00:00"/>
    <meta property="og:title" content="Vin sărbătorile! A început montarea decorațiunilor de Crăciun în centrul Oradiei (FOTO / VIDEO)"/>
    <meta property="og:description" content="Primăria Oradea a început montarea instalațiilor de sărbători în centrul orașului. Orașul va fi împodobit în acest an cu 14 kilometri de ghirlande și peste 300 de medalioane și figurine luminoase."/>
  </head>
  <body>
    <article>
      <h1>Vin sărbătorile! A început montarea decorațiunilor de Crăciun în centrul Oradiei (FOTO / VIDEO)</h1>
      <address><time datetime="2019-11-13T15:00:00+00:00">13 Nov 2019, 15:00</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-01.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-02.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-03.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-04.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-05.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-06.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-07.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/iluminat-de-sarbatori-131119-08.jpg"/>
        </figure>
        <figure>
          <img src="https://www.ebihoreanul.ro/modules/news/files/iluminat-de-sarbatori-131119-09.JPG"/>
        </figure>
        <figure>
          <img src="https://www.ebihoreanul.ro/modules/news/files/iluminat-de-sarbatori-131119-10.jpg"/>
        </figure>
        <figure>
          <img src="https://www.ebihoreanul.ro/modules/news/files/iluminat-de-sarbatori-131119-11.JPG"/>
        </figure>
      </slideshow>
      <p>
        <b>Primăria Oradea a început montarea instalaţiilor de sărbători în centrul oraşului. Oraşul va fi împodobit în acest an cu 14 kilometri de ghirlande şi peste 300 de medalioane şi figurine luminoase.</b>
      </p>
      <p>Potrivit unui comunicat de presă transmis de municipalitate, decoraţiunile de Crăciun vor fi amplasate la toate intrările şi ieşirile din oraş, pe principalele artere de circulaţie, pe poduri, în parcuri şi în pieţe.</p>
      <p>"Oradea va fi împodobită cu 14 km de ghirlande şi peste 300 medalioane şi figurine luminoase amplasate pe stâlpi, plase luminoase, tuneluri şi fântâni. Acestea vor avea diferite forme de brăduţi, fulgi de nea, steluţe, reni şi arcade luminoase", se arată în comunicat. </p>
      <p>De asemenea, în Piaţa Unirii va fi montat şi bradul ecologic de 12 metri.</p>
      <p>Primele lumini vor fi aprinse pe clădirea Primăriei, Podul Sfântul Ladislau, în Piaţa Ferdinand şi pe strada Republicii, restul luminilor urmând să fie aprinse, apoi, pe rând, până la Crăciun. Decoraţiunile vor înfrumuseţa oraşul până în 6 ianuarie, de Bobotează. </p>
      <p>Municipalitatea mai transmite şi că nu s-a stabilit încă data exactă când va porni iluminatul de sărbători.</p>
      <p>Valoarea lucrărilor şi a componentelor aferente decoraţiunilor se va ridica la o jumătate de milion de euro. Iluminatul de sărbători va fi realizat cu ajutorul unor instalaţii tip LED cu un consum înjumătăţit faţă de becurile normale.</p>
      <p>Realizarea instalaţiilor luminoase este asigurată gratuit de firma Luxten Lighting, conform contractului de concesiune încheiat între companie şi municipalitate pentru asigurarea iluminatului public în Oradea. </p>
      <figure>
        <iframe src="https://www.youtube.com/embed/TUso3XSYHg8" width="460" height="360" data-service="Youtube" scrolling="no"/>
      </figure>
    </article>
  </body>
</html>