<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/foto-bezal-pred-policijo-potem-zgrmel-v-globino-in-oblezal-248293"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T15:27:00+00:00"/>
    <meta property="og:title" content="FOTO: Bežal pred policijo, potem zgrmel v globino in obležal"/>
    <meta property="og:description" content="DOLENJI NOVAKI – Policisti PP Idrija so v soboto, 9. novembra, v večernih urah obravnavali prometno nesrečo in hujši prekršek 45-letnega voznika osebnega vozila v enem od naselij v občini Cerkn..."/>
  </head>
  <body>
    <article>
      <h1>FOTO: Bežal pred policijo, potem zgrmel v globino in obležal</h1>
      <h2>Policisti so 45-letnika rešili iz avta, v katerega je vdirala voda iz potoka.</h2>
      <address><time datetime="2019-11-13T15:27:00+00:00">13 Nov 2019, 15:27</time> by <a rel="author">N. Č.</a></address>
      <p>DOLENJI NOVAKI – Policisti PP Idrija so v soboto, 9. novembra, v večernih urah obravnavali prometno nesrečo in hujši prekršek 45-letnega voznika osebnega vozila v enem od naselij v občini Cerkno.<br/><br/>Ob 20.57 so na regionalni cesti v kraju Dolenji Novaki na predpisan način ustavljali voznika osebnega avtomobila, ki je vozil iz Cerknega proti Gorenjim Novakom. Voznik ni upošteval svetlobnih znakov policistov in ni ustavil, temveč je še pospešil in nadaljeval vožnjo proti vasi Gorenji Novaki.<br/><br/>Nemudoma so zapeljali za njim. Voznik je pri vožnji skozi nepregledni levi ovinek (na mokrem vozišču) izgubil nadzor nad avtomobilom in trčil v lesen drog ob desni strani vozišča. Vozilo je nato odbilo nazaj na vozišče, od tam pa je voznik nadaljeval vožnjo prek travnate površine ob desnem robu vozišča in nato zapeljal prek roba brežine na koncu travnika ter z avtomobilom zgrmel v strugo potoka Črna (v globino 4,5 metra), kjer je vozilo v strugi potoka obstalo prevrnjeno na streho.<br/><br/>Policisti so voznika, ki je nepremično ležal (v avtomobil je hkrati vdirala tudi voda), rešili iz vozila na brežino.<br/><br/>Kasneje so lažje poškodovanemu vozniku, ki je utrpel je razpočno rano v predelu glave, na kraju prvo pomoč nudili reševalci ZD Idrija in ga nato z reševalnim vozilom odpeljali na zdravljenje v UKC Ljubljana.<br/><br/>Pomoč policistom in reševalcem je na kraju nudilo večje število gasilcev iz PGD Cerkno in PGD Idrija.<br/><br/>Policisti bodo proti kršitelju na podlagi vseh ugotovljenih dejstev ustrezno ukrepali.</p>
    </article>
  </body>
</html>