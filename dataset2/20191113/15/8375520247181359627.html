<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/kaspruk/putinizm-i-uspishna-rosiya-ce-oksyumoron-639591.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T15:24:11+00:00"/>
    <meta property="og:title" content="Путіністи побудували країну-фейк, яка ніколи не стане успішною"/>
    <meta property="og:description" content="Путіністи побудували країну-фейк, у якій антизахідні настрої і прагнення до самоізоляції беруть верх"/>
  </head>
  <body>
    <article>
      <h1>Путіністи побудували країну-фейк, яка ніколи не стане успішною</h1>
      <address><time datetime="2019-11-13T15:24:11+00:00">13 Nov 2019, 15:24</time> by <a rel="author">Віктор Каспрук</a></address>
      <h4>Путіністи побудували країну-фейк, у якій антизахідні настрої і прагнення до самоізоляції беруть верх</h4>
      <p>Росія вперлася носом у глухий кут. Вперед йти неможливо, а назад не можна. Хіба що мріяти про славне минуле, своєрідний паліатив майбутнього. Тому росіянам так і хочеться накритися цим минулим з головою і бачити сни, навіяні розпачем.</p>
      <p>Вихована комуністами, а потім путінським телевізором, велика частина населення Російської Федерації ніяк не здатна позбутися стадного інстинкту і рабської психології.</p>
      <p>Країна, де марксизм-ленінізм часів СРСР успішно замінений на реваншизм-шовінізм, приправлений мракобіссям псевдоправослав’я, опинилася під владою купки людей, які спромоглися ввести закони і поняття пітерських підворіть в ранг «державної» політики.</p>
      <p>Нинішня Росія стала лабораторією диких ідеологічно-політичних експериментів. Путін створив своєрідний полігон для відпрацювання цілої низки економічних, соціальних і біологічних дослідів над її населенням.</p>
      <p>І якщо в радянські часи мова йшла про виведення нової, не баченої раніше, спільноти людей – Homo sovеtikusa (людини совєтської), то нині в Росії успішно проведена селекція нової російської людини – Homo putinikusa (людини путінської).</p>
      <p>Цей Homo putinikus готовий погоджуватись з усім, що накажуть йому з Москви, аби лише його не чіпали і гарантували мінімальну пайку, котра, щоправда, щороку неухильно зменшується.</p>
      <h3>Путін і успішна Росія – це оксюморон</h3>
      <p>Цей феномен ще потребуватиме скрупульозних досліджень неупереджених західних політологів, психологів, істориків, соціологів, генетиків і біологів.</p>
      <p>Хоча, за великим рахунком, путінізм, як явище, не є вже таким складним. Красти й захищати награбоване всіма доступними засобами, використовуючи для цього важелі державного механізму.</p>
      <p>Плюс до цього телевізійна пропаганда «здобутків» Путіна, в ролі правителя нової Російської імперії, і нагнітання істерії страху перед вільним західним світом.</p>
      <p>У цілому ж тренд «розвитку» Росії – на задвірках цивілізації. Це і є результатом «геополітичного» ривка в минуле.</p>
      <p>Адже путінізм і успішна Росія – це оксюморон. Власне для цього Путін й розв’язав гібридну війну з Україною, бо успішна Україна могла б наочно показати росіянам, що путінізм для них не є єдиним можливим шляхом.</p>
      <p>Homo putinikus став плодом антиселекції населення «колективною олігархією», якій потрібна була «людина мовчазна», що без жодних заперечень підтримуватиме все, що їй нав’язуватимуть з телевізора.</p>
      <p>По суті, це є «людина телевізора», що дещо відрізняється від Homo sovеtikusа радянських часів. В СРСР «людину совєтську» змушували погоджуватись на кінські дози прослуховування пропаганди на всіляких партійних, комсомольських, профспілкових та інших зборах. Не говорячи вже про політнавчання, присутність на яких була обов’язковою.</p>
      <p>Комуністичним режимом також контролювалося, чи дивиться та чи інша особа програму «Время» о 21-й годині на центральному московському першому телеканалі.</p>
      <p>Якщо ж виявлялося, що хтось ігнорує кремлівську офіційну пропаганду, то це обов’язково фіксувалося, і така «неідейна» людина могла не розраховувати на можливість успішної професійної кар’єри.</p>
      <p>Інша справа, що тепер Homo putinikusа ніхто не може примусити дивитися багатогодинні пропагандистські телевізійні шоу кисельових-соловьйових.</p>
      <p>Проте дуже велика частина російського населення настільки серйозно підсіла на «голку» подібних політичних вистав, що здається, вони замінили їй можливість самостійно мислити.</p>
      <p>І навіщо? За тебе тепер думає телевізор.</p>
      <h3>Homo putinikus приніс на окуповані території України кафкіанську реальність</h3>
      <p>Необхідно визнати, що комуністичній окупаційній владі частково таки вдалося виростити цього Homo sovеtikusа в Україні.</p>
      <p>Саме він, під час російського вторгнення на Донбас, перейшов на бік ворога і почав боротися за реінкарнацію СРСР.</p>
      <p>А після більше ніж 5 років окупації частини українського Донасу, велика частка колишніх ментальних совків перетворилася, після путінської телевізійної пропаганди, на Homo putinikusiv.</p>
      <p>Що українцям обов’язково потрібно буде враховувати, після повернення під свій контроль нині окупованих Москвою територій.</p>
      <p>Якщо перефразувати ідеологему радянських часів, то «людина путінська» – це нова історична спільнота, вихована на «ідеалах» путінізму.</p>
      <p>Ця «путінська людина» заміщає собою Homo sovеtikusа в анексованому Криму і окупованій частині Донбасу. І пришвидшують цей процес злочинні структури ФСБ/КГБ.</p>
      <p>І тут провина не тільки самого цього putinikusa, а ті жорсткі рамки в які він був поставлений ще з дитинства, відсутність справедливості, а головне логіки дій самих можновладців.</p>
      <p>Звідси його неспровокована агресивність, невмотивована жорстокість і непрогнозованість вчинків.</p>
      <p>Він радіє окупації Криму, при цьому толком так і не розуміючи, навіщо це йому особисто потрібно.</p>
      <p>Вторгається з «інтернаціональною допомогою» на український Донбас, і дуже ображається, коли його називають окупантом і терористом.</p>
      <p>Кафкіанська реальність, яку приніс Homo putinikus разом із експортом путінізму на окуповані території України, покликана змінити ментальність української нації.</p>
      <p>Чому допомагає божевільне нагнітання негативу, який просто вивергається з російського телевізора.</p>
      <p>З якого можна дізнатися, що найбільші вороги Росії – це американці і українці, чим відволікається увага росіян від провальної економічної і соціальної політики путінського режиму.</p>
      <h3>Путіністи побудували країну-фейк</h3>
      <p>Феномен Homo putinikusiv полягає в тому, що з них виховали активних рабів влади. Рабів агресивних до зовнішнього світу, і водночас надзвичайно слухняних для виконання кремлівських наказів.</p>
      <p>Проштамповані пропагандою мізки вже не здатні сприймати критично, що відбувається навколо. А після включення «суверенного» російського інтернету, можна лише очікувати на різке збільшення такої частки населення.</p>
      <p>Система міфологізації дій влади, вибудувана за 20 років правління Путіна, тільки посилилася за роки гібридної війни Росії з Україною і Заходом.</p>
      <p>Путіністи побудували країну-фейк, у якій антизахідні настрої і прагнення до самоізоляції беруть верх.</p>
      <p>Homo putinikus – це продукт антиеволюції, який мріє про відродження імперської «величі» СРСР, і глибоко переконаний, що навколо Росії тільки вороги, які не дають Російській Федерації зайняти законне провідне місце на міжнародній арені.</p>
      <p>Росія, яка програла Холодну війну і війну технологій, та, за наявності величезних неосвоєних територій, має економіку меншу від економік багатьох європейських держав, не може претендувати на те, щоб з нею на рівних розмовляли провідні країни Заходу.</p>
      <p>Тут Homo putinikusam не допоможе поклоніння культу особи Путіна чи продукування ностальгії за міфічним Радянським Союзом, котру їм нав’язує російське телебачення.</p>
      <p>Персоналістичне путінське самодержавство спирається на правління людини, котра наділила себе царськими повноваженнями.</p>
      <p>Але ототожнення режиму тільки з однією людиною – Путіним – може підірвати ефективність самого путінізму та фатальним чином вплинути на стійкість вибудуваної ним системи, в разі виникнення потрясінь в Росії або раптового відходу «царя» від влади.</p>
      <footer>Джерело: <a href="http://www.radiosvoboda.org/">Радіо Свобода</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/organizaciya-objednanih-naciy-peredala-v-ordlo-ponad-14-t-gumanitarnoji-dopomogi-639585.html"/>
        <a href="https://glavcom.ua/digest/interpol-yak-instrument-gibridnoji-viyni-rosiji-proti-ukrajini-639583.html"/>
        <a href="https://glavcom.ua/columns/ganapolyskiy/putin-hoche-stvoriti-svoyu-vlasnu-alternativnu-istoriyu-lyudstva-639577.html"/>
      </related>
    </article>
  </body>
</html>