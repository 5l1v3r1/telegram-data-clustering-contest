<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/onsker-tips-om-useriose-trafikkskoler/71810252"/>
    <meta property="og:site_name" content="Dinside"/>
    <meta property="article:published_time" content="2019-11-13T15:00:00+00:00"/>
    <meta property="og:title" content="Ønsker tips om useriøse trafikkskoler"/>
    <meta property="og:description" content="Statens vegvesen ønsker tips om trafikkskoler som ikke leverer det de tar betalt for."/>
  </head>
  <body>
    <article>
      <h1>Ønsker tips om useriøse trafikkskoler</h1>
      <h2>Statens vegvesen ønsker tips om trafikkskoler som ikke leverer det de tar betalt for.</h2>
      <address><time datetime="2019-11-13T15:00:00+00:00">13 Nov 2019, 15:00</time> by <a rel="author">Kristin Sørdal</a></address>
      <p>Statens vegvesen skal sørge for at trafikkskolene gjør jobben sin, og vil ha tips fra deg om du vet om noen som ikke leverer det de tar betalt for.</p>
      <p>Det skriver Statens vegvesen på sine nettsider.</p>
      <p>Alle trafikkskoler skal være godkjent av Statens vegvesen, og det er også de som fører tilsyn med at trafikkskolene gjør jobben sin.</p>
      <h3>- Avhengig av tips</h3>
      <figure>
        <img src="https://dbstatic.no/71810457.jpg?imageId=71810457&amp;x=0&amp;y=0&amp;cropw=100&amp;croph=100&amp;width=320&amp;height=427"/>
        <figcaption>Ingunn Foslund i Statens vegvesen, sier de er avhengig av å få tips fra elever og andre som opplever at ting ikke er i orden, for å avdekke useriøse trafikkskoler. Foto: Statens vegvesen Vis mer</figcaption>
      </figure>
      <p>- Vi gjennomfører tilsyn for å følge opp at trafikkskolene gjør den jobben de skal. Vi sjekker at alt det formelle er i orden og er til stede i klasserom eller i bil for å kontrollere trafikklærernes arbeidsmetoder, sier seksjonsleder Ingunn Foslund i Statens vegvesen.</p>
      <p>Hvis trafikkskolen ikke følger de formelle kravene, får de i første omgang pålegg om å rette seg etter disse kravene.</p>
      <p>Om de ikke følger opp, kan det føre til en advarsel. I ytterste konsekvens kan godkjenningen tilbakekalles.</p>
      <p>– Å skulle gå så langt som å tilbakekalle en godkjenning, krever at vi har en svært godt dokumentert sak. For å få det, er vi avhengig av å få tips fra elever og andre som opplever at ting ikke er i orden, sier Foslund.</p>
      <h3>Slik tipser du</h3>
      <p>Foslund forteller til Dinside at du kan sende tips på mail til Statens vegvesen eller du kan ringe.</p>
      <related>
        <a href="https://www.dinside.no/motor/flere-trafikkskoler-i-nord-norge-fikk-godkjenningen-inndratt/70733247"/>
      </related>
      <p>E-post kan sendes til firmapost (at) vegvesen.no, eller til det aktuelle regionkontoret - som eksempelvis region Nord, som er Foslunds distrikt.</p>
      <p>- De tipsene vi har fått inn, er ofte folk som kanskje stryker til førerprøven, og så begynner de å lure på opplæringen de har fått, og de har kanskje snakket med andre som de har gått på kurs med, sier Foslund, og sier videre at det også kan være sensor som reagerer på ferdighetene på førerprøven og kanskje innleder samtale om hva eleven egentlig har gjennomgått i kjøreopplæringen.</p>
      <p>Du trenger ikke å kunne dokumentere manglene, men Forslund forteller at de ved tips nok vil ønsker å snakke med tipseren - og så gjøre videre undersøkelser mot den aktuelle trafikkskolen.</p>
      <p>- Vi tenker også trafikksikkerhet her, at vi ønsker å møte trygge sjåfører på veiene, sier Foslund til Dinside.</p>
      <h3>Tilbakekalt godkjenning</h3>
      <p>Statens vegvesen har nylig vedtatt å trekke tilbake godkjenningen til en trafikklærer i Nord-Norge på grunn av mangelfull opplæring.</p>
      <p>I august skrev Dinside om avsløring av <a href="https://www.dinside.no/motor/avdekket-juks-hos-trafikkskole/71540778">juks hos en trafikkskole i Oslo-området</a>, hvor nesten 200 elever ikke hadde gjennomført det obligatoriske sikkerhetskurset.</p>
      <related>
        <a href="https://www.dinside.no/motor/hadde-du-klart-a-ta-lappen-pa-nytt/61025527"/>
      </related>
      <p>I fjor mistet til sammen <a href="https://www.dinside.no/motor/flere-trafikkskoler-i-nord-norge-fikk-godkjenningen-inndratt/70733247">13 trafikkskoler godkjenningen sin i Nord-Norge. </a>De fleste skyldtes manglende oppfyllelse av formelle krav, men det var også saker med avvik ved drift og obligatorisk opplæring.</p>
      <p>– Førerprøven får ikke kvalitetssikret alt det er krav om i trafikkopplæringa. Derfor har vi obligatorisk opplæring der trafikkskolene er ansvarlige for at elevene får den kunnskapen som er nødvendig. Når trafikklærere bryter den tilliten de har fått, må det få konsekvenser, sier Einar J. Johnsen som fører tilsyn med trafikkskoler i alle de tre nordligste fylkene.</p>
      <h3>Sjekk at skolen er godkjent</h3>
      <p>Før du begynner med opplæring hos en trafikkskole, bør du sjekke at den er godkjent. Det er ikke nødvendigvis lurt å hoppe på billige lokketilbud.</p>
      <p>Har du ikke fått den opplæringa du har krav på, kan det i verste fall føre til at du må ta deler av opplæringa på nytt for å få den øvingen og kunnskapen som trengs for å bli en trygg og trafikksikker sjåfør.</p>
      <p>Du kan søke etter <a href="https://www.vegvesen.no/forerkort/ta-forerkort/finn+godkjent+trafikkskole#/">godkjente trafikkskoler hos Statens vegvesen.</a></p>
      <p>Statens vegvesen kan ikke kompensere elever som får underkjent opplæringen sin, men om du ikke har fått den opplæringa du har betalt for, kan du ifølge Statens vegvesen ha krav i henhold til forbrukerkjøpsloven.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
    </article>
  </body>
</html>