<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/parbeszed-a-gazdasagrol-uj-szamok-kellenek-az-inflaciorol"/>
    <meta property="og:site_name" content="infostart"/>
    <meta property="article:published_time" content="2019-11-13T15:01:00+00:00"/>
    <meta property="og:title" content="Párbeszéd a gazdaságról: új számok kellenek az inflációról"/>
    <meta property="og:description" content="Újfajta mérőeszközökre van szükség a gazdaság teljesítményének értékelésére - derült ki az InfoRádió Párbeszéd a gazdaságról című magazinműsorának legutóbbi adásából, amelynek Virág Barnabás, a Magyar Nemzeti Bank ügyvezető igazgatója, és Szabó László, a Hold Alapkezelő elnöke volt a vendége."/>
  </head>
  <body>
    <article>
      <h1>Párbeszéd a gazdaságról: új számok kellenek az inflációról</h1>
      <address><time datetime="2019-11-13T15:01:00+00:00">13 Nov 2019, 15:01</time> by <a rel="author">InfoRádió</a></address>
      <h3>Újfajta mérőeszközökre van szükség a gazdaság teljesítményének értékelésére - derült ki az InfoRádió Párbeszéd a gazdaságról című magazinműsorának legutóbbi adásából, amelynek Virág Barnabás, a Magyar Nemzeti Bank ügyvezető igazgatója, és Szabó László, a Hold Alapkezelő elnöke volt a vendége.</h3>
      <p>A Magyar Nemzeti Bank november közepén tett közzé egy cikket Az infláció mibenléte – ideje a mérőrendszereinket újragondolni címmel. A cikk egyik felvetése, hogy jelenlegi rendszereink vajon képesek-e megfelelően mérni a gazdaság és ezen belül az infláció mozgását.</p>
      <p>Virág Barnabás, az MNB ügyvezető igazgatója, a cikk egyik szerzője azt mondta: a tanulmánynak az egyik legfontosabb motivációja, hogy a fejlett világgazdaságban évtizedes jelenség az infláció tartósan alacsony szintje – miközben a jegybankok minden eszközt bevetnek gazdaságaik élénkítésére és az infláció növelésére. Ennek ellenére a globális GDP kétharmadát adó országokban az inflációs cél alatt van még mindig a pénzromlás – és leginkább az eurózónában figyelhető meg ez a jelenség.</p>
      <p>"Annak eddig is tudatában volt minden gazdaságpolitikával foglalkozó szakértő, hogy a statisztikák nem pontosak, és van egy mérési bizonytalanság. A probléma az, hogy ez a mérési hiba tendenciózusan egy irányban jelentkezik" - mondta Virág Barnabás. Arra hívják fel a cikkben a figyelmet, hogy míg korábban a mérési hibák kiegyenlítették egymást, most az infláció és valószínűleg a GDP esetében is tendenciózus hiba van, és a jegybank ügyvezető igazgatója szerint a tét nagyon komoly.</p>
      <p>Szabó László, a Hold Alapkezelő elnöke azt mondta: ma a hatékonyságnövekedés mérése megszűnt a világban, az pedig álláspontja szerint teljes mértékben megcáfolható, hogy nincs hatékonyságnövekedés.</p>
      <p>"Nonszensz a hatékonyságcsökkenés, egy kis telefonnal már szinte mindent el lehet intézni. Tényleg rosszul mérik a GDP-t, az, hogy a hatékonyság növekedése megszűnt a világban, a mindennapi tapasztalatinkkal totálisan ellentétes. Igenis az ember néha tényleg hagyatkozhat a józan paraszti észre" - mondta Szabó László.</p>
      <p>
        <b>A témáról bővebben hallhatnak szerda este 7 órától, az InfoRádió Párbeszéd a gazdaságról című elemző műsorában.</b>
      </p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Párbeszéd a gazdaságról - az infláció mérése</p>
      <figure>
        <audio src="https://infostart.hu/audio/00005/0000513ab.mp3"/>
      </figure>
      <p> </p>
    </article>
  </body>
</html>