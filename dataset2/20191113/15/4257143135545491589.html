<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/gazdasag-csaladvedelmi-biztonsagot-erosito-javaslatok-a-parlament-elott"/>
    <meta property="og:site_name" content="infostart"/>
    <meta property="article:published_time" content="2019-11-13T15:11:42+00:00"/>
    <meta property="og:title" content="Gazdaság-, családvédelmi, biztonságot erősítő javaslatok a parlament előtt"/>
    <meta property="og:description" content="A kormány több, a magyar gazdaság védelmét, a magyar családok védelmét, és Magyarország biztonságát szolgáló törvényjavaslatot terjeszt az Országgyűlés elé - közölte a Kormányzati Tájékoztatási Központ."/>
  </head>
  <body>
    <article>
      <h1>Gazdaság-, családvédelmi, biztonságot erősítő javaslatok a parlament előtt</h1>
      <address><time datetime="2019-11-13T15:11:42+00:00">13 Nov 2019, 15:11</time> by <a rel="author">Infostart / MTI</a></address>
      <h3>A kormány több, a magyar gazdaság védelmét, a magyar családok védelmét, és Magyarország biztonságát szolgáló törvényjavaslatot terjeszt az Országgyűlés elé - közölte a Kormányzati Tájékoztatási Központ.</h3>
      <p>Közleményükben azt írták: a parlamentet többek között kérik, hogy támogassa a magyar gazdaság védelmét, a gazdaság kifehérítését és a hazai vállalkozások adó- és adminisztráció csökkentését szolgáló további intézkedéseket.</p>
      <p>A migráció és a terrorizmus elleni küzdelem érdekében az Iszlám Állam elleni nemzetközi katonai műveletekben való további részvételhez kérik a parlament felhatalmazását.</p>
      <p>A családok védelmével összefüggő törvények módosítása között többek között megteremtik a januártól életbe lépő nagyszülői gyedben részesülők számára a munkavállalói védelmet.</p>
      <p>Tovább csökkentik a bürokráciát az állampolgári ügyintézéseknél, számos ügyintézés tovább egyszerűsödik, mint például a vállalkozásokat, a nyugdíj előtt állókat, a közgyógyellátásra jogosultakat, a megváltozott munkaképességűeket, a fogyatékkal élő gyermekek szüleit érintő ügyintézések.</p>
      <p>A kormány az önkormányzati feladatellátás közül kiemelten fontosnak tartja a városi tömegközlekedés zavartalan biztosítását, ezért különösen a budapesti tömegközlekedés működőképességének további biztosítása érdekében arra is törvényi garanciát javasolnak, hogy az önkormányzatok az iparűzési adót elsőként a helyi tömegközlekedés finanszírozására kötelesek fordítani.</p>
      <p>
        <i>Nyitókép: MTI/Soós Lajos</i>
      </p>
    </article>
  </body>
</html>