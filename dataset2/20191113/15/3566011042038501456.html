<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547126.html/%D9%87%D9%81%D8%AA%D9%87-%D9%88%D8%AD%D8%AF%D8%AA-%D8%A8%D9%87-%D8%AF%D8%B4%D9%85%D9%86%D8%A7%D9%86-%D8%A7%D8%B9%D9%84%D8%A7%D9%85-%D9%85%DB%8C-%DA%A9%D9%86%D8%AF-%DA%A9%D9%87-%D9%85%D8%B3%D9%84%D9%85%D8%A7%D9%86%D8%A7%D9%86-%DB%8C%D8%AF-%D9%88%D8%A7%D8%AD%D8%AF%D9%87-%D9%87%D8%B3%D8%AA%D9%86%D8%AF--%D8%AF%D8%B3%D8%AA%D8%A7%D9%88%D8%B1%D8%AF-%D8%B3%DB%8C%D8%B1%D9%87-%D9%86%D8%A8%D9%88%DB%8C-%D8%A8%D8%B1%D8%A7%D8%A8%D8%B1%DB%8C-%D9%88-%D8%A8%D8%B1%D8%A7%D8%AF%D8%B1%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:43:00+00:00"/>
    <meta property="og:title" content="هفته وحدت به دشمنان اعلام می‌کند که مسلمانان ید واحده هستند/ دستاورد سیره نبوی برابری و برادری است"/>
    <meta property="og:description" content="حجت‌الاسلام عبدالکریم علیبایی گفت: هفته وحدت اعلامی برای دشمنان اسلام است که مسلمانان ید واحده هستند و از دشمن هراسی ندارند."/>
  </head>
  <body>
    <article>
      <h1>هفته وحدت به دشمنان اعلام می‌کند که مسلمانان ید واحده هستند/ دستاورد سیره نبوی برابری و برادری است</h1>
      <h2>امام جمعه مشهدریزه تایباد:</h2>
      <address>
        <time datetime="2019-11-13T15:43:00+00:00">13 Nov 2019, 15:43</time>
      </address>
      <p>حجت‌الاسلام عبدالکریم علیبایی گفت: هفته وحدت اعلامی برای دشمنان اسلام است که مسلمانان ید واحده هستند و از دشمن هراسی ندارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ حجت‌الاسلام عبدالکریم علیبایی، امام جمعه مشهدریزه تایباد صبح امروز در همایش بزرگ «پیامبر رحمت، محور تمدن نوین اسلامی» که در دانشگاه فرهنگیان مشهد برگزار شد اظهار کرد: ولادت پیامبر(ص) معنویت و انسانیت را برای بشریت به ارمغان آورد و زنگ خطری برای ابرقدرت های زمانه بود و با نورافشانی خود جهل و غفلت را از صفحات دلها زدود و علم هدایت را کاشت.</p>
      <p>وی افزود: در زمان به بعثت رسیدن پیامبر(ص) جهالت و نادانی زیاد بود و بت پرستی رایج بود و دین اسلام یکی از بزرگ ترین نعمت های الهی است.</p>
      <p>امام جمعه مشهدریزه تایباد  گفت: دین اسلام، پیامبر(ص) و قرآن سرمایه های واقعی انسان است که انسان ها باید به منظور وحدت و امنیت پایدار  به آن عمل کنند تا مسلمان به عنوان محور وحدت در جامعه معرفی خواهد شد.</p>
      <p>وی افزود: در صدر اسلام مسلمانان حرف اول و آخر را می زدند و امروز در جامعه اسلامی باید از هر گونه ایجاد شدن اختلافات پرهیز شود تا دشمن بر کشورهای اسلامی حاکم نشود.</p>
      <p>حجت‌الاسلام علیبایی تصریح کرد: دستاورد سیره نبوی برابری و برادری است و قرآن هم بر آن دستور داده و سیر عملی پیامبر(ص) نیز انسان ها را بر وحدت کلمه تشویق می کند.</p>
      <p>وی با بیان اینکه دشمنان اسلام در پی ان هستند که دین و آیین پیامبر(ص) را بدون نتیجه جلوه دهند و اختلاف افکنی کنند افزود: هفته وحدت، اعلامی برای دشمنان اسلام است که مسلمانان ید واحده هستند و از دشمن هراسی ندارند.</p>
      <p>امام جمعه مشهدریزه تایباد  خاطرنشان کرد:  دشمن با برجسته کردن اختلافات میان برادران اهل سنت و تشیع آشوبی برپا کنند و یکی از بیماری های خطرناکی که دامن گیر امت اسلامی شده، چنددستگی و اختلاف است لذا باید فرهنگ همگرایی، وحدت و انسجام نهادینه و نشر داده شود.</p>
      <p>وی با اشاره به وظایف خطیر اهل قلم و سخنرانان افزود: کوشش برای وحدت اسلامی از لازمه های عقل، فطرت و مورد تأکید پیامبر(ص) است و در اولویت جهان اسلام قرار دارد.</p>
      <p>حجت‌الاسلام علیبایی گفت: پیشرفت، تداوم و بقا در گرو وحدت و انسجام امت است و امروز که کشور ما در تحریم ها و هجوم دشمنان بر مردم است نیاز به وحدت و انسجام بیشتری احساس می شود.</p>
      <p>وی ضمن تأکید بر عدالت محوری و حفظ ارزش ها افزود: یکی از مهم ترین عوامل وحدت و امنیت پایدار جامعه، گفتگوهای مثبت، اجرای عدالت، خروج از شعارزدگی و احترام به ارزش های متقابل است.</p>
      <p>امام جمعه مشهدریزه تایباد اظهارکرد: هفته وحدت یعنی با حفظ اعتقادات خودمان در کنار یکدیگر فعالیت کنیم و زمینه بحث های مفید را برای هم فراهم کنیم و باید به گفتار خودمان در طول سال عمل کنیم.</p>
      <p>انتهای پیام/</p>
    </article>
  </body>
</html>