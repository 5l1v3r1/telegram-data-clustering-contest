<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547124.html/%D8%B3%D9%88%D8%AF%D8%A7%DA%AF%D8%B1%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88--%D9%BE%D8%B1%D8%A7%DB%8C%D8%AF-47-%D9%85%DB%8C%D9%84%DB%8C%D9%88%D9%86%DB%8C-%D9%88-%D9%BE%DA%98%D9%88-%D9%BE%D8%A7%D8%B1%D8%B3-100-%D9%85%DB%8C%D9%84%DB%8C%D9%88%D9%86%DB%8C-%D8%AE%D8%B1%DB%8C%D8%AF%D8%A7%D8%B1-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:22:00+00:00"/>
    <meta property="og:title" content="سوداگری در بازار خودرو/ پراید 47 میلیونی و پژو پارس 100 میلیونی خریدار ندارد"/>
    <meta property="og:description" content="محدودیت عرضه خودرو از سوی خودروسازان و درج قیمت‌های بالا بر روی برخی سایت‌ها، باعث شکل‌گیری سوداگری در بازار خودرو و افزایش قیمت در بازار شده است."/>
  </head>
  <body>
    <article>
      <h1>سوداگری در بازار خودرو/ پراید 47 میلیونی و پژو پارس 100 میلیونی خریدار ندارد</h1>
      <address>
        <time datetime="2019-11-13T15:22:00+00:00">13 Nov 2019, 15:22</time>
      </address>
      <p>محدودیت عرضه خودرو از سوی خودروسازان و درج قیمت‌های بالا بر روی برخی سایت‌ها، باعث شکل‌گیری سوداگری در بازار خودرو و افزایش قیمت در بازار شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در شرایطی که به گفته یاسر رایگانی سخنگوی سازمان تعزیرات حکومتی عدم عرضه خودرو از سوی خودروسازان باعث افزایش قیمت‌ها در بازار شده است، سعید مؤتمنی رئیس اتحادیه نمایشگاه‌داران خودرو معتقد است: درج قیمت‌های بالا در برخی سایت‌ها باعث تقویت سوداگری در بازار خودرو شده است.</p>
      <p>  بررسی بازار خودرو نشان می‌دهد در حال حاضر هر دستگاه پراید با قیمت 47 میلیون تومان در بازار معامله می‌شود و در مورد سایپا 132 نیز باید به قیمت 49 میلیون تومانی این خودرو در بازار اشاره کنیم. در چنین شرایطی برخی سایت‌ها قیمت سایپا 132 را حتی تا 53 میلیون تومان نیز اعلام می‌کنند که این موضوع بر بازار اثرگذار است.   در مورد قیمت پژو 206 تیپ 2 نیز باید به نرخ 83.5 میلیون تومانی در بازار اشاره کنیم. پژو 206 تیپ 5 نیز با قیمت 100 میلیون در بازار عرضه می‌شود. قیمت پژو پارس هم در بازار به 100 میلیون تومان رسیده و در مورد پژو 405 مدل GLX نیز باید به قیمت 76.5 میلیون تومانی این خودرو در بازار اشاره کنیم.   در عین حال، قیمت خودرو رانا در بازار به 83 میلیون تومان رسیده و هر دستگاه سمند ال ایکس با قیمت 79.5 میلیون تومان عرضه می‌شود.    در مورد تیبا صندوق دار هم می‌توان به قیمت 53.5 میلیون تومان در بازار اشاره کرد. همچنین نوع هاچ بک این خودرو با قیمت 60 میلیون و 200 هزار تومان در بازار خرید وفروش می‌شود.   قیمت ساندرو استپ وی نیز در بازار 188 میلیون تومان است و هر دستگاه سراتو که قبلا در بازار تا 281 میلیون تومان هم معامله می‌شد حالا در بازار به قیمت 297 میلیون تومان معامله می‌شود.   * خبری از خریدار نیست   سعید مؤتمنی، رئیس اتحادیه نمایشگاه‌داران خودرو در این مورد به خبرنگار فارس گفت: قیمت خودروها توسط برخی سایت‌ها افزایش یافته و همین مسئله باعث شده تا سوداگری در بازار خودرو تقویت شود.   وی با بیان اینکه در این شرایط خبری از خریدار نیست، گفت: افزایش قیمت خودروهای داخلی باعث افزایش سوداگری در بازار خودروهای خارجی نیز شده است. در عین حال محدودیت عرضه نیز باعث افزایش حباب قیمتی در بازار شده است.   به گفته مؤتمنی، عرضه و تقاضا وضعیت بازار را تعیین می‌کند و در شرایطی که عرضه خودرو کم و تقاضا برای خرید زیاد باشد، قیمت‌ها نوسان پیدا می‌کنند.   وی با بیان اینکه این اتفاق در مورد خودروهای پرتیراژ رخ داده است، افزود: قیمت پراید تا 39.5 میلیون تومان پایین آمده بود، اما حالا به 47 میلیون تومان رسیده است که دلیل این اتفاق باید ریشه‌یابی شود.   رئیس اتحادیه نمایشگاه‌داران خودرو تصریح کرد: در حال حاضر پراید در بازار بیشتر از 47 میلیون تومان خرید و فروش نمی‌شود، ولی در سایت‌ها قیمت این خودرو را تا 52 میلیون تومان نیز اعلام می‌کنند و از این طریق به گرانی خودرو دامن می‌زنند.     وی با تاکید بر لزوم کنترل سایت‌های اعلام کننده قیمت خودرو گفت: دو سه روز است که بازار دچار رکود سنگینی شده و مراجعه‌ای برای خرید خودرو صورت نمی‌گیرد.این اتفاق در مورد خودروهای خارجی که وارداتشان متوقف است و قیمت ثابتی داشتند، نیز اثرگذار بوده و باعث افزایش قیمت خودروهای خارجی نیز شده است.   مؤتمنی گفت:‌گاهی قیمت‌هایی را در برخی سایت‌ها مشاهده می‌کنیم که چنین نرخ‌هایی در بازار دیده نمی‌شود و تعجب آور است.   * خودروسازان سیر نزولی قیمت‌ها را صعودی کردند   در این شرایط، رایگانی، سخنگوی سازمان تعزیرات حکومتی در مورد وضعیت قیمت خودروهای داخلی معتقد است: متاسفانه با اینکه در  دو ماه اخیر شاهد قیمت نزولی خودرو بودیم ولی خودروسازان به خوبی آن را انجام ندادند و با عدم عرضه خودرو خلل ایجاد کردند.   رایگانی گفت:  معتقدیم باید خودروسازها نقش بهتری داشته باشند ولی متاسفانه شاهد افزایش قیمت خودرو تا ۵ الی ۱۱ میلیون تومان هم در خودروهای پرمصرف بودیم که سیر صعودی گرفت.   وی تاکید کرد: بازار عکس العمل خوبی داشت اما خودروسازها خلل ایجاد کردند و  سیر نزولی را به صعودی تبدیل کردند.   در هر حال کنترل بازار نیازمند یک نهاد مدیریتی قوی و بازدارنده است تا با نظارت دقیق بر عملکرد خودروسازان مانع از آشفتگی گاه به گاه بازار و رشد یکباره قیمت‌ها شود. شاید دولت باید در این زمینه تجدید نظر جدی انجام دهد و یک بار برای همیشه موضوع نظارت بر بازار توسط سازمان حمایت مصرف کنندگان و سازمان تعزیرات تعیین تکلیف شود. منبع: فارس   انتهای پیام/</p>
    </article>
  </body>
</html>