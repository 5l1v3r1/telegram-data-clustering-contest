<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/robota-v-ukrajini-zmini-v-kzpp-novini-ukrajini-50053311.html"/>
    <meta property="og:site_name" content="НВ"/>
    <meta property="article:published_time" content="2019-11-13T15:13:00+00:00"/>
    <meta property="og:title" content="Час народжувати. Що роботодавцям можуть заборонити запитувати на співбесіді"/>
    <meta property="og:description" content="У законопроекті, що розглядається у Верховній Раді, пропонується заборонити роботодавцям цікавитися сімейним станом та релігійними поглядами працівників."/>
  </head>
  <body>
    <article>
      <h1>Час народжувати. Що роботодавцям можуть заборонити запитувати на співбесіді</h1>
      <h2>У законопроекті, що розглядається у Верховній Раді, пропонується заборонити роботодавцям цікавитися сімейним станом та релігійними поглядами працівників.</h2>
      <address>
        <time datetime="2019-11-13T15:13:00+00:00">13 Nov 2019, 15:13</time>
      </address>
      <p>Автор законопроекту, позафракційний депутат Дмитро Шпенов пояснив, що необхідність ухвалити цю норму, пов’язана з частими ситуаціями, коли роботодавець досліджує не лише професійні здобутки працівника, але й цікавиться його особистим життям.</p>
      <p>На його думку, роботодавець не повинен запитувати у працівників про їхні наміри укласти шлюб, стан здоров’я та релігійні погляди.</p>
      <p>«Така необхідність пов’язана з частими ситуаціями, коли роботодавець не лише досліджує професійні знання, але й цікавиться особистим життям. І вже на основі цього приймає рішення щодо найму на роботу», — зазначив Шпенов.</p>
      <h3>Норми законопроєкту</h3>
      <p>Ухвалений вчора законопроєкт пропонує доповнити Трудовий кодекс нормою про заборону для роботодавців цікавитись особистим життям.</p>
      <p>Зокрема, роботодавці більше не зможуть запитувати у кандидатів про сімейний стан, стосунки та членів родини, а також майновий стан. Лише кандидати на посаду до органів влади мають подавати дані щодо своєї родини. Під заборону підпадатимуть запити про реєстрацію місця проживання.</p>
      <p>Крім того, при укладанні трудового договору можуть заборонити запитувати інформацію про походження, національну та партійну приналежність працівників. Ця норма також стосуватиметься усіх документів, подання яких не передбачено законодавством.</p>
      <p>У випадках, якщо компанія під час прийому на роботу вимагатиме особисту інформацію, потенційні працівники зможуть відмовляти. При цьому така позиція не буде підставою для відмови у прийнятті на роботу.</p>
      <p>У пояснювальні записці до законопроекту йдеться, що автори взяли за приклад німецький досвід. Зазначається, трудове законодавство країни чітко передбачає перелік відомостей, які роботодавець не має права вимагати від потенційних працівників.</p>
      <p>Зокрема, це відомості щодо особистого життя та особистих планів на майбутнє, релігійні переконання, членство у професійній спілці. Так само це стосується інших даних, які не впливають на трудову діяльність, але можуть призвести до суб'єктивних рішень при прийомі на роботу.</p>
      <h3>Право на особисте життя</h3>
      <p>Навряд чи зміни до законодавства позначаться на роботодавцях, і так само навряд чи від цього виграють працівники. Таку думку в інтерв'ю Радіо НВ висловив голова Ради Федерації роботодавців Дмитро Олійник.</p>
      <p>За його словами, це право робітників будувати родину та особисте життя. Він додав, забезпечувати декретну відпустку — це соціальна відповідальність роботодавців. Водночас він зауважив, що кадрові служби зацікавлені знати особистісні характеристики працівників, аби розуміти, наприклад, чи схильна людина до порушення закону.</p>
      <p>«Не думаю, що особиста інформація для нас критична. Для нас Критичні інші речі - кваліфікація, криміногенні схильності. Так чи інакше розуміння інших характеристик, які не вписуються в анкету, у правовласника повинно бути», — наголосив Олійник.</p>
      <h3>Якість роботи</h3>
      <p>У сучасних реаліях сімейний стан працівників не впливає на якість їхньої роботи, зауважила в інтерв'ю Радіо НВ експерт з працевлаштування, Валентина Бардадим.</p>
      <p>Вона також зазначила, що роботодавці здебільшого цікавляться професійними рисами кандидатів. натомість, місце фактичного проживання цікавить їх лише у випадку, коли потрібно розуміти, чи потрібно компенсувати житлові витрати на одну особу, або на цілу родину.</p>
      <p>«Зараз люди, якщо йдуть на роботу, зважують всі моменти з дітьми, беруть няньок, викликають бабусь та дідусів і націлюються на роботу. Якщо людина буде ходити кожен місяць на лікарняний, тут вже будуть проговорюватися додаткові KPI, які будуть залежати від результату. Тобто людині потрібно буде виконати якийсь визначений об'єм роботи, наприклад, працювати віддалено», — зауважила Бардадим.</p>
      <p>Нагадаємо, раніше у Міністерстві соціальної політики повідомили, що у новому Трудовому кодексі, який знаходиться на етапі розробки, передбачили лібералізацію трудових відносин. Нововведення дозволить роботодавцям легше звільняти працівників.</p>
    </article>
  </body>
</html>