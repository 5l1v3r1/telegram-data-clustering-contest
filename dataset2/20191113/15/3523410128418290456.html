<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639815/%D8%AA%D9%87%D8%AF%DB%8C%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%AE%D8%B1%D8%A7%D8%AC-%D8%B1%D8%A6%DB%8C%D8%B3-%DA%A9%D8%A7%D8%B1%DA%A9%D9%86%D8%A7%D9%86-%DA%A9%D8%A7%D8%AE-%D8%B3%D9%81%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T15:38:00+00:00"/>
    <meta property="og:title" content="تهدید ترامپ به اخراج رئیس کارکنان کاخ سفید"/>
    <meta property="og:description" content="طبق گزارش یک رسانه آمریکایی، دونالد ترامپ به دلیل دلخوری از عملکرد «میک مولوینی» رئیس کارکنان کاخ سفید در رابطه با استیضاح رئیس‌جمهور ..."/>
  </head>
  <body>
    <article>
      <h1>
        <a href="https://www.bultannews.com/fa/news/639815/%D8%AA%D9%87%D8%AF%DB%8C%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%AE%D8%B1%D8%A7%D8%AC-%D8%B1%D8%A6%DB%8C%D8%B3-%DA%A9%D8%A7%D8%B1%DA%A9%D9%86%D8%A7%D9%86-%DA%A9%D8%A7%D8%AE-%D8%B3%D9%81%DB%8C%D8%AF">تهدید ترامپ به اخراج رئیس کارکنان کاخ سفید</a>
      </h1>
      <h2>طبق گزارش یک رسانه آمریکایی، دونالد ترامپ به دلیل دلخوری از عملکرد «میک مولوینی» رئیس کارکنان کاخ سفید در رابطه با استیضاح رئیس‌جمهور ...</h2>
      <address><time datetime="2019-11-13T15:38:00+00:00">13 Nov 2019, 15:38</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b><i>روزنامه</i></b> «واشنگتن پست» در آستانه برگزاری نخستین جلسات علنی برای تحقیقات<b> استیضاح</b> «دونالد ترامپ» رئیس‌جمهور آمریکا در مجلس نمایندگان این کشور از تهدید ترامپ برای اخراج رئیس کارکنان کاخ سفید خبر داده است.</p>
      <p>طبق این گزارش، دونالد ترامپ رئیس‌جمهور آمریکا از عملکرد «میک مولوینی» رئیس کارکنان کاخ سفید درباره تحقیقات مجلس نمایندگان برای استیضاح رئیس‌جمهور ناراضی و دلخور است و طی هفته‌های اخیر به اخراج او تهدید کرده است.</p>
      <p>واشنگتن پست به نقل از سه منبع مطلع اعلام کرد، ترامپ به طور خاص از کنفرانس خبری ۱۷ اکتبر (۲۵ مهر ماه) مولوینی در کاخ سفید گله‌مند است؛ کنفرانسی که در آن وی تایید کرده بود که دولت ترامپ با هدف اعمال فشار بر «کی‌یف» برای انجام تحقیقات درباره انتخابات ۲۰۱۶ ریاست جمهوری آمریکا و همچنین تحقیق درباره نقش «جو بایدن»، کمک نظامی آمریکا به اوکراین را متوقف کرده بود.</p>
      <p>مولوینی بعد از این کنفرانس تلاش کرد که این اظهارنظر خود را اصلاح کند و مدعی شد، دولت ترامپ در موضوع کمک نظامی به اوکراین به دنبال فشار برای انجام تحقیقات این کشور علیه جو بایدن نبوده و «اصلا هیچ بده‌ بستانی (quid pro quo) در کار نبود».</p>
      <p>طبق گزارش واشنگتن پست، مشاوران ارشد ترامپ به او درباره «ریسک‌های جدی» اخراج رئیس کارکنان کاخ سفید در برهه کنونی که مجلس نمایندگان آمریکا در حال تحقیقات استیضاح است، هشدار داده‌اند.</p>
      <p>این رسانه آمریکایی معتقد است با توجه به نقش خاص مولوینی در توقف موقت کمک نظامی آمریکا به اوکراین و همچنین هرج و مرج ناشی از تلاش برای پیدا کردن جایگزین او در منصب ریاست کارکنان کاخ سفید، اخراجش توسط ترامپ پر هزینه خواهد بود.</p>
      <p>یک مشاور ترامپ به واشنگتن پست گفت: «من فکر نمی‌کنم که تا بعد از ماه دسامبر (پایان سال جاری میلادی) شما شاهد رفتن او (برکناری مولوینی از کاخ سفید) باشید البته رئیس‌جمهور درباره آن کنفرانس خبری، خیلی ناراحت بود چرا که آن روز، روز خیلی بدی برای رئیس‌جمهور بود».</p>
      <p>واشنگتن پست در گزارش خود نوشته که مولوینی در رابطه با خواست ترامپ برای توقف ۴۰۰ میلیون دلار کمک نظامی به اوکراین و فشار بر این کشور برای انجام تحقیقات سیاسی مورد نظر او، در یک «ارتباط مستقیم» با رئیس‌جمهور آمریکا قرار داشت.</p>
      <p>طبق این گزارش، مشاوران ترامپ در توضیح چرایی مخالفتشان با اخراج مولوینی، به برکناری جان بولتون مشاور امنیت ملی سابق کاخ سفید به رئیس‌جمهور آمریکا اشاره کردند و گفتند که با برکناری بولتون، او به یک هدف با ارزش دموکرات‌ها برای انجام شهادت در پرونده تحقیقات استیضاح تبدیل شده است.</p>
      <p>یک مشاور ارشد رئیس‌جمهور آمریکا به واشنگتن پست گفت: «ترامپ دارد از همگان سوال می‌کند که نظر آنها درباره مولوینی چیست. او واقعا از وی (مولوینی) ناامید شده است اما به او مشورت داده شده است که آخرین چیزی که در حال حاضر نیاز دارد، انجام یک تغییر بزرگ در پرسنل (کاخ سفید) است».</p>
      <p>پیش از این در خبرها آمده بود که کمیته‌های مجلس نمایندگان آمریکا از «میک مولوینی» سرپرست کارکنان کاخ‌سفید درخواست کرد تا در این مجلس حضور یافته و درباره آغاز تحقیقات استیضاح دونالد ترامپ رئیس جمهور این کشور شهادت دهد.</p>
      <p>هفته گذشته «آدام شیف»، رئیس کمیته اطلاعاتی مجلس نمایندگان آمریکا و طراح اصلی تحقیقات استیضاح از دونالد ترامپ بابت گفت‌وگوی جنجالی او با رئیس‌جمهور اوکراین در ماه جولای (موسوم به «اوکراین‌گیت»)، از حضور چندین نفر در جلسات علنی تحقیقات استیضاح خبر داده بود.</p>
      <p>او گفت، «ویلیام تایلور»، دیپلمات ارشد آمریکا در اوکراین و «جورج کنت»، دستیار وزیر خارجه آمریکا چهارشنبه (۲۲ آبان) در جلسات استماع علنی کمیته امور اطلاعاتی مجلس نمایندگان حاضر خواهند شد.</p>
      <p>این کمیته روز جمعه ۱۵ نوامبر(۲۴ آبان) میزبان «ماری یووانویچ»، سفیر سابق آمریکا در اوکراین خواهد بود که اخراج او از این سمت در اردیبهشت‌ماه سال جاری توسط ترامپ به بخش مهمی از تحقیقات استیضاح تبدیل شده است.</p>
      <p>در صورتی که قانونگذاران دموکرات تصمیم به کلید زدن «بندهای استیضاح» علیه ترامپ بگیرند باید ابتدا در مجلس نمایندگان به آن رأی بدهند و در مرحله بعد، مجلس سنا هم باید درباره استیضاح ترامپ رأی بدهند.</p>
      <p>حتی اگر مجلس نمایندگان که اکثریت آن در اختیار دموکرات‌ها است با استیضاح ترامپ موافقت کند، مجلس سنا که اکثریت آن در دست جمهوری‌خواهان است احتمالاً ترامپ را تبرئه کند.</p>
    </article>
  </body>
</html>