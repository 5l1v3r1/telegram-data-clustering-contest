<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Pravitelstvoto-s-izklyuchitelno-vazhno-reshenie-za-Plovdiv-i-regiona-913582"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T15:06:00+00:00"/>
    <meta property="og:title" content="Правителството с изключително важно решение за Пловдив и региона!"/>
    <meta property="og:description" content="Правителството реши да обяви участък от републикански път II-56 Брезово - Пловдив - Път 11-86, от км..."/>
  </head>
  <body>
    <article>
      <h1>Правителството с изключително важно решение за Пловдив и региона!</h1>
      <address>
        <time datetime="2019-11-13T15:06:00+00:00">13 Nov 2019, 15:06</time>
      </address>
      <p>Правителството реши да обяви участък от републикански път II-56 Брезово - Пловдив - Път 11-86, от км 90+000 до км 102+820, за обект с национално значение и за национален обект. Така ще се ускорят процедурите по одобряване на инвестиционните проекти и издаване на разрешения за строеж, и ще могат да се използват облекчения в процедурата за отчуждаване на имоти - частна собственост, необходими за уширение на пътя и неговата модернизация.</p>
      <p>Бързо разрастващите се в икономическо отношение Пловдив и област Пловдив налагат необходимостта от своевременното развитие и разширяване на пътната мрежа, като особено важно е изграждането на околовръстен път на областния център. Трафикът по път II-86, който частично обхожда града от югозапад, е изключително натоварен и голяма част от транзитните потоци преминават през града по трасето на републикански път 1-8 "София- Пловдив-Хасково“.</p>
      <p>Пловдив, като областен административен център, все още няма окончателно завършен околовръстен път и участъкът от републикански път 11-56, от път 1-8, при пътен възел "Скобелева майка" до път II-86 Пловдив - Асеновград - Смолян (югоизточен обход на гр. Пловдив) от км 96+900 до км 104+033 не е изграден.</p>
      <p>Поради това значителна част от транзитните потоци преминават през града. Доизграждането на югоизточния обход на Пловдив е от изключително значение за осигуряване на най- ратка комуникационна връзка с контролно-пропускателните пунктове при Рудозем, Златоград и Маказа и облекчаване на транзитния трафик с Гърция и Турция. Югоизточният обход ще осъществява пряка връзка на съседните области - Смолян, Кърджали и Хасково с АМ "Тракия“ и републикански път 1-8 (международен път Е-80), което е от изключителна важност в социален и икономически аспект.</p>
      <p>Пловдив е градът в България с най-много и най-големи икономически зони около него, които все повече се разрастват. Нараства и значението на гражданското летище в Крумово, което именно чрез изграждането на югоизточния околовръстен път ще получи пряк достъп до АМ "Тракия“. Структуроопределящо за икономиката на областта и държавата е и предприятие "КЦМ“ АД, които заедно с развиващите се икономически зони "Тракия“ и "Марица“, в които ускорено се изграждат и в момента заводи за автомобилни части, определят Пловдив като център за сериозни инвестиции. Всичко това допринася за нарастване на товарните и пътнически превози по съществуващата пътната мрежа, която е с почти изчерпана пропускателна способност.</p>
      <p>След завършването на югоизточния околовръстен път (Път II -56 "Брезово - Пловдив - Път II-86“, участък от км 90+000 до км 102+820), ще се даде възможност товарните превози да достигат до новоизградения интермодален железопътен терминал край Пловдив. В резултат се очаква многократно увеличение на транспортния поток.</p>
      <p>За реализацията на последния сегмент от обхода - участъкът от км 98+000 до км 102+820 е сключено споразумение за сътрудничество между община Пловдив и Агенция "Пътна инфраструктура“. Изготвени са технически проект и парцеларен план, чието процедиране предстои.</p>
      <p>Ползите от изграждането на югоизточния околовръстен път на Пловдив надхвърлят рамките на област Пловдив и имат съществено значение за развитието на всички области от Южен централен район.</p>
    </article>
  </body>
</html>