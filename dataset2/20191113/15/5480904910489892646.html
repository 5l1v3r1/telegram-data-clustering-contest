<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ucastnici-stavky-za-klima-protestuji-na-rektoratu-uk/1820627?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T15:39:00+00:00"/>
    <meta property="og:title" content="Účastníci stávky za klima protestují na rektorátu UK"/>
    <meta property="og:description" content="Praha - Účastníci studentské okupační stávky za klima se dnes odpoledne z Filozofické fakulty Univerzity Karlovy v Praze, kde stávku v úterý zahájili, přesunuli k rektorátu univerzity. Několik desítek mladých lidí obsadilo vstupní halu historické budovy Karolina, v níž hodlají zůstat i přes noc. Vedení univerzity jim to večer povolilo. Studenti žádají nejen konkrétní opatření vlády na ochranu životního prostředí, ale i odstoupení rektora UK Tomáše Zimy, kterému vyčítají několik kauz. Zima uvedl, že odstoupit nehodlá."/>
  </head>
  <body>
    <article>
      <h1>Účastníci stávky za klima protestují na rektorátu UK</h1>
      <address><time datetime="2019-11-13T15:39:00+00:00">13 Nov 2019, 15:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Účastníci studentské okupační stávky za klima se dnes odpoledne z Filozofické fakulty Univerzity Karlovy v Praze, kde stávku v úterý zahájili, přesunuli k rektorátu univerzity. Několik desítek mladých lidí obsadilo vstupní halu historické budovy Karolina, v níž hodlají zůstat i přes noc. Vedení univerzity jim to večer povolilo. Studenti žádají nejen konkrétní opatření vlády na ochranu životního prostředí, ale i odstoupení rektora UK Tomáše Zimy, kterému vyčítají několik kauz. Zima uvedl, že odstoupit nehodlá.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573658029_P201911130832401.jpg"/>
        </figure>
        <figure>
          <img src="https://i3.cn.cz/6/1573658104_P201911130832901.jpg"/>
        </figure>
        <figure>
          <img src="https://i3.cn.cz/6/1573659545_P201911130864501.jpg"/>
        </figure>
        <figure>
          <img src="https://i3.cn.cz/6/1573659664_P201911130867101.jpg"/>
        </figure>
        <figure>
          <img src="https://i3.cn.cz/6/1573659712_P201911130867701.jpg"/>
        </figure>
        <figure>
          <img src="https://i3.cn.cz/6/1573659731_P201911130868201.jpg"/>
        </figure>
      </slideshow>
      <p>Studenti stávkující za klima dorazili do Karolina kolem 15:00 z budovy Filozofické fakulty, jejíž chodby obsadili v úterý a v noci na středu. Pochodu ke Karolinu se podle policistů zúčastnilo zhruba 80 vysokoškoláků. Kolem 18:00 bylo na místě asi 40 studentů, kteří se rozhodli v budově přenocovat. Univerzita Karlova měla podle statistik ministerstva školství v minulém školním roce zhruba 45.000 studentů. Zda budou stávkující studenti v protestu pokračovat i v dalších dnech, podle jejich mluvčího Kryštofa Říhy rozhodnou ve čtvrtek dopoledne.</p>
      <p>Dnes odpoledne protestující cestou ke Karolinu skandovali mimo jiné heslo Radši lepší klima nežli rektor Zima. Rektor s nimi diskutoval ve vstupní hale, kterou obsadili. Jeho argumenty ale studenti nepřijali, skandovali Rezignaci a pískali na něj. Tvrdili, že rektora neuznávají jako autoritu. Zima jim řekl, že odstoupit nehodlá, a odešel. "K odstoupení nemám důvod, plně se soustředím na řízení univerzity a její rozvoj," napsal pak ČTK.</p>
      <p>Stávkující rektorovi vytýkají zejména aféru kolem spolupráce univerzity s úvěrovou společností Home Credit, která se zavázala univerzitě po dobu tří let poskytovat ročně půl milionu korun. Vedení univerzity čelilo za toto partnerství kritice a Home Credit od smlouvy následně odstoupil. Vedle toho studenti poukazují na to, že Home Credit patří Petru Kellnerovi, který přispívá Institutu Václava Klause, jenž popírá klimatické změny.</p>
      <p>Zima ve své reakci uvedl, že téma změny klimatu považuje za velmi vážný problém, kterému se univerzita intenzivně věnuje. Za důležité považuje i aktivity studentů, které na téma upozorňují. Dodal, že vítá kritickou diskusi, ale dnešní setkání se zástupci stávkujících studentů podle něj ukázalo, že o debatu příliš zájem nemají.</p>
      <p>Atmosféra v Karolinu byla večer poklidná, demonstranti si tlumeně povídali kolem spacáků, karimatek a stanu, který si postavili. Rozvěsili transparenty s nápisy jako "Máme holé lesy" nebo "Kdy už skončí kapitalismus?". Neblokovali vchod do budovy a nechali zaměstnance univerzity odcházet. Zástupci rektorátu jim kolem 18:00 oznámili, že studenti budou moct v atriu Karolina zůstat i přes noc. Dohlížet na ně bude noční vrátný. Historická část budovy, kde je například Velká aula, a administrativní část se zavře.</p>
    </article>
  </body>
</html>