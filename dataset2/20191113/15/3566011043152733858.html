<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547040.html/%D8%AA%D9%88%D9%84%D8%AF-%DA%AF%D9%88%D8%B3%D9%81%D9%86%D8%AF-%D8%A8%D8%A7-%D8%AF%D9%88-%D8%AF%D9%87%D8%A7%D9%86-%D9%88-%D8%B3%D9%87-%D8%B2%D8%A8%D8%A7%D9%86-%D8%AF%D8%B1-%D8%AF%D8%B1%DA%AF%D8%B2"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T15:56:00+00:00"/>
    <meta property="og:title" content="تولد گوسفند با دو دهان و سه زبان در درگز"/>
    <meta property="og:description" content="روز گذشته یک بره با دو دهان و سه زبان که از ناحیه چشم هم دچار مشکل بود و ترکیب سر او با بره‌های معمولی تفاوت داشت در روستای برج قلعه درگز به دنیا آمد."/>
  </head>
  <body>
    <article>
      <h1>تولد گوسفند با دو دهان و سه زبان در درگز</h1>
      <h2>اتفاقی نادر و عجیب؛</h2>
      <address>
        <time datetime="2019-11-13T15:56:00+00:00">13 Nov 2019, 15:56</time>
      </address>
      <p>روز گذشته یک بره با دو دهان و سه زبان که از ناحیه چشم هم دچار مشکل بود و ترکیب سر او با بره‌های معمولی تفاوت داشت در روستای برج قلعه درگز به دنیا آمد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد شاهوردی‌زاده در گفتگو با <a href="http://www.sobhtoos.ir/">صبح توس</a> از تولد یک بره عجیب الخلقه در روستای برج قلعه شهرستان درگز خبر داد و اظهار کرد: صبح روز گذشته از یک رأس میش، بره ای به دنیا آمد که دارای دو دهان و سه زبان بوده، ترکیب سر او با بره های معمولی تفاوت دارد و یک چشم او ضعیف است.</p>
      <p>این شهروند درگزی که مدت دوازده سال است به شغل دامداری مشغول بوده و قریب به پنجاه رأس گوسفند دارد، توضیح داد: مادر این بره مدت چهار سال است که به صورت یک در میان گوسفند مرده به دنیا می آورد؛ به عبارت بهتر، در طی این چهار سال، همواره بره اول که سه ماه از انعقاد نطفه آن گذشته در شکم مادر می میرد ولی بره بعدی زنده و سالم به دنیا می آید.</p>
      <figure>
        <img src="http://newsroom.dana.ir/content/upload/c29a62e9-dbee-42b4-9831-33effcc59a28.JPG"/>
      </figure>
      <p>وی افزود: بر خلاف 4 سال گذشته، اینبار بره اول زنده به دنیا آمد اما با یک سری نقص هایی که فکر نمی کنم تاکنون کسی مانند آن را مشاهده کرده باشد؛ علاوه بر موارد مذکور صدای این حیوان هم متفاوت است و انگار دو بره به طور همزمان در حال صدا کردن هستند.</p>
      <p>شاهوردی زاده تاکید کرد: بالاخره این هم یکی از مخلوقات خداست و باید خدا را بابت تمام نعماتی که بر ما ارزانی داشته شکر کنیم؛ اما به دلیل اینکه بره از چند ناحیه دچار مشکل است و قطعا نمی تواند رشد و نمو درستی داشته باشد مجبوریم او را سر ببریم.</p>
      <figure>
        <img src="http://newsroom.dana.ir/content/upload/c77a1308-3d83-48b1-bb45-4f00d083516a.JPG"/>
      </figure>
      <p>خاطرنشان می‌شود با پیگیری‌های خبرنگار ما از اداره دامپزشکی شهرستان، مقرر شد نیروهای این اداره برای بررسی علل بروز چنین پدیده‌هایی به محل دامداری رفته و مراتب را جهت جلوگیری از وقوع چنین اتفاقاتی به اطلاع مردم و سایر دامداران برسانند.</p>
      <p>انتهای پیام/</p>
    </article>
  </body>
</html>