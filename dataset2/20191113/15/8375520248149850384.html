<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stolichna-vlada-zapevnyaje-konflikt-navkolo-nadbudovi-na-maydani-vicherpano-639721.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T15:45:09+00:00"/>
    <meta property="og:title" content="Столична влада запевняє: конфлікт навколо надбудови на Майдані вичерпано"/>
    <meta property="og:description" content="Влада міста підписала з власником приміщення у будинку письмову домовленість про повернення даху у первісний стан"/>
  </head>
  <body>
    <article>
      <h1>Столична влада запевняє: конфлікт навколо надбудови на Майдані вичерпано</h1>
      <address>
        <time datetime="2019-11-13T15:45:09+00:00">13 Nov 2019, 15:45</time>
      </address>
      <h4>Влада міста підписала з власником приміщення у будинку письмову домовленість про повернення даху у первісний стан</h4>
      <p>Представники столичної влади заявили, що конфлікт через скандальну надбудову на даху будинку на по вул. Софіївській, 1/2 вичерпано.</p>
      <p>Результатом стало підписання з власником приміщення у будинку письмової домовленості про повернення даху у первісний стан, а також: його утеплення, гідроізоляційні роботи, встановлення нової покрівлі, ремонт ліфту та приведення прибудинкової території в порядок. Це підтвердив представник власника Дмитро Набугорнов сьогодні на брифінгу.</p>
      <p>«Маючи кейс напрацювань з вирішення конфлікту на Майдані Незалежності, ми хочемо йти далі у вирішенні подібних конфліктів з самоуправством власників квартир, що роблять і надбудови, й прибудови із порушенням несучих конструкцій житлових будинків і так званих «цар-балконів». Тільки у Шевченківському районі, де трапився нинішній інцидент, таких випадків 46. Найобурливіший – за адресою вул. Жилянська, 59», - сказав радник міського голови Максим Бахматов.</p>
      <p>«Нині в Україні діють нові закони про житлово-комунальне господарство, головний з них №417 «Про особливості здійснення права власності у багатоквартирному будинку», яким встановлено, що до спільної сумісної власності мешканців належать всі елементи споруди, окрім квартир (індивідуальна власність), тому ніхто з сусідів, або ЖЕКів не має права дозволяти або виконувати дії з сумісною власністю без згоди всіх мешканців, - підкреслив голова Шевченківської РДА Олег Гаряга. – Тому самоуправні дії окремих жителів – протизаконні. Про це слід пам’ятати киянам, якщо вони збираються робити щось у будинку, а не в квартирі».</p>
      <p>Нагадаємо, в мережі опублікували <a href="https://glavcom.ua/kyiv/news/majdan-peretvorjujut-u-faveli-shokujuchi-foto-nadbudovi-na-vidomomu-budinku-u-samomu-tsentri-stolitsi-632218.html">шокуючі фото надбудови у самому центрі Києва</a>.</p>
      <p>Шевченківське управління поліції Києва <a href="https://glavcom.ua/kyiv/news/stolichni-pravoohoronci-porushili-spravu-cherez-nadbudovu-na-dahu-budinku-na-maydani-632397.html">зареєструвало кримінальне провадження за фактом будівництва нового поверху на даху будинку на Майдані Незалежності.</a></p>
      <p>Будинок по вул. Софіївська, 1 не є пам’яткою, проте знаходиться на території охоронної зони Софійського собору - пам’ятки національного значення та пам’ятки ЮНЕСКО.</p>
      <p>Як повідомляв мер Києва Віталій Кличко, міські служби з 29 серпня 2019 року намагалися отримати доступ до об’єкта, проте їм його не надали. </p>
      <p>Комунальне підприємство «Київблагоустрій» за підтримки поліції <a href="https://glavcom.ua/kyiv/news/samochinne-budivnictvo-u-kijevi-klichko-prosit-dopomogi-u-premjera--632766.html">провело демонтаж незаконно зведених конструкцій</a>.</p>
      <p>Департамент Державної архітектурно-будівельної інспекції у Києві здійснює відповідні перевірки, аби з’ясувати винного в інциденті та яких збитків завдано місту. </p>
      <p>За результатами перевірок та за висновками комісії відповідний позов спрямують до суду.</p>
      <p> 11 листопада з’явилася інформація про те, що власник поновив будівництво надбудови. Оскільки спеціалістами Шевченківської РДА велася постійна фотофіксація, <a href="https://glavcom.ua/kyiv/news/nadbudova-na-maydani-vlasnik-primishchennya-namagavsya-vidnoviti-budivnictvo-639444.html">інспектори одразу зупинили зведення стін надбудови,</a> які, за словами власника, начебто знадобилися, аби звести балку стелі на необхідний рівень. Будівельні матеріали, що виявили в дворі будинку, зараз знаходяться під контролем служб району.</p>
      <footer>Джерело: <a href="http://vechirniykiev.com.ua/">Вечірній Київ</a></footer>
      <related>
        <a href="https://glavcom.ua/kyiv/news/nadbudova-na-maydani-vlasnik-primishchennya-namagavsya-vidnoviti-budivnictvo-639444.html"/>
        <a href="https://glavcom.ua/kyiv/news/znesennya-starovinnoji-sadibi-v-kijevi-vlada-podast-zayavu-do-policiji-na-testya-nasirova-639555.html"/>
        <a href="https://glavcom.ua/kyiv/news/kompaniya-testya-nasirova-znesla-starovinniy-osobnyak-u-centri-kijeva-foto-639205.html"/>
      </related>
    </article>
  </body>
</html>