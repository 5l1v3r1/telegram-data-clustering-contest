<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cenu-ambasador-kvality-cr-dostal-obchodni-retezec-albert/1820630?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T15:41:00+00:00"/>
    <meta property="og:title" content="Cenu Ambasador kvality ČR dostal obchodní řetězec Albert"/>
    <meta property="og:description" content="Praha - Obchodní řetězec Albert ČR se stal letošním Ambasadorem kvality České republiky a vítězem ceny v podnikatelském sektoru. Udělila mu ji Česká společnost pro jakost. Letos nově ocenila i veřejný sektor. Na prvním místě se umístil Úřad městské části Praha 10, jako druhý město Hranice na Přerovsku a třetím je Dopravní podnik hl. m. Prahy. Výsledky dnes oznámili pořadatelé na tiskové konferenci."/>
  </head>
  <body>
    <article>
      <h1>Cenu Ambasador kvality ČR dostal obchodní řetězec Albert</h1>
      <address><time datetime="2019-11-13T15:41:00+00:00">13 Nov 2019, 15:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Obchodní řetězec Albert ČR se stal letošním Ambasadorem kvality České republiky a vítězem ceny v podnikatelském sektoru. Udělila mu ji Česká společnost pro jakost. Letos nově ocenila i veřejný sektor. Na prvním místě se umístil Úřad městské části Praha 10, jako druhý město Hranice na Přerovsku a třetím je Dopravní podnik hl. m. Prahy. Výsledky dnes oznámili pořadatelé na tiskové konferenci.</p>
      <p>Cena Ambasador kvality ČR je určena pro organizace, které nadstandardně dbají o zajištění kvality svých produktů a služeb a chovají se odpovědně. Soutěž začala loni, letos přibyl veřejný sektor.</p>
      <p>"Považovali jsme za důležité oceňovat organizace, které bojují a propagují kvalitu," řekl výkonný ředitel České společnosti pro jakost Petr Koten, která je neziskovou organizací s třicetiletou tradicí. Dodal, že kvalita bývá často ve firmách popelkou. Konkrétně u Alberta hodnotící komise ocenily jeho široké aktivity v osvětě o kvalitě potravin, bezpečném a kvalitním stravování. V hlavní ceně pro veřejný sektor komise posuzovala deset kandidátů, ze soukromého sektoru osm a nakonec vybrala dva finalisty.</p>
      <p>K dalším cenám, které spolek udělil, byla například cena CSR Guru zaměřující se na společenskou odpovědnost. Tu získala zakladatelka a výkonná ředitelka Asociace společenské odpovědnosti Lucie Mádlová. Ocenění pro osobnosti, které se mimořádným způsobem zasloužily o rozvoj kvality v ČR, nazvanou Cena Anežky Žaludové získal Pavel Mikoška. Ten je viceprezidentem Svazu obchodu a cestovního ruchu ČR a ředitelem kvality v řetězci Albert. Věnuje se mimo jiné i tématu dvojí kvality potravin v ČR. Letošním manažerem kvality se stal Miroslav Paclík z Úřadu průmyslového vlastnictví.</p>
      <p>Mezinárodní cenu inovací vyhlásil spolek ve spolupráci s Evropskou organizací pro kvalitu. Putuje za Moravskoslezským krajem, který díky své inovaci v sociálních službách umožnil více než tisícovce lidí se zdravotním postižením a penzistům opustit velké ústavy a bydlet v nových rodinných komunitních centrech. Kraj se tak stal vítězem národního kola v kategorii Inovace v sociálním a zdravotním sektoru. V kategorii Malých a střední podniků vyhrála mezinárodní cenu inovací firma Europ Assistance. Díky své aplikaci umožňuje zákazníkům v případě poruchy či nehody vozidla pomocí webu rychle zorganizovat pomoc bez toho, aniž by volali na asistenční linku. Zvyšuje díky tomu bezpečnost na silnicích.</p>
      <p>K dalším cenám patří mimo jiné tradiční značka ověřených a kvalitních výrobků a služeb Czech Made. Tu získaly čtyři firmy - vzdělávací a poradenská firma 1. VOX, výrobce tepelných izolací a potravinářských obalů Mirel Vratimov, firma Švamberk.com věnující se bytové problematice a také firma Proměny bydlení za službu Správa nemovitostí.</p>
    </article>
  </body>
</html>