<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/po-skandalech-s-financovanim-skoncilo-cesko-cinske-centrum-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T15:29:00+00:00"/>
    <meta property="og:title" content="Po problémech s financováním skončilo Česko-čínské centrum"/>
    <meta property="og:description" content="Rektor Univerzity Karlovy Tomáš Zima ukončil k dnešnímu dni činnost Česko-čínského centra UK (ČČC). Publicita, která se v posledních dnech zaměřila na sporné financování česko-čínských konferencí, centru podle Zimy uškodila a rektor nechce, aby to poškodilo aktivity připravované fakultami. Zima to dnes uvedl v tiskové zprávě a zdůraznil, že zrušení centra nebude mít dopad na pokračování interního auditu a jeho závěry. Minulý týden tři zaměstnanci Fakulty sociálních věd UK avizovali, že kvůli spornému financování centra fakultu opustí."/>
  </head>
  <body>
    <article>
      <h1>Po problémech s financováním skončilo Česko-čínské centrum</h1>
      <address><time datetime="2019-11-13T15:29:00+00:00">13 Nov 2019, 15:29</time> by <a rel="author">ČTK</a></address>
      <p>Zima v minulých dnech oslovil stávající členy rady ČČC a vedení zapojených fakult s návrhem na zrušení centra. "Podpůrná stanoviska mne ujistila, že jde o správnou úvahu, a proto jsem rozhodl o ukončení činnosti Česko-čínského centra UK k dnešnímu datu," uvedl Zima.</p>
      <p>Centrum bylo podle Zimy založeno s úmyslem podpořit a koordinovat fakultní aktivity směřující ke spolupráci s akademickými institucemi Číny. "V důsledku negativní publicity, která se na centrum snesla a významně jeho obraz poškodila, mohou zcela nešťastně a nezaslouženě utrpět i aktivity připravované fakultami UK, což považuji za velmi nešťastné a nežádoucí," dodal. Zrušení centra podle něj nebude mít žádný dopad na pokračování auditu a na další možné kroky vyplývající z jeho závěrů.</p>
      <figure>
        <img src="https://g.denik.cz/63/ff/20191112-134813_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/jako-pred-30-lety-na-uk-stavkuji-budouci-filozofove-za-ochranu-klimatu-20191112.html">Jako před 30 lety. Na UK stávkují budoucí filozofové, teď za ochranu klimatu Přečíst článek ›</a>
      </aside>
      <p>Server Aktuálně.cz v říjnu napsal, že bývalý tajemník centra Miloš Balabán lhal o financování česko-čínských konferencí. Podle pořadatelů těchto konferencí tvrdil, že naprostou většinu nákladů platilo samo centrum, ale konference platila čínská ambasáda, uvedl server. Například za letošní zářijovou výroční konferenci Česko-čínského centra tak podle něj Číňani zaplatili firmě Středisko bezpečnostní politiky, kterou Balabán založil, přes 600 tisíc korun. Balabán následně na funkci tajemníka centra rezignoval.</p>
      <h3>Odcházejí, ale předají projekty</h3>
      <p>Minulý týden se Balabán, Libor Stejskal a Mirka Kortusová ze Střediska bezpečnostní politiky Institutu politologických studií s děkankou FSV UK Alicí Němcovou Tejkalovou domluvili, že z fakulty kvůli spornému financování odejdou. Podle děkanky se tak stane k 31. lednu 2020, aby měli čas předat projekty, do kterých jsou zapojeni.</p>
      <figure>
        <img src="https://g.denik.cz/63/a6/praha-hrad-fronty-fronta-cekani-turiste-bezpecnost-opatreni-38-38-38_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/cestovniho-ruch-csu-profituje-praha-cina-nemecko-turismus-statistiky-20191109.html">Z cestovního ruchu nejvíc profituje Praha. Číňanů i Němců ubylo Přečíst článek ›</a>
      </aside>
      <p>Vedení UK čelilo v poslední době kritice kvůli smlouvě s firmou Home Credit ze skupiny PPF miliardáře Petra Kellnera, která patří mezi největší poskytovatele spotřebitelských úvěrů ve světě. Firma má silné zastoupení i v Číně. Home Credit se ve smlouvě o spolupráci zavázal UK po dobu tří let poskytovat ročně půl milionu korun.</p>
      <p>Ve smlouvě ale byla i pasáž o tom, že se smluvní strany "zavazují zdržet… všeho, co by mohlo poškodit (jejich) dobré jméno a pověst". Home Credit po kritice od smlouvy odstoupil s prohlášením, že nechce být vtahován do iracionálních debat. Rektor Zima se pak omluvil, že neodhadl reakci na uzavření smlouvy.</p>
      <figure>
        <img src="https://g.denik.cz/63/0a/praha-muze-pocitit-ujmu-svych-zajmu-varuje-cinska-ambasada_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-muze-pocitit-ujmu-svych-zajmu-varuje-cinska-ambasada-20191009.html">Praha může pocítit újmu svých zájmů, varuje čínská ambasáda Přečíst článek ›</a>
      </aside>
    </article>
  </body>
</html>