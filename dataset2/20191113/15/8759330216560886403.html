<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903627/emotionele-getuigenis-over-racisme-ik-draag-nog-veel-rancune-en-haat-met-me-mee-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-13T15:38:00+00:00"/>
    <meta property="og:title" content="Mununga komt fel getuigen: &quot;Racistische spreekkoren, dat is pure verkrachting&quot;"/>
    <meta property="og:description" content="Deze woensdag houdt de Pro League een"/>
  </head>
  <body>
    <article>
      <h1>Mununga komt fel getuigen: "Racistische spreekkoren, dat is pure verkrachting"</h1>
      <address>
        <time datetime="2019-11-13T15:38:00+00:00">13 Nov 2019, 15:38</time>
      </address>
      <p>
        <b>Deze woensdag houdt de Pro League een <a href="https://www.voetbalprimeur.be/nieuws/903603/venanzi-wil-met-standard-strijd-tegen-racisme-aangaan-zelfs-al-we-3-0-verliezen-.html?utm_source=doorlink&amp;utm_medium=doorlink&amp;utm_campaign=%2F">conferentie over het racisme in ons voetbal</a> en hoe dat best wordt bestreden. Tijdens het panelgesprek kwamen enkele (ex-)voetballers getuigen over hun ervaringen met racisme. Joachim Mununga kreeg de hele zaal stil.</b>
      </p>
      <p>Mununga is een Belgische voetballer met Congolese roots, die in het verleden furore maakte bij onder meer KV Mechelen. Tegenwoordig zit hij nog steeds in het voetbal, als staflid van Oud-Heverlee Leuven. Racisme heeft zijn loopbaan getekend, bekent hij. "Ik draag nog veel rancune en haat met me mee. Ik vind het zelfs heel moeilijk om erover te praten. Racistische spreekkoren: dat is pure verkrachting", schuwt Mununga de grote woorden niet volgens <i><a href="https://sporza.be/nl/2019/11/13/joachim-mununga-en-pierre-francois-over-racisme-in-voetbal/">Sporza</a>.</i></p>
      <aside>Lees meer<br/><a href="https://www.voetbalprimeur.be/nieuws/902529/hellas-stadion-deels-dicht-na-racisme-tegen-balotelli-fan-krijgt-verbod-tot-2030.html?itm_source=www.voetbalprimeur.be&amp;itm_medium=highlighted-content">Hellas-stadion deels dicht na racisme tegen Balotelli; fan krijgt verbod tot 2030</a></aside>
      <p>"Als ik Pierre Fran√ßois (CEO van de Pro League, red.) hoor zeggen dat het een complex probleem is, word ik opnieuw kwaad", gaat Mununga onverstoord verder. "Er moet dringend tegen opgetreden worden. Op bepaalde momenten voelde ik me in de steek gelaten. Ik ben nooit ondersteund geweest door mijn clubs of ploeggenoten. Zij verplichtten me bijna om mijn tranen te verdringen."</p>
      <p><b>Te weinig aandacht</b><br/>Toch reageerde Mununga tijdens zijn spelersloopbaan nooit openlijk op racistische incidenten. "Je wil op dat moment niet in de spotlights staan, maar gewoon verdwijnen", legt hij uit. "Door mijn getuigenis zou ik opnieuw anders behandeld worden. Dat is net wat ik niet wilde. Je hoopt dat je coach en ploeggenoten bij racistische spreekkoren de match stilleggen. Of dat supporters zich keren tegen de mensen die dergelijke pijnlijke dingen roepen. Maar dat is nooit gebeurd."</p>
      <p>"Helaas is racisme een banaliteit geworden", stelt Mununga nog. "Daarom is sensibilisatie en opvoeding belangrijk voor iedereen die in een stadion komt. Er moet meer aandacht voor zijn, want zulke kwetsende woorden draag je een leven lang mee", eindigt hij. De voorbije weken doken zowel international als in eigen land weer heel wat gevallen van racisme op, denk maar aan <a href="https://www.voetbalprimeur.be/nieuws/902974/racistische-mechelen-fan-gevonden-man-riskeert-dagvaarding-voor-rechtbank.html?utm_source=doorlink&amp;utm_medium=doorlink&amp;utm_campaign=%2F">de ontreddering van Marco Ilaimaharitra (Sporting Charleroi) bij het bezoek aan KV Mechelen</a>.</p>
    </article>
  </body>
</html>