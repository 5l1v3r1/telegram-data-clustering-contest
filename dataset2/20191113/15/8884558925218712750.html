<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/v-nemciji-bo-kaznivo-fotografiranje-zensk-pod-kril"/>
    <meta property="og:site_name" content="Primorske novice"/>
    <meta property="article:published_time" content="2019-11-13T15:50:04+00:00"/>
    <meta property="og:title" content="V Nemčiji bo kaznivo fotografiranje žensk pod krilom"/>
    <meta property="og:description" content="Dogaja se med drugim tako na tekočih stopnicah kot med množico pred koncertnimi odri. Storilci skrivoma s pomočjo pametnih telefonom posnamejo fotografije pod krili in oblekami žensk, nato pa te objavijo na svetovnem spletu. V Nemčiji bo to kmalu kaznivo dejanje."/>
  </head>
  <body>
    <article>
      <h1>V Nemčiji bo kaznivo fotografiranje žensk pod krilom</h1>
      <address><time datetime="2019-11-13T15:50:04+00:00">13 Nov 2019, 15:50</time> by <a rel="author">STA</a></address>
      <p>
        <b>Dogaja se med drugim tako na tekočih stopnicah kot med množico pred koncertnimi odri. Storilci skrivoma s pomočjo pametnih telefonom posnamejo fotografije pod krili in oblekami žensk, nato pa te objavijo na svetovnem spletu. V Nemčiji bo to kmalu kaznivo dejanje.</b>
      </p>
      <figure>
        <img src="https://static.primorske.si/foto/highres/gnweb/719634_261-krilo.jpg"/>
        <figcaption>Dogaja se med drugim tako na tekočih stopnicah kot med množico pred koncertnimi odri. Foto: Leo Caharija</figcaption>
      </figure>
      <p><b>BERLIN</b> &gt; Nemška vlada je namreč danes sprejela predlog zakona, ki predvideva kazensko odgovornost za t. i. upskirting. Enako bo veljalo tudi za nedovoljeno fotografiranje dekoltejev. Doslej je tovrstno fotografiranje v Nemčiji večinoma veljalo za prekršek, poslej pa naj bi bilo kaznivo dejanje. Predlog zakona mora potrditi še nemški parlament.</p>
      <p>Za razliko od fotografiranja je objava tovrstnih fotografij v Nemčiji že dlje časa kaznivo dejanje. Vse od leta 2015 so zagrožene globe in zaporna kazen do dveh let.</p>
      <p>"Fotografiranje ženske pod krilom ali njenega dekolteja je ponižujoče in kršitev intime, za kar ni opravičila," je dejala nemška ministrica za pravosodje <b>Christine Lambrecht</b> (SPD).</p>
      <p>Pred tem sta na svetovnem spletu dve mladenki zagnali peticijo, v kateri sta zahtevali, da upskirting postane kaznivo dejanje. Peticijo je podpisalo več kot 100.000 ljudi.</p>
      <p>Pobudnici <b>Hanna Seidel</b> in <b>Ida Marie Sassenberg</b> sta med drugim navajali, da se tovrstne intimne fotografije pogosto znajdejo na pornografskih straneh ali drugih platformah na svetovnem spletu. Številne fotografije tudi omogočajo identifikacijo žrtev. Te so o nedovoljenem fotografiranju pod krilom poročale tako v šolah, na delovnem mestu, v vozilih javnega potniškega prometa, na koncertih ali v veleblagovnicah. Med žrtvami niso samo ženske. Med njimi so se znašli tudi moški v kiltih, tipičnem škotskem krilu za moške.</p>
    </article>
  </body>
</html>