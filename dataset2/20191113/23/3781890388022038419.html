<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741529"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T23:40:00+00:00"/>
    <meta property="og:title" content="'เฮียหมา'ตกใจเงินหาย5ล้านบ.แจ้งตร.จี้'ธนาคาร'แจงด่วน"/>
    <meta property="og:description" content="'เฮียหมา' เจ้าของร้านอาหารชื่อดัง โร่แจ้งความหลังพบสมุดบัญชีเงินฝาก ถูกยกเลิกเงินหายกว่า 5 ล้านบาท พบพิรุธเงินถูกย้ายบัญชี วอนธนาคารออกมาชี้แจง จี้รับผิดชอบเงินที่หายไป"/>
  </head>
  <body>
    <article>
      <h1>'เฮียหมา'ตกใจเงินหาย5ล้านบ.แจ้งตร.จี้'ธนาคาร'แจงด่วน</h1>
      <address>
        <time datetime="2019-11-13T23:40:00+00:00">13 Nov 2019, 23:40</time>
      </address>
      <figure>
        <img src="https://www.dailynews.co.th/admin/upload/20191114/news_EglMNumVSy064004_533.jpg?v=20191114076"/>
      </figure>
      <p>
        <b>"เฮียหมา" เจ้าของร้านอาหารชื่อดัง โร่แจ้งความหลังพบสมุดบัญชีเงินฝาก ถูกยกเลิกเงินหายกว่า 5 ล้านบาท พบพิรุธเงินถูกย้ายบัญชี วอนธนาคารออกมาชี้แจง จี้รับผิดชอบเงินที่หายไป</b>
      </p>
      <p>เมื่อช่วงกลางดึกของวันที่ 13 พ.ย. ที่ผ่านมา ขณะที่พ.ต.ท.ประจวบ แขตสันเฑียะ สว.สอบสวน สภ.บางปู จ.สมุทรปราการ กำลังปฏิบัติหน้าที่อยู่บนโรงพัก ได้มีนายเอกพัฒ อธิธนัทกุล อายุ 61 ปี หรือ "เฮียหมา" เจ้าของร้านนายหมา ทะเลมีชีวิต ซึ่งร้านตั้งอยู่ริมถนนตำหรุ-คลองเก้า ต.แพรกษาใหม่ อ.เมือง จ.สมุทรปราการ ได้นำเอกสารสมุดบัญชีธนาคารเข้าแจ้งความร้องทุกข์ หลังจากเงินที่ฝากไว้กว่า 5 ล้านบาท ได้หายออกจากบัญชีไป แถมสมุดบัญชียังถูกยกเลิกโดยที่ไม่ทราบ จนไม่สามารถทำธุรกรรมต่าง ๆ ได้</p>
      <figure>
        <img src="https://www.dailynews.co.th/admin/upload/20191114/news_rJcEflubOl064004_533.jpg?v=20191114076?v=9237"/>
      </figure>
      <p> <br/>เกี่ยวกับเรื่องนี้ นายเอกพัฒ เปิดเผยว่า เมื่อปลายปี 61 ตนได้นำเงินจำนวนกว่า 5 ล้านบาท ไปฝากไว้ที่ธนาคารกรุงเทพ สาขานิคมอุตสาหกรรมบางปู ซึ่งพนักงานธนาคารแนะนำให้ฝากเป็นประเภท 12 เดือน เพื่อที่จะได้ดอกเบี้ยมากกว่าฝากแบบออมทรัพย์ธรรมดา ซึ่งตนคิดว่าบัญชีนี้ตนจะเก็บไว้เป็นบัญชีเก็บเงินและไม่เบิกออกมาใช้จ่าย จึงตอบตกลงและนำเงินจำนวนดังกล่าวเข้าไว้ในบัญชีตามขั้นตอน หลังจากนั้นก็ไม่ได้ตรวจสอบความเคลื่อนไหวของบัญชีดังกล่าวอีกเลย กระทั่งล่าสุดตนได้นำสมุดบัญชี 12 เดือนเล่มดังกล่าว ไปปรับที่ธนาคารกรุงเทพ สาขาโรบินสัน สมุทรปราการ เพื่อที่จะดูอัตราดอกเบี้ย เนื่องจากเวลาผ่านไปเกือบ 1 ปีแล้ว แต่กลับพบว่าสุดบัญชีเล่มดังกล่าวไม่สามารถปรับยอดได้ ตนจึงได้ลองนำสมุดบัญชีอื่น ซึ่งเป็นบัญชีเงินเงินค้ำประกันธุรกิจ ซึ่งเปิดไว้ธนาคารเดียวกัน แต่ก็ไม่สามารถปรับสมุดได้เช่นกัน หลังจากนั้นจึงเข้าไปสอบถามพนักงานธนาคาร ได้อธิบายว่าสมุดบัญชีทั้ง 2 เล่มถูกยกเลิกการใช้แล้ว โดยให้ตนไปติดต่อสาขาที่เปิดบัญชีไว้</p>
      <figure>
        <img src="https://www.dailynews.co.th/admin/upload/20191114/news_MPOLxhvsCt064005_533.jpg?v=20191114076?v=3925"/>
      </figure>
      <p> <br/>นายเอกพัฒ กล่าวอีกว่า ทั้งนี้ตนจึงเดินทางไปที่ธนาคารสาขาที่ตนเปิดบัญชีไว้ พนักงานฯ ได้ตรวจสอบและพบว่า เงินจำนวน 5 ล้านบาทดังกล่าว ได้ถูกย้ายออกไปไว้ในบัญชีที่ค้ำประกันธุรกิจที่มีเงินในบัญชีกว่า 1 แสนบาท ซึ่งเป็นบัญชีที่ถูกยกเลิกเช่นกัน และเมื่อตรวจสอบสุดบัญชีอีกเล่มหนึ่งที่ถูกย้ายเงินจำนวน 5 ล้านบาทไปอยู่ในบัญชีดังกล่าวตามที่พนักงานธนาคารได้แจ้งมา พบว่าได้มีการทำสุดบัญชีใหม่ขึ้นมา และมีการถอนเงินออกจากบัญชีไปกว่าสองล้านห้าแสนบาท และลายมือที่เซ็นเบิกก็ไม่ใช่ลายเซ็นของตน จึงเกิดความไม่สบายใจ เพราะเงินอยู่ในธนาคารก็ยังไม่ปลอดภัย และก็ไม่ทราบว่ายังมีเงินเหลือในบัญชีทั้งสองเล่มอีกเท่าไหร่ หรืออาจจะหายไปหมดแล้ว ดังนั้นจึงได้เดินทางมาแจ้งความกับตำรวจ อย่างไรก็ตามตนตั้งข้อสังเกตว่าทำไมผู้ที่จงใจโยกย้ายเงินของตน ถึงรู้ว่าตนมีบัญชีเงินฝากของธนาคารนี้ ในสาขาเดียวกันบัญชีอื่นอีก และเลือกใช้บัญชี 12 เดือน และบัญชีค้ำประกันธุรกิจ ที่ไม่มีการเคลื่อนไหวและตนก็ไม่อยากโทษเจ้าหน้าที่ธนาคาร จึงเดินทางมาแจ้งความกับตำรวจเพื่อให้ทางธนาคารออกมาชี้แจง และรับผิดชอบกับเงินของตนเองที่หายไป<br/> <br/>เบื้องต้นเจ้าหน้าที่ได้ลงบันทึกประจำวันเอาไว้เป็นหลักฐาน และจะเชิญทางผู้บริหารของธนาคารสาขาดังกล่าวมาสอบสวนข้อเท็จจริง เพื่อดำเนินการตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191114/news_YJusPZgnho064005_533.jpg?v=20191114076?v=2684"/>
      </figure>
    </article>
  </body>
</html>