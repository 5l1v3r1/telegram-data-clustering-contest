<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/victorie-csm-csu-oradea-s-a-calificat-pentru-urmatoarea-faza-a-fiba-europe-cup-152784.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T23:46:00+00:00"/>
    <meta property="og:title" content="Victorie! CSM CSU Oradea s-a calificat pentru următoarea fază a FIBA Europe Cup"/>
    <meta property="og:description" content="Formaţia de baschet masculin CSM CSU Oradea a câştigat, miercuri seară, şi cel de-al patrulea joc din acest sezon cu BC CSU Sibiu. De această dată „roş-albaştrii” s-au impus cu 75-69, în deplasare, în Grupa D a FIBA Europe Cup, asigurându-şi deja calificarea pentru faza următoare."/>
  </head>
  <body>
    <article>
      <h1>Victorie! CSM CSU Oradea s-a calificat pentru următoarea fază a FIBA Europe Cup</h1>
      <address><time datetime="2019-11-13T23:46:00+00:00">13 Nov 2019, 23:46</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/CSM-CSU-Oradea-BC-CSU-Sibiu-baschet-masculin-131119.jfif"/>
        <figcaption>foto: arhivă</figcaption>
      </figure>
      <p>Baschetbaliştii de la CSM CSU Oradea au învins încă o dată echipa BC CSU Sibiu, în deplasare, miercuri, în etapa a 4-a a Grupei D din FIBA Europe Cup.</p>
      <p>Meciul, care s-a desfăşurat la Sala Transilvania din oraşul de pe Cibin, s-a încheiat cu scorul de 75-69 pentru formaţia orădeană, care şi-a asigurat, astfel, calificarea pentru faza următoare a competiţiei.</p>
      <p>De această dată, jocul a fost mai dificil pentru elevii antrenorului Cristian Achim, spre deosebire de cel de duminică, spre exemplu, de acasă, când CSM şi-a adjudecat toate cele patru sferturi.</p>
      <p>Miercuri seară, pentru CSM CSU au evoluat de la început Broussard, Richard, Barnette, Zekovic şi Valeika. Oradea a controlat primele zece minute, fapt reflectat şi pe tabela de marcaj, care a consemnat la prima pauză avantajul de 10 puncte al orădenilor, scor 27-17.</p>
      <p>În secvenţa secundă "roş-albaştrii" au fost depăşiţi net, gazdele reuşind să marcheze primele 16 puncte din această perioadă, în timp ce echipa orădeană a înscris doar cinci. Astfel, la pauza mare s-a ajuns ca BC CSU Sibiu să conducă cu 45-32.</p>
      <p>La vestiar s-a întâmplat ceva în cadrul CSM CSU Oradea, pentru că în sfertul III a avut o altă abordare. A început cu un parţial de 8-0, s-a apărat mai bine, a recuperat mai multe mingi, iar ofensiva şi-a făcut datoria. În acest fel, în ultima pauză s-a intrat cu scorul de 57-56 pentru oaspeţi.</p>
      <p>Cum era de aşteptat, ultimele 10 minute au fost foarte disputate. Cele două echipe s-au succedat la conducere pe tabelă, arătând un efort fizic de apreciat. Pe final însă, cu un minut şi jumătate înainte de ultima sirenă, Richard a transformat de pe semicerc şi a adus CSM la un avantaj de două posesii. Ultimul minut a fost controlat de orădeni, elevii antrenorului Cristian Achim impunându-se cu scorul de 75-69.</p>
      <p>Astfel, după patru etape în Grupa D a FIBA Europe Cup, CSM CSU Oradea are 4-0 la general, ocupă primul loc şi este deja calificată în faza următoare.</p>
    </article>
  </body>
</html>