<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822192.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T23:57:00+00:00"/>
    <meta property="og:title" content="کنایه سیدحسن خمینی به رهبران خائن و نادان برخی کشورهای اسلامی"/>
    <meta property="og:description" content="جماران نوشت: حجت الاسلام و المسلمین سید حسن خمینی در مراسم ادای احترام مهمانان سی و سومین کنفرانس وحدت اسلامی با آرمان‌های امام خمینی(س) اظهار داشت: آیه «وَاعتَصِموا بِحَبلِ اللَّهِ جَمیعًا وَلا تَفَرَّقوا» رمز هویت امت اسلامی است."/>
  </head>
  <body>
    <article>
      <h1>کنایه سیدحسن خمینی به رهبران خائن و نادان برخی کشورهای اسلامی</h1>
      <address>
        <time datetime="2019-11-13T23:57:00+00:00">13 Nov 2019, 23:57</time>
      </address>
      <p>یادگار امام با بیان اینکه نفاق، جامعه اسلامی را چندپاره می‌کند، گفت: اجازه ندهیم که جریان نفاق در جوامع اسلامی شکل گیرد.</p>
      <p>جماران نوشت: حجت الاسلام و المسلمین سید حسن خمینی در مراسم ادای احترام مهمانان سی و سومین کنفرانس وحدت اسلامی با آرمان‌های امام خمینی(س) اظهار داشت: آیه «وَاعتَصِموا بِحَبلِ اللَّهِ جَمیعًا وَلا تَفَرَّقوا» رمز هویت امت اسلامی است.</p>
      <p>وی با بیان اینکه این آیه به صراحت از "اخوت" به عنوان نعمت خداوند بیان شده است، افزود: به تعبیر برخی از بزرگان جهان اسلام، معجزه پیامبر(ص) در کنار قرآن، تجمیع همه انسانها بود و همه باید در این راه یکصدا باشیم.</p>
      <p>یادگارامام با تاکید بر اینکه اگر می‌خواهید در جهان سعادتمند شوید یکپارچه باشید، اظهار داشت: تعبیر "برادری" در امت اسلامی یک تعبیر بسیار بلند است ومعجزه پیامبر(ص) این بود که دشمنی‌ها را کنار گذاشت و به جنگ‌ها پایان داد.</p>
      <p>وی یادآور شد: علامه طباطبایی در تفسیر المیزان ذیل همین آیه می‌فرماید؛ کار منافقین این بود که جامعه اسلامی را چند پاره کنند و دعوا ایجاد کنند و کردند.</p>
      <p>سید حسن خمینی عنوان کرد: آنان در دوره‌های نخست بعد از پیامبر(ص) چندان قدرت نداشتند، ولی آن موج و فضای اولیه در اثر تلاش منافقین از بین رفت.</p>
      <p>وی ادامه داد: بی جهت نیست که وقتی انقلاب اسلامی به رهبری امام شکل گرفت، یک صدای جهانی بیشتر نداشت و آن این بود که «ای مستضعفان متحد شوید».</p>
      <p>یادگارامام بیان کرد: اگر منافقین در دوره پیامبر(ص) نفاق خودشان را از ایجاد اختلاف شروع کردند، بعد از انقلاب ما هم دمیدن بر این اختلافات در جهان اسلام روز به روز توسط ناآگاهان یا آگاهان خائن انجام شد.</p>
      <p>وی عنوان کرد: دردمندان جهان، شیعه و سنی نداشت، فریاد زدند و گفتند صدایی که تفرقه ایجاد کند به تعبیر رهبر معظم انقلاب، یا اسلام سنی آمریکایی است و یا اسلام شیعی انگلیسی.</p>
      <p>سید حسن خمینی با تاکید بر اینکه اختلاف ریشه اسلام را می‌خشکاند، افزود: بسنده کردن به سخنان سخیف، ماندن در گذشته، توجه نکردن به آینده، فضایی به وجود آورد که چندین سال پیش نحله تکفیری عظیمی را پدید آورد و فاجعه آفرید.</p>
      <p>وی ادامه داد: هرکسی بذر تنفر بکارد، درخت اختلاف بر می‌خیزد، امروز هم باید بذر محبت ریخت و میوه محبت برداشت کرد.</p>
      <p>سید حسن خمینی گفت: امت ایران به تبع فرمان بنیادین امام و هدایتی که بعد از او رهبر معظم انقلاب در این مسیر به کمال داشتند، پرچمدار وحدت امت اسلامی بود، هست و خواهد بود.</p>
      <p>وی بیان کرد:. تلاش دوستان ما در مجمع تقریب گوشه ای از تلاش‌ها و جلوه‌ای از همت‌ها و نمادی از اراده مردم ایران و دوستداران امام برای اتحاد است.</p>
      <p>یادگارامام افزود: از پیچ‌های تاریخی تندی گذشتیم و به رغم لطماتی که زدند، اما درخت امت اسلامی بارورتر شد و بیداری پدید آمد.</p>
      <p>وی افزود: شاید ده‌ها سال پیش بسیاری افراد فکر می‌کردند همه اینها یک بازی است؛ اما امروز اثر بزرگ و لطمات بزرگی که امثال داعش و تفکرات تکفیری ایجاد کردند، نشان داد که آن هشدارها نگاه عالمانه ای بود که در جان‌های اندیشمندان جهان اسلام شکل گرفت.</p>
      <p>یادگارامام با بیان اینکه وجود رژیم اشغالگر وغده سرطانی یک دشنام علنی به پیامبر(ص) است و باید آن را حذف کنیم، افزود: این غده یک درد جانکاه بر امت اسلامی است که سرزمین امت اسلامی زیر یوغ یک تفکر نژادپرست قرار داده است.</p>
      <p>وی ادامه داد: امروز قدس مانند تمام نیم قرن گذشته و بلکه بیشتر، پرچم آزادی‌خواهی مسلمانان است و اصل داستان ما فلسطین و توجه به این کانون بزرگ آزادی خواهی است.</p>
      <p>سید حسن خمینی با بیان اینکه دشمنان تلاش‌های زیادی کردند که اختلاف بیندازند، گفت: دشمن جهالت، آگاهی است و در مقابل رژیم صهیونیستی هم بیش از هر چیزی نیازمند آگاهی و دانش هستیم.</p>
      <p>وی بیان کرد: امت اسلامی باید به قدرت خودش واقف شود و به وحدت کلمه خودش در مسأله فلسطین بیشتر دست یابد و حاکمان جاهل، نادان یا خائنی که بر این کشورها حکومت می‌کنند و تنها استمرار خودشان را می بینند بیشتر تعدیل شوند.</p>
      <p>سید حسن خمینی در ادامه با بیان اینکه ایران کشور وحدت امت اسلامی است، اظهار داشت: البته در میان ایرانی‌ها هم کسانی هستند که از وحدت سخن نمی ‌گویند، اما صدایی که از گلوی رهبر معظم انقلاب به عنوان جانشین امام و از گلوی تاریخ انقلاب و قلم و بیان امام بر می آید، وحدت، وحدت و وحدت است.</p>
      <p>وی اضافه کرد:  کنفرانس وحدت بسیار ارزشمند است و تلاشی که دست اندرکاران این اجلاس انجام می دهند کاری بسیار به موقع و مناسب است.</p>
      <p>۱۵۰ شخصیت برجسته خارجی شرکت‌کننده در سی و سومین کنفرانس بین المللی وحدت اسلامی شامگاه (چهارشنبه) به مقام شامخ بنیانگذار انقلاب اسلامی ادای احترام کردند و  پس از آن با یادگار امام دیدار کردند.</p>
    </article>
  </body>
</html>