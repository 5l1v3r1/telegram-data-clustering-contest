<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639881/%D8%AF%D8%B1%DA%AF%DB%8C%D8%B1%DB%8C-%D9%84%D9%81%D8%B8%DB%8C-%D9%85%DB%8C%D8%A7%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%88-%D9%86%D9%85%D8%A7%DB%8C%D9%86%D8%AF%D9%87-%D8%B9%D8%B1%D8%A8-%D9%BE%D8%A7%D8%B1%D9%84%D9%85%D8%A7%D9%86-%D8%B1%DA%98%DB%8C%D9%85-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:45:00+00:00"/>
    <meta property="og:title" content="درگیری لفظی میان نتانیاهو و نماینده عرب پارلمان رژیم اسرائیل"/>
    <meta property="og:description" content="به دنبال تشدید حملات جنگنده های رژیم صهیونیستی به نوار غزه، درگیری های لفظی شدیدی میان بنیامین نتانیاهو نخست وزیر و یکی از نمایندگان عرب..."/>
  </head>
  <body>
    <article>
      <h1>
        <a href="https://www.bultannews.com/fa/news/639881/%D8%AF%D8%B1%DA%AF%DB%8C%D8%B1%DB%8C-%D9%84%D9%81%D8%B8%DB%8C-%D9%85%DB%8C%D8%A7%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%88-%D9%86%D9%85%D8%A7%DB%8C%D9%86%D8%AF%D9%87-%D8%B9%D8%B1%D8%A8-%D9%BE%D8%A7%D8%B1%D9%84%D9%85%D8%A7%D9%86-%D8%B1%DA%98%DB%8C%D9%85-%D8%A7%D8%B3%D8%B1%D8%A7%D8%A6%DB%8C%D9%84">درگیری لفظی میان نتانیاهو و نماینده عرب پارلمان رژیم اسرائیل</a>
      </h1>
      <h2>به دنبال تشدید حملات جنگنده های رژیم صهیونیستی به نوار غزه، درگیری های لفظی شدیدی میان بنیامین نتانیاهو نخست وزیر و یکی از نمایندگان عرب...</h2>
      <address><time datetime="2019-11-13T23:45:00+00:00">13 Nov 2019, 23:45</time> by <a rel="author">بولتن نیوز | bultannews.com</a></address>
      <p>پس از ورود سرزده نتانیاهو به صحن علنی پارلمان رژیم صهیونیستی برای سخنرانی درباره تشدید اوضاع در نوار غزه، درگیری شدید لفظی میان وی و اعضای عرب پارلمان این رژیم رخ داد.</p>
      <p>براساس این گزارش، «احمد الطیبی» یکی از اعضای فهرست مشترک احزاب عرب گفت: نتانیاهو همچنان به دروغ گفتن و تحریک علیه عرب ها و فلسطینی ها برای اهداف سیاسی شخصی خود ادامه می دهد.</p>
      <p>خبرگزاری «فلسطین الان» به نقل از این رسانه صهیونیستی نوشت که احمد الطیبی و سایر اعضای فهرست مشترک احزاب عرب پارلمان این رژیم پس از انتقاد شدید از نتانیاهو از صحن علنی پارلمان اخراج شدند.</p>
      <p>از صبح دیروز (سه شنبه) با حمله پهپادهای رژیم صهیونیستی به ساختمانی در شرق نوار غزه، درگیری ها میان این رژیم و مقاومت شدت گرفت.</p>
      <p>ارتش اسرائیل امروز نیز در ادامه حملاتش به نوار غزه چندین موضع جهاد اسلامی را در نوار غزه هدف قرار داد که در پی آن چهار فلسطینی به شهادت رسیدند.</p>
      <p>در همین ارتباط جنبش جهاد اسلامی شهادت "خالد معوض فرج" ۳۸ ساله از <b>فرمانده</b>ان این گروه فلسطینی را تایید کرد.</p>
      <p>در جریان حملات جدید صهیونیست ها علیه نوار غزه تاکنون ۲۱ فلسطینی از جمله بهاء ابوالعطا یکی از فرماندهان جهاد اسلامی فلسطین به همراه همسرش به <b>شهادت</b> رسیدند و ده ها فلسطینی دیگر زخمی شدند.</p>
      <p>این حملات، با واکنش های شدید منطقه ای از جمله گروه های مختلف فلسطینی، انصار الله یمن، جبهه مردمی تونس و برخی رهبران سیاسی عراق روبه رو شده است.</p>
    </article>
  </body>
</html>