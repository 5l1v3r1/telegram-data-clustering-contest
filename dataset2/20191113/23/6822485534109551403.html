<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T23:16:00+00:00"/>
    <meta property="og:title" content="دردسرهای امانوئل ماکرون با اعتصاب بخش پزشکی"/>
    <meta property="og:description" content="به گزارش فارس، برنامه‌های اصلاحاتی بلند پروازانه «امانوئل ماکرون» رئیس جمهور فرانسه در میان اعتراضات دانشجویان و اعتصاب‌های برنامه ریزی شده در بیمارستان‌ها و  بخش حمل و نقل عمومی این کشور با مشکلاتی مواجه شده است."/>
  </head>
  <body>
    <article>
      <h1>دردسرهای امانوئل ماکرون با اعتصاب بخش پزشکی</h1>
      <address>
        <time datetime="2019-11-13T23:16:00+00:00">13 Nov 2019, 23:16</time>
      </address>
      <p>برنامه‌های اصلاحاتی رئیس جمهور فرانسه با مشکلات عدیده‌ای مواجه شده و بخش‌های مختلف این کشور از جمله پزشکی و حمل و نقل در پی برگزاری اعتصاب هستند.</p>
      <p>به گزارش فارس، برنامه‌های اصلاحاتی بلند پروازانه «امانوئل ماکرون» رئیس جمهور فرانسه در میان اعتراضات دانشجویان و اعتصاب‌های برنامه ریزی شده در بیمارستان‌ها و  بخش حمل و نقل عمومی این کشور با مشکلاتی مواجه شده است.</p>
      <p>به نوشته روزنامه «ونگارد» حدود 70 مدیر بخش پزشکی پاریس روز چهارشنبه عازم دفتر روزنامه« لوموند» چاپ فرانسه شده تا هشدار دهند که نظام بهداشت عمومی  این کشور در حال فروپاشی است.این اقدام آن‌ها یک روز قبل از اعتصاب و اعتراض شدید کارگران بخش بهداشت و پس از ماه‌ها اعتصاب در بخش فوریت‌های پزشکی بیمارستان‌های این کشور انجام شد.</p>
      <p>این در حالی است که هفته گذشته نیز خودسوزی یک دانشجویی در شهر «لیون» جنجالبرانگیز شد.بنابر گزارش‌ها، این دانشجو در اعتراض به فقر و همچنین سیاست‌های دولت فرانسه اقدام به خودسوزی کرد. «گابریل آتال» وزیر مشاور در امور جوانان فرانسه در سخنرانی در سنای این کشور گفت که فقر دانشجویی یک واقعیتی است که ما از دو سال گذشته به این سو با آن مواجه هستیم.</p>
      <p>اعتصاب کارکنان شبکه ریلی فرانسه در روزهای گذشته نیز باعث اختلال در حرکت قطارها در این کشور شد. این اعتصاب پس از آن آغاز شد که برخورد یک قطار با یک کامیون به مجروح شدن 11 نفر منجر شد. علیرغم آنکه راهبر قطار خود یکی از  مجروحان حادثه بود، اما مجبور شد مسئولیت مسافران آسیب دیده را نیز قبول کرده و از آنها مراقبت کند چرا که وی تنها کارمند رسمی شبکه ریلی فرانسه در قطار سانحه دیده بود. </p>
      <p> به نوشته روزنامه ونگارد، در حالی که سخنگوی دولت فرانسه از افزایش بودجه  بخش بهداشت و درمان خبر داده است، اما پزشکان پاریس حاضر در نشریه  لوموند گفتند که افزایش 2.3 بودجه این بخش برای سال 2020 کافی نیست. آن‌ها همچنین خواستار افزایش و شرایط بهتر زندگی برای کارکنان بهداشتی، به ویژه پیراپزشکان و پرستاران شدند.</p>
      <p>این در حالی است که امانوئل ماکرون همچنین در حال برنامه ریزی برای اصلاحات در بازنشستگی است که اتحادیه‌ها را عصبانی کرده و به  فراخوان اعتصاب بخش حمل و نقل در 5 دسامبر (پنجشنبه 14 آذر) منجر شده است.</p>
    </article>
  </body>
</html>