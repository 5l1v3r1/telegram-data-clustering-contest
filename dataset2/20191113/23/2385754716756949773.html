<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597244/erntogannea-selida-me-tis-hpatrampthavmasia-kai-paragogiki-synantisi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T23:40:00+00:00"/>
    <meta property="og:title" content="Ερντογάν:Νέα σελίδα με τις ΗΠΑ-Τραμπ:Θαυμάσια και παραγωγική συνάντηση"/>
    <meta property="og:description" content="Ο πρόεδρος των ΗΠΑ Ντόναλντ Τραμπ ανακοίνωσε απόψε ότι είχε μια «θαυμάσια, παραγωγική συνάντηση» με τον Τούρκο ομόλογό του, Ρετζέπ Ταγίπ Ερντογάν,..."/>
  </head>
  <body>
    <article>
      <h1>Ερντογάν:Νέα σελίδα με τις ΗΠΑ-Τραμπ:Θαυμάσια και παραγωγική συνάντηση</h1>
      <address><time datetime="2019-11-13T23:40:00+00:00">13 Nov 2019, 23:40</time> by <a rel="author">sigmalive</a></address>
      <p>Ο πρόεδρος των ΗΠΑ Ντόναλντ Τραμπ ανακοίνωσε απόψε ότι είχε μια «θαυμάσια, παραγωγική συνάντηση» με τον Τούρκο ομόλογό του, Ρετζέπ Ταγίπ Ερντογάν, δηλώνοντας «μεγάλος οπαδός» του και χαρακτηρίζοντας «ειλικρινείς» τις συνομιλίες που είχαν οι δύο ηγέτες στον Λευκό Οίκο.</p>
      <p>Ο Ρεπουμπλικάνος πρόεδρος δήλωσε ικανοποιημένος για τη συνεργασία των ΗΠΑ με την Τουρκία σε ό,τι αφορά την αντιμετώπιση της τρομοκρατίας. Τόνισε ότι η Άγκυρα είναι ένας «μεγάλος σύμμαχος» στο ΝΑΤΟ και εξέφρασε την ικανοποίησή του γιατί βρίσκεται κοντά στο στόχο να αυξήσει τη συμβολή της στη Βορειοατλαντική Συμμαχία στο 2% του ΑΕΠ της.</p>
      <p>Ωστόσο, σχολιάζοντας την αγορά του ρωσικού αμυντικού συστήματος S-400 από την Τουρκία, πρόσθεσε ότι δημιουργεί μια «πολύ σοβαρή πρόκληση» για τις ΗΠΑ. Εμφανίστηκε όμως αισιόδοξος ότι οι δύο χώρες θα καταφέρουν να επιλύσουν την κατάσταση.</p>
      <p>Για την οικονομική συνεργασία τους, είπε ότι οι οικονομικές σχέσεις των δύο χωρών έχουν «τεράστιες δυνατότητες».</p>
      <p>Αναφερόμενος εξάλλου στο θέμα της Συρίας, σχολίασε ότι η εκεχειρία, αν και «περίπλοκη», κρατάει και ευχαρίστησε την Τουρκία για τις προσπάθειές της.</p>
      <p>Ο Ερντογάν από την πλευρά του χαρακτήρισε «πολύ ειλικρινείς» τις συζητήσεις που είχε στον Λευκό Οίκο με τον Αμερικανό ομόλογό του.</p>
      <p>Παράλληλα ο Τούρκος Πρόεδρος είπε ότι, «είμαστε αποφασισμένοι να ανοίξουμε μια νέα σελίδα με τις ΗΠΑ».</p>
      <p>Όπως είπε, του δήλωσε ότι η Τουρκία μπορεί να αγοράσει αμερικανικούς πυραύλους Patriot, στη σωστή τιμή.</p>
      <p>Η Τουρκία, είπε ο Ερντογάν, κρατά αυτή τη στιγμή σε φυλακές περισσότερους από 200 μαχητές του Ισλαμικού Κράτους και τόνισε ότι είναι πολύ σημαντικό οι χώρες από τις οποίες προέρχονται να πάρουν πίσω τους πολίτες τους.</p>
      <p>Σχολιάζοντας τις τουρκικές επιχειρήσεις στη Συρία, είπε ότι επέφεραν πλήγμα στην «αποσχιστική ατζέντα του PKK».</p>
      <p>Επιπλέον, έθεσε εκ νέου το αίτημα έκδοσης του ιεροκήρυκα Φετχουλάλ Γκιουλέν στην Τουρκία, ο οποίος θεωρείται στην Άγκυρα ως ο «ενορχηστρωτής» του αποτυχημένου πραξικοπήματος του 2016.</p>
      <figure>
        <iframe src="https://www.youtube.com/embed/g3GUQL68ldM" width="1903" height="768" data-service="Youtube" scrolling="no"/>
      </figure>
      <p>Πληροφορίες από ΑΠΕ/ Sputnik</p>
    </article>
  </body>
</html>