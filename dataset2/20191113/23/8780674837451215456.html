<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thrissur/local-news/2019/11/14/thrissur-fastag-controversy.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T23:42:00+00:00"/>
    <meta property="og:title" content="ഫാസ്ടാഗ്: പാലിയേക്കര ടോൾ പ്ലാസയിൽ സംഘർഷ സാധ്യതയെന്ന് പൊലീസ്"/>
    <meta property="og:description" content="പുതുക്കാട് ∙ മണ്ഡലകാലത്ത് ശബരിമലയിലേക്കുള്ള അയ്യപ്പഭക്തരുടെ വാഹനങ്ങളെത്തുമ്പോൾ സമ്പൂർണ ഫാസ്ടാഗ് നടപ്പാക്കുന്നത് പാലിയേക്കര ടോൾ പ്ലാസയിൽ തിരക്കിനും.Thrissur News. തൃശൂർ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>ഫാസ്ടാഗ്: പാലിയേക്കര ടോൾ പ്ലാസയിൽ സംഘർഷ സാധ്യതയെന്ന് പൊലീസ്</h1>
      <address><time datetime="2019-11-13T23:42:00+00:00">13 Nov 2019, 23:42</time> by <a rel="author">മനോരമ ലേഖകൻ</a></address>
      <p>പുതുക്കാട് ∙ മണ്ഡലകാലത്ത് ശബരിമലയിലേക്കുള്ള അയ്യപ്പഭക്തരുടെ വാഹനങ്ങളെത്തുമ്പോൾ സമ്പൂർണ ഫാസ്ടാഗ്  നടപ്പാക്കുന്നത് പാലിയേക്കര ടോൾ പ്ലാസയിൽ തിരക്കിനും സംഘർഷത്തിനുമിടയാക്കുമെന്ന് പൊലീസിന്റെ രഹസ്യ റിപ്പോർട്ട്. ഡിസംബർ ഒന്നോടു കൂടി പാലിയേക്കരയിൽ ഇരുഭാഗത്തേയും ഓരോ ട്രാക്കുകളൊഴികെ എല്ലാ ട്രാക്കുകളും ഫാസ്ടാഗ് ട്രാക്കുകളാക്കാൻ ദേശീയപാതാ അതോറിറ്റി (എൻഎച്ച്എഐ) ഉത്തരവിട്ടിരുന്നു. എന്നാൽ, പാലിയേക്കര ടോൾ പ്ലാസയിലൂടെ കടന്നുപോകുന്ന 20 ശതമാനം വാഹനങ്ങൾക്കു പോലും ഫാസ്ടാഗില്ല. ഇതര സംസ്ഥാന വാഹനങ്ങളിലും ഫാസ്ടാഗ് ഉണ്ടാകണമെന്ന് നിർബന്ധമില്ല.</p>
      <p>ഇതോടെ പണമോ സൗജന്യ പാസോ ഉപയോഗിച്ചുപോകാവുന്ന ട്രാക്കിൽ  തിരക്കേറും. വാഹനങ്ങളുടെ നീണ്ട നിരയുണ്ടാകുന്നതോടെ ടാഗുള്ള വാഹനങ്ങൾക്കു പോലും ഫാസ്ടാഗ് ട്രാക്കുകളിലേക്കെത്താൻ കഴിയില്ല.  മണ്ഡല കാലത്താണ് പാലിയേക്കരയിൽ വാഹന സാന്ദ്രത ഏറ്റവും കൂടുതൽ. ടോൾ പിരിച്ചു മാത്രം വാഹനങ്ങൾ  വിട്ടാൽ മതിയെന്ന് ബിഒടി കമ്പനി കൂടി നിലപാടെടുത്താൽ ദേശീയപാത സ്തംഭിക്കുന്ന അവസ്ഥയിൽ കാര്യങ്ങളെത്തുമെന്നാണ് വിലയിരുത്തുന്നത്. തിരക്കു നിയന്ത്രിക്കാൻ ടോൾ പ്ലാസയിൽ സ്ഥിരം പൊലീസിനെ നിയോഗിക്കണമെന്ന ആവശ്യവും ഉയർന്നിട്ടുണ്ട്. </p>
      <p>
        <b>ഫാസ്ടാഗ് നടപ്പാക്കാൻ കത്തു നൽകി</b>
      </p>
      <p>ഡിസംബർ 1 മുതൽ ഫാസ്ടാഗ് നടപ്പാക്കുന്നതിന്റെ ഭാഗമായി ദേശീയപാത അതോറിറ്റി കലക്ടർക്കും എസ്പിക്കും കത്ത് നൽകി. ഇതേ വിഷയത്തിൽ ചീഫ് സെക്രട്ടറിക്കു നേരത്തേ കത്തു നൽകിയിരുന്നു. ദേശീയപാത ഉപയോക്താക്കളുടെ ഇന്ധനവും സമയവും ലാഭിക്കുന്നതിനാണ് പദ്ധതി നടപ്പാക്കുന്നതെന്നും സഹകരണം നൽകണമെന്നാവശ്യപ്പെട്ടുമാണ് കത്ത്.</p>
    </article>
  </body>
</html>