<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639880/%D9%87%D8%A7%D8%A2%D8%B1%D8%AA%D8%B5-%D8%AA%D9%84-%D8%A2%D9%88%DB%8C%D9%88-%D8%A8%D9%87-%D8%B4%D9%87%D8%B1-%D8%A7%D8%B4%D8%A8%D8%A7%D8%AD-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T23:44:00+00:00"/>
    <meta property="og:title" content="هاآرتص: تل آویو به شهر اشباح تبدیل شده است"/>
    <meta property="og:description" content="روزنامه صهیونیستی «هاآرتص» روز چهارشنبه اذعان کرد که شهر تل آویو از وحشت اصابت موشک‌های نیروهای مقاومت فلسطین، خالی و به شهر..."/>
  </head>
  <body>
    <article>
      <h1>
        <a href="https://www.bultannews.com/fa/news/639880/%D9%87%D8%A7%D8%A2%D8%B1%D8%AA%D8%B5-%D8%AA%D9%84-%D8%A2%D9%88%DB%8C%D9%88-%D8%A8%D9%87-%D8%B4%D9%87%D8%B1-%D8%A7%D8%B4%D8%A8%D8%A7%D8%AD-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA">هاآرتص: تل آویو به شهر اشباح تبدیل شده است</a>
      </h1>
      <h2>روزنامه صهیونیستی «هاآرتص» روز چهارشنبه اذعان کرد که شهر تل آویو از وحشت اصابت موشک‌های نیروهای مقاومت فلسطین، خالی و به شهر...</h2>
      <address><time datetime="2019-11-13T23:44:00+00:00">13 Nov 2019, 23:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، این شهر پیشتر شاهد چنین وضعی نبوده است. گویی <b>بمب</b> به آن اصابت کرده در حالی که هیچ بمبی نخورده اما تبدیل به شهر «اشباح» شده است.</p>
      <p>به نوشته هاآرتص، دیگر در شهر مرفه <b>تل آویو</b> کسی قهوه اسپرسو نمی‌نوشد و همه خیابان‌ها خلوت است.</p>
      <p>طبق اعلام رسانه‌های اسرائیلی تاکنون حدود ۳۴۰ موشک به شهرک‌های اسرائیلی شلیک شده است.</p>
      <p>همچنین این رسانه‌ها اعلام کردند که یکی از موشک‌های مقاومت به ساختمانی در شهر عسقلان در فلسطین اشغالی اصابت کرده است.</p>
      <p>خبرهای منتشر شده حاکی است که به دنبال حمله «سرایا القدس» شاخه نظامی جنبش جهاد اسلامی به شهرک «اشکول» آب این شهرک قطع شده است.</p>
      <p>همچنین خبرنگار شبکه خبری المیادین از شمال گذرگاه بیت حانون گزارش داد که به دنبال حملات مقاومت، مدارس، کارگاه‌ها و شرکت‌های اقتصادی اسرائیل تعطیل شدند.</p>
      <p>خبرگزاری فلسطینی «معا» در این باره گزارش داد که مقاومت فلسطین در پاسخ به حملات فزاینده جنگنده‌های رژیم صهیونیستی به نوار غزه و شهادت و زخمی کردن شماری از غیر نظامیان، شهرک‌های صیهونیست نشین را هدف حملات موشکی و راکتی خود قرار داده است.</p>
      <p>طبق این گزارش از زمان آغاز حملات اسرائیل به نوار غزه و تشدید درگیری‌ها میان رژیم صهیونیستی با نیروهای مقاومت، بسیاری از شهرک نشینیان اسرائیلی به پناهگاه هجوم برده‌اند.</p>
      <p>اتاق مشترک گروه‌های مقاومت فلسطین نیز در بیانیه‌ای از شهروندان صهیونیستی که اکنون در پناهگاه‌ها به سر می‌برند خواست که نتایج حماقت‌های رهبران سیاسی و نظامی خود را ببینند.</p>
      <p>طبق بیانیه مقاومت فلسطین، سران تل آویو مسئول فلج شدن زندگی در فلسطین اشغالی و تشدید خشونت‌ها و درگیری‌ها در این منطقه هستند.</p>
      <p>جهاد اسلامی فلسطین تهدید کرده که در صورت عدم توقف حملات صهیونیست‌ها، حملات موشکی خود را به شهرک‌های اسرائیلی تشدید می‌کند.</p>
      <p>جنگنده‌های رژیم صهیونیستی از روز گذشته (سه شنبه) نوار غزه را بمباران کردند و در جریان آن، بهاء ابوالعطا از فرماندهان جهاد اسلامی و همسرش به همراه شماری از فلسطینیان به شهادت رسیدند. این حملات امروز نیز ادامه یافت.</p>
      <p>وزارت بهداشت فلسطین اعلام کرد که در نتیجه حملات صهیونیست‌ها به نوار غزه از روز گذشته تا امروز ۲۳ نفر شهید و ۷۰ تن دیگر زخمی شدند.</p>
    </article>
  </body>
</html>