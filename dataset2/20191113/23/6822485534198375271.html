<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822184.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T23:09:00+00:00"/>
    <meta property="og:title" content="کاروان نظامی آمریکا وارد مناطق نفت‌خیز سوریه شد"/>
    <meta property="og:description" content="به گزارش فارس، یک کاروان نظامی متشکل از ۲۲ خودروی نظامی و دو کامیون از مرز عراق و سوریه عبور کرده و در نزدیکی میدان‌های نفتی در شمال شرق سوریه مستقر شده‌اند. "/>
  </head>
  <body>
    <article>
      <h1>کاروان نظامی آمریکا وارد مناطق نفت‌خیز سوریه شد</h1>
      <address>
        <time datetime="2019-11-13T23:09:00+00:00">13 Nov 2019, 23:09</time>
      </address>
      <p>منابع خبری می‌گویند یک کاروان نظامی آمریکا بعد از عبور از مرز سوریه و عراق در نزدیکی مناطق نفتی در شمال شرق سوریه مستقر شده‌ است.</p>
      <p>به گزارش فارس، یک کاروان نظامی متشکل از ۲۲ خودروی نظامی و دو کامیون از مرز عراق و سوریه عبور کرده و در نزدیکی میدان‌های نفتی در شمال شرق سوریه مستقر شده‌اند. </p>
      <p>به گزارش «اسپوتنیک» به نقل از «الاخباریه» نظامیان آمریکایی از طریق مرز «الولید» عراق  نزدیک میدان نفتی «عوده» در منطقه قحطانیه و میدان نفتی «جبسا» متمرکز شده‌اند.</p>
      <p>بر اساس این گزارش، حدود ۹۰ درصد ذخایر نفتی سوریه در شرق رود فرات متمرکز شده است، منطقه‌ای که قبلاً دژ و منبع اصلی درآمد تروریست‌های داعش  بود و اکنون عمدتاً توسط نیروهای دموکراتیک سوریه کنترل می‌شود.</p>
      <p>خبرگزاری «آناتولی» نیز یکم نوامبر (جمعه 10 آبان) گزارش داد که ارتش آمریکا همچنان گشتزنی‌های خود را در 40 کیلومتری بین قحطانیه و منطقه «ریملان» در شهر «الحسکه» ادامه می‌دهد. رسانه‌های ترکیه با استناد به  گفته‌های شاهدان محلی گزارش کردند که ارتش آمریکا مشغول ساخت دو پایگاه نظامی در مناطق راهبردی در  شرق سوریه است.</p>
      <p>این در حالی است که «دونالد ترامپ» رئیس جمهور آمریکا اخیرا اعلام کرد واشنگتن برای «محافظت از نفت» سوریه، تعداد محدودی نظامی را در شمال این کشور حفظ می‌کند. وی گفته بود که ما از نفت محافظت کرده‌ایم و بنابراین، شمار کمی از نیروهای آمریکایی در مناطقی که در آنها نفت وجود دارند باقی خواهند ماند و ما از این مناطق حراست خواهیم کرد و در آینده تصمیم می‌گیریم که با آن چکار کنیم». ترامپ همچنین گفت که نفت را دوست دارد و نفت سوریه را عرضه خواهد کرد.</p>
      <p>وزارت خارجه روسیه اعلام کرد که آمریکا ماهانه 30 میلیون دلار از نفت سوریه را به خارج از این کشور قاچاق می‌کند. </p>
    </article>
  </body>
</html>