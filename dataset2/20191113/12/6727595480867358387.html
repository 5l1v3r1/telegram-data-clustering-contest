<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/supreme-court-verdict-in-rafael-review-and-rahul-gandhi-s-contempt-of-court-will-be-tomorrow243.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T12:31:00+00:00"/>
    <meta property="og:title" content="നാളെയറിയാം രാഹുലിന്റെ 'വിധി'; റഫാല്‍ കേസിലും 'ചൗക്കിദാര്‍ ചോര്‍ ഹേ'യിലും സുപ്രീംകോടതി നാളെ വിധി പറയും"/>
    <meta property="og:description" content="Chowkidar Chor Hai Congress National News PM Narendra Modi Rafale Deal Rahul Gandhi Supreme Court India ന്യൂദല്‍ഹി: ശബരിമല യുവതീപ്രവേശത്തിലെ പുനഃപരിശോധന കൂടാതെ നാളെ സുപ്ര"/>
  </head>
  <body>
    <article>
      <h1>നാളെയറിയാം രാഹുലിന്റെ 'വിധി'; റഫാല്‍ കേസിലും 'ചൗക്കിദാര്‍ ചോര്‍ ഹേ'യിലും സുപ്രീംകോടതി നാളെ വിധി പറയും</h1>
      <address><time datetime="2019-11-13T12:31:00+00:00">13 Nov 2019, 12:31</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ശബരിമല യുവതീപ്രവേശത്തിലെ പുനഃപരിശോധന കൂടാതെ നാളെ സുപ്രീംകോടതി വിധി പറയുന്നതില്‍ സുപ്രധാനമായ രണ്ട് കേസുകളും കൂടി. റഫാല്‍ കരാറിലെ പുനഃപരിശോധനയും കോണ്‍ഗ്രസ് നേതാവ് രാഹുല്‍ ഗാന്ധിയുടെ കോടതിയലക്ഷ്യവുമാണു നാളെ വിധി പറയുന്ന മറ്റ് കേസുകള്‍.</p>
      <p>ചീഫ് ജസ്റ്റിസ് രഞ്ജന്‍ ഗൊഗോയ് അധ്യക്ഷനായ എസ്.കെ കൗള്‍, ജസ്റ്റിസ് കെ.എം ജോസഫ് എന്നിവരടങ്ങുന്ന മൂന്നംഗ ബെഞ്ചാണ് റഫാല്‍ കരാറിലെ പുനഃപരിശോധനാ ഹര്‍ജികളില്‍ നാളെ വിധി പറയുന്നത്. 2018 ഡിസംബര്‍ 14-ന് കരാറിനെ വെല്ലുവിളിച്ചുകൊണ്ടു നല്‍കിയ ഹര്‍ജികള്‍ റദ്ദാക്കിയ വിധിയാണു പുനഃപരിശോധിക്കുക.</p>
      <p>കരാറുമായി ബന്ധപ്പെട്ട് നടത്തിയ പ്രസ്താവനയില്‍ പ്രധാനമന്ത്രി നരേന്ദ്രമോദിയെ അധിക്ഷേപിച്ചുകൊണ്ട് ‘കാവല്‍ക്കാരന്‍ കള്ളനാണ് (ചൗക്കിദാര്‍ ചോര്‍ ഹേ)’ എന്ന പരാമര്‍ശം നടത്തിയതിലാണ് രാഹുലിനെതിരെ കേസുള്ളത്. ഇതിലും നാളെ വിധി വരും.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>മോദിയുടെ റഫാല്‍ കരാറിലെ ഇടപെടലിനെ വിമര്‍ശിച്ചായിരുന്നു രാഹുലിന്റെ പരാമര്‍ശം. ഇത് ക്രിമിനല്‍ക്കുറ്റമാണെന്നു വാദിച്ച് ബി.ജെ.പി നേതാവ് മീനാക്ഷി ലേഖി സുപ്രീംകോടതിയെ സമീപിച്ചിരുന്നു.</p>
      <related>
        <a href="https://www.doolnews.com/supreame-court-will-produce-verdict-on-sabarimala-women-entry-tomorrow.html?utm_source=doolnews&amp;utm_medium=related"/>
      </related>
      <p>തന്റെ പരാമര്‍ശം തെറ്റായി വ്യാഖ്യാനിക്കപ്പെട്ടതില്‍ രാഹുല്‍ ഖേദം പ്രകടിപ്പിച്ചിരുന്നു. എന്നാല്‍ ലേഖിയെ പിന്തുണച്ച് മുതിര്‍ന്ന അഭിഭാഷകന്‍ മുകുള്‍ റോത്തഗി രംഗത്തെത്തുകയും സുപ്രീംകോടതിയോട് വിഷയത്തില്‍ നടപടി സ്വീകരിക്കണമെന്ന് ആവശ്യപ്പെടുകയും ചെയ്തു. ഇതിലും ഗൊഗോയ് വിരമിക്കുന്നതിന് മുമ്പ് വിധി പറയും.</p>
      <p>ശബരിമല യുവതീ പ്രവേശനത്തിലെ. പുനഃപരിശോധനാ ഹര്‍ജികളിലും നാളെയാണു വിധി പറയുക. ചീഫ് ജസ്റ്റിസ് അധ്യക്ഷനായ ബെഞ്ചാണ് വിധി പ്രഖ്യാപനം നടത്തു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ശബരിമലയില്‍ യുവതീപ്രവേശനം സാധ്യമാക്കിക്കൊണ്ട് കഴിഞ്ഞ വര്‍ഷം സുപ്രീംകോടതി വിധി പറഞ്ഞിരുന്നു. ഇതിനെതിരെ നല്‍കിയ 56 പുനഃപരിശോധനാ ഹരജികളാണ് കോടതി നാളെ പരിഗണിക്കുക. ഇതോടെ വിധി പുനഃപരിശോധിക്കണോ വേണ്ടയോ എന്ന കാര്യത്തില്‍ നാളെ തീരുമാനമാകും. രാവിലെ 10:30-നാണ് വിധി.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>