<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/13/news/foggia_uccide_una_donna_e_ferisce_la_moglie_poi_si_ammazza-241005337/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T12:16:00+00:00"/>
    <meta property="og:title" content="Agricoltore 65enne uccide una vicina di casa e ferisce la moglie, poi si toglie la vita: strage nel Foggiano"/>
    <meta property="og:description" content="L'omicidio-suicidio in una casa nelle campagne di Cerignola: l'uomo di 65 anni ha sparato contro una 53enne romena e ha ferito la moglie che è"/>
  </head>
  <body>
    <article>
      <h1>Agricoltore 65enne uccide una vicina di casa e ferisce la moglie, poi si toglie la vita: strage nel Foggiano</h1>
      <h2>L'omicidio-suicidio in una casa nelle campagne di Cerignola: l'uomo di 65 anni ha sparato contro una 53enne romena e ha ferito la moglie che è in gravi condizioni</h2>
      <address>
        <time datetime="2019-11-13T12:16:00+00:00">13 Nov 2019, 12:16</time>
      </address>
      <p>L'omicidio suicidio è avvenuto nel cortile esterno di un casolare nelle campagne di Cerignola, di proprietà dei coniugi Ciuffreda. Luminita Brocan, la donna romena uccisa, 55 anni, faceva da custode col marito e viveva in un casolare attiguo. Secondo la ricostruzione fatta dagli investigatori, Francesco Ciuffreda (69 anni), che ha usato una pistola regolarmente registrata, avrebbe sparato alla moglie Giuseppina Pantone (65 anni), ferendola alla testa. A quel punto, Luminita Brocan sarebbe intervenuta in difesa della donna e l'uomo le ha sparato ferendola mortalmente all'addome e al torace prima di uccidersi con un colpo alla testa.<br/><br/>E' stato poi il marito di Luminita, che si trovava poco distante in campagna, a dare l'allarme dopo avere sentito gli spari e a chiamare per telefono il figlio dell'uomo. Una volta giunto, questi ha soccorso la madre portandola in ospedale.<br/>Giuseppina Pantone è ora è ricoverata nel reparto di rianimazione dell'ospedale Casa Sollievo della Sofferenza a San Giovanni Rotondo e nelle prossime ore potrebbe essere sottoposta a un intervento chirurgico. Dalla prime informazioni raccolte, sembra che l'uomo stesse attraversando un periodo di depressione dopo avere scoperto di avere una grave malattia.</p>
    </article>
  </body>
</html>