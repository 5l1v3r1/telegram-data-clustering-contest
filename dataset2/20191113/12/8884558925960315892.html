<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/celotno-vodstvo-mladega-foruma-sd-odstopilo-s-polo"/>
    <meta property="og:site_name" content="Primorske novice"/>
    <meta property="article:published_time" content="2019-11-13T12:56:41+00:00"/>
    <meta property="og:title" content="Celotno vodstvo Mladega foruma SD odstopilo s položajev"/>
    <meta property="og:description" content="Vodstvo Mladega foruma SD - predsednik, podpredsednika, generalni sekretar, večina članov predsedstva ter predsednikov lokalnih klubov - je nepreklicno odstopilo s položajev. Kot razlog so navedli izjemno nizko politično kulturo v Sloveniji in svoje zavedanje pomembnosti preglednosti v politiki."/>
  </head>
  <body>
    <article>
      <h1>Celotno vodstvo Mladega foruma SD odstopilo s položajev</h1>
      <address><time datetime="2019-11-13T12:56:41+00:00">13 Nov 2019, 12:56</time> by <a rel="author">STA</a></address>
      <p>
        <b>Vodstvo Mladega foruma SD - predsednik, podpredsednika, generalni sekretar, večina članov predsedstva ter predsednikov lokalnih klubov - je nepreklicno odstopilo s položajev. Kot razlog so navedli izjemno nizko politično kulturo v Sloveniji in svoje zavedanje pomembnosti preglednosti v politiki.</b>
      </p>
      <figure>
        <img src="https://static.primorske.si/foto/highres/gnweb/719585_261-omerzel.jpg"/>
        <figcaption>Celotno vodstvo Mladega foruma SD je odstopilo s položajev, je sporočil predsednik podmladka Andrej Omerzel. Foto: STA</figcaption>
      </figure>
      <p><b>LJUBLJANA</b> &gt; Da je prišlo do odstopov, je v pismu na twitterju sporočil predsednik podmladka <b>Andrej Omerzel</b>, ki je vodenje podmladka prevzel pred dvema letoma. Iz zapisanega gre sklepati, da razlogi za odstop tičijo v povabilu zunanjega ministra katalonske regionalne vlade <b>Alfreda Boscha</b>, da se udeleži sobotnega kongresa podmladka, in očitkih o nepreglednosti pri oblikovanju liste kandidatov za kongres.</p>
      <p>Kot v pismu navaja Omerzel, so Boscha na sobotni kongres povabili, da bi opozorili, da nasilje nikakor in nikoli ni rešitev, a je njihova odločitev naletela na neodobravanje "določenih ljudi znotraj matične stranke". "Ne glede na to, da bo ta odločitev imela negativne posledice za nas, smo se odločili, da bomo branili osnovne človekove pravice in s tem stali na pravi strani zgodovine, ne glede na ceno, ki jo bomo za to plačali", je zapisal.</p>
      <p>Izpostavlja tudi očitke, s katerimi so se soočili pri sprejetju pravilnika o evidentiranju in kandidiranju za kongres podmladka ter oblikovanju liste kandidatk in kandidatov. Kot navaja, so pravilnik in vse postopke speljali v skladu s statutom, kljub temu pa so se soočili z očitki o nepreglednosti "in to s strani, ki so glasovali za pravilnik in ki so izrazili podporo predlagani strukturi kandidatk in kandidatov".</p>
      <p>"Ker je v Sloveniji politična kultura na izjemno nizkem nivoju in ker se sedanje vodstvo Mladega foruma SD zaveda pomembnosti transparentnosti v politiki," celotno vodstvo nepreklicno odstopa s položajev, je zapisal.</p>
      <p>Dodal je še, da se nihče od vodstva Mladega foruma na kongresu ne bo potegoval za nov mandat, ostajajo pa člani Mladega foruma in SD.</p>
    </article>
  </body>
</html>