<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/palestinske-urady-utoky-izraele-maji-v-gaze-uz-18-mrtvych/1820488?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T12:03:00+00:00"/>
    <meta property="og:title" content="Palestinské úřady: Útoky Izraele mají v Gaze už 18 mrtvých"/>
    <meta property="og:description" content="Jeruzalém - Při útoku izraelských vzdušných sil bylo dnes ráno zabito v Pásmu Gazy dalších osm Palestinců. Od úterý tak při izraelských operacích proti militantní skupině Islámský džihád zemřelo už 18 Palestinců. S odvoláním na palestinské ministerstvo zdravotnictví v Gaze o tom informovala agentura AFP. Agentura Reuters s odvoláním na palestinské zdravotníky napsala, že o život přišlo od úterý 19 Palestinců."/>
  </head>
  <body>
    <article>
      <h1>Palestinské úřady: Útoky Izraele mají v Gaze už 18 mrtvých</h1>
      <address><time datetime="2019-11-13T12:03:00+00:00">13 Nov 2019, 12:03</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Při útoku izraelských vzdušných sil bylo dnes ráno zabito v Pásmu Gazy dalších osm Palestinců. Od úterý tak při izraelských operacích proti militantní skupině Islámský džihád zemřelo už 18 Palestinců. S odvoláním na palestinské ministerstvo zdravotnictví v Gaze o tom informovala agentura AFP. Agentura Reuters s odvoláním na palestinské zdravotníky napsala, že o život přišlo od úterý 19 Palestinců.</p>
      <p>Izraelský premiér Benjamin Netanjahu dnes před jednáním vlády řekl, že Izrael je připraven podniknout další nálety na ozbrojence z Islámského džihádu, pokud budou pokračovat v raketové palbě. "Buď s těmito útoky přestanete, nebo budete čelit dalším úderům (Izraele)," řekl premiér.</p>
      <p>Podle agentury Reuters se za úsvitu rozezněly sirény v izraelských městech poblíž Pásma Gazy i hlouběji v Izraeli. Radikálové z palestinské oblasti totiž vypálili rakety na izraelské území. Izraelská armáda uvedla, že její síly se v Gaze zaměřily na skupinu lidí, kteří se chystali odpálit rakety přes hranici.</p>
      <p>Už druhým dnem tak v této oblasti pokračují nejtěžší boje za poslední měsíce. Podle ministerstva zdravotnictví v Gaze bylo kromě 18 zabitých Palestinců zraněno dalších více než 50 lidí. Jedenáct ze zabitých byli podle agentury AP příslušníci Islámského džihádu. Mezi mrtvými je podle AP také muž a jeho dva synové; zasaženi byli, když jeli na motorce.</p>
      <p>Nejnovější napětí přichází poté, co izraelské síly zabily v Gaze vysoce postaveného člena Islámského džihádu Bahá abú Attu a skupina se zavázala, že ho pomstí. Podle izraelské armády odpálil Islámský džihád na Izrael od úterý více než 250 raket. Většinu zneškodnila izraelská protiraketová obrana. Kromě Pásma Gazy Izraelci v úterý útočili na dům palestinského radikála v syrském Damašku a zabili jeho syna a vnučku.</p>
      <p>Islamistické hnutí Hamás, které v Gaze vládne, se do bojů nezapojilo, napsala agentura AP.</p>
      <p>Většina škol a úřadů zůstala dnes v Gaze druhým dnem uzavřena. Zavřeny jsou také školy ve značné části jižního Izraele.</p>
      <p>Izrael se zmocnil Gazy ve válce v roce 1967, z enklávy stáhl své vojáky a osadníky v roce 2005. Hamás v Gaze vládne od roku 2007. Životní podmínky většiny obyvatel pásma, které čelí izraelské a egyptské blokádě, jsou neradostné. Nezaměstnanost převyšuje 40 procent, voda z vodovodu se nedá pít a elektřina funguje pouze několik hodin denně. Nemocnice mají dlouhodobý nedostatek zdravotnického materiálu, dovoz i vývoz zboží je omezen a některé části území stále čekají na obnovu po konfliktu s Izraelem z roku 2014.</p>
    </article>
  </body>
</html>