<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/13/653655/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T12:40:00+00:00"/>
    <meta property="og:title" content="Зеленський натякнув, що протести проти ринку землі розганяє Коломойський — джерело"/>
    <meta property="og:description" content="На зустрічі з народними депутатами від партії “Слуга народу” президент Володимир Зеленський заявив, що до протестів проти запровадження ринку землі причетний олігарх Ігор Коломойський"/>
  </head>
  <body>
    <article>
      <h1>Зеленський натякнув, що протести проти ринку землі розганяє Коломойський — джерело</h1>
      <address>
        <time datetime="2019-11-13T12:40:00+00:00">13 Nov 2019, 12:40</time>
      </address>
      <p>На зустрічі з народними депутатами від партії "Слуга народу" президент Володимир Зеленський заявив, що до протестів проти запровадження ринку землі причетний олігарх Ігор Коломойський.</p>
      <p>Про це йдеться у <a href="https://www.epravda.com.ua/publications/2019/11/13/653650/">статті</a> на Економічній правді.</p>
      <p>13 листопада, в день голосування, депутати "Слуги народу" зібрались, щоб поговорити із Зеленським. Президент переконував нардепів голосувати "за" і пояснював, чому його ідея з референдумом щодо іноземців – це виграшна комбінація.</p>
      <p>За словами присутніх на зустрічі нардепів, президент наголошував, що "протести розганяє лише одна людина". Як розповів один із депутатів "Слуги народу" Економічній правді, йшлося про Коломойського.</p>
      <p>Одним з головних організаторів і учасників протесних рухів, направлених проти законопроєкту, який збирається голосувати Рада, є аграрна асоціація – Всеукраїнська аграрна рада (ВАР).</p>
      <p>ВАР організовувала акцію протесту  під лозунгами "Ні продажу України", що проходила в 13 регіонах. За її участі також був організований протест в день голосування під стінами Верховної ради. Учасники акції на знак протесту <a href="https://www.pravda.com.ua/news/2019/11/13/7231819/">принесли труп свині</a> у труні і похоронні вінки.</p>
      <p>За даними співрозмовників ЕП, з недавніх пір одним з її спонсорів став і Ігор Коломойський. Так, голова ВАР Андрій Дикун у непублічних розмовах "хвалився", що олігарх фінансує асоціацію.</p>
      <figure>
        <img src="https://eimg.pravda.com/images/doc/d/2/d2ab857-kolom-dykun.jpg"/>
        <figcaption>Фото з посту голови ВАР Андрія Дикуна в Facebook. <a href="https://www.facebook.com/photo.php?fbid=2393070240976447&amp;set=a.1980725152210960&amp;type=3&amp;theater">Посилання на пост.</a><br/>Facebook андрія Дикуна </figcaption>
      </figure>
      <p>Детальніше читайте за посиланням: <i><b><a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a></b></i></p>
      <p>
        <b>
          <i>Нагадуємо:</i>
        </b>
      </p>
      <p>
        <i>30 жовтня Всеукраїнська аграрна рада проводила під стінами парламенту <a href="https://www.epravda.com.ua/news/2019/10/30/653120/">акцію протесту</a> з вимогою не допустити включення до порядку денного законопроекту №2178-10 "Про внесення змін до деяких законодавчих актів України щодо обігу земель сільськогосподарського призначення".</i>
      </p>
      <p>
        <i>Свої протести також провели Асоціація тваринників України та Всеукраїнське об'єднання "Свобода".</i>
      </p>
      <p>
        <i>11 листопада у декількох областях України ВАР провела акції протесту під гаслом "Ні розпродажу України".</i>
      </p>
      <p>
        <i>Аграрії <a href="https://www.epravda.com.ua/news/2019/11/11/653554/">перекривали автодороги</a>.</i>
      </p>
      <p>Економічна правда</p>
    </article>
  </body>
</html>