<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639776/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%A8%D8%A7%D8%B1%D8%A7%D9%86-%D8%A8%D8%B1%D9%81-%D9%88-%D8%AF%D9%85%D8%A7%DB%8C-%D9%85%D9%86%D9%81%DB%8C%DB%B1%DB%B1%D8%AF%D8%B1%D8%AC%D9%87-%D8%AF%D8%B1-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:35:00+00:00"/>
    <meta property="og:title" content="پیش‌بینی باران، برف و دمای منفی۱۱درجه در برخی مناطق کشور"/>
    <meta property="og:description" content="سازمان هواشناسی با پیش‌بینی بارش برف و دمای منفی ۱۱درجه در مناطق زلزله‌زده اعلام کرد:‌ از جمعه تا دوشنبه در ۱۳ استان باران و در ارتفاعات برف می‌بارد."/>
  </head>
  <body>
    <article>
      <h1>
        <a href="https://www.bultannews.com/fa/news/639776/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%A8%D8%A7%D8%B1%D8%A7%D9%86-%D8%A8%D8%B1%D9%81-%D9%88-%D8%AF%D9%85%D8%A7%DB%8C-%D9%85%D9%86%D9%81%DB%8C%DB%B1%DB%B1%D8%AF%D8%B1%D8%AC%D9%87-%D8%AF%D8%B1-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1">پیش‌بینی باران، برف و دمای منفی۱۱درجه در برخی مناطق کشور</a>
      </h1>
      <h2>سازمان هواشناسی با پیش‌بینی بارش برف و دمای منفی ۱۱درجه در مناطق زلزله‌زده اعلام کرد:‌ از جمعه تا دوشنبه در ۱۳ استان باران و در ارتفاعات برف می‌بارد.</h2>
      <address><time datetime="2019-11-13T12:35:00+00:00">13 Nov 2019, 12:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بر اساس نقشه‌های همدیدی و آینده‌نگری سازمان <b>هواشناسی</b> امروز و صبح فردا در اکثر مناطق کشور جو آرام و پایداری حاکم است و در <b>شهر</b>های صنعتی و پرجمعیت افزایش غلظت آلاینده‌های جوی و کاهش کیفیت هوا پیش‌بینی می‌شود.</p>
      <p>از بعدازظهر پنجشنبه تا اواخر روز شنبه در سواحل دریای خزر و استان‌های اردبیل و خراسان شمالی ابرناکی، بارش متناوب باران، وزش باد شمالی و کاهش تدریجی دما پیش‌بینی شده که شدت بارش‌ها در روز جمعه خواهد بود.</p>
      <p>از بعدازظهر جمعه با ورود سامانه بارشی به جنوب غرب کشور در استان‌های خوزستان،‌ چهارمحال و بختیاری و کهگیلویه و بویراحمد و همچنین با تقویت سامانه بارشی شمال کشور در دامنه‌های جنوبی البرز مرکزی نیز بارش‌ها آغاز خواهد شد.</p>
      <p>سازمان هواشناسی اعلام کرده از روز شنبه هفته آینده سامانه بارشی جنوب غرب کشور تقویت شده و در جنوب غرب و غرب کشور و غرب استان‌های بوشهر و فارس و شمال خلیج فارس رگبار، رعد و برق و وزش باد شدید موقتی پیش‌بینی می‌شود.</p>
      <p>همچنین روز شنبه در برخی مناطق شمال‌غرب، دامنه‌های جنوبی البرز در استان‌های قزوین، البرز و تهران بارش پراکنده پیش‌بینی شده است. روزهای یکشنبه و دوشنبه با تشدید فعالیت این سامانه در نیمه غربی کشور، گستره بارش‌ها به مناطقی از مرکز و دامنه‌های جنوبی البرز نیز کشیده می‌شود.</p>
      <p>شدت بارش‌ها روز جمعه در گیلان و مازندران، روز شنبه در جنوب خوزستان، شمال و غرب استان‌های فارس، بوشهر و کهگیلویه و بویراحمد روی می‌دهد. با توجه به افت محسوس دما (6 تا 8 درجه‌ای) طی روزهای جمعه و شنبه در نیمه شمالی کشور و طی روزهای شنبه و یکشنبه در غرب و جنوب غرب کشور بارش در مناطق سردسیر و مرتفع به‌شکل برف خواهد بود.</p>
      <p>سازمان هواشناسی همچنین اعلام کرده طی هفته جاری در نواحی زلزله‌زده شمال‌غرب کشور هوای سرد ماندگار خواهد بود و دمای کمینه برای منطقه میانه منفی3 تا منفی7 درجه و ناحیه سراب منفی8 تا منفی11 درجه پیش‌بینی می‌شود، ضمن این‌که طی دو روز آینده آسمان این مناطق صاف تا قسمتی ابری است و از بعدازظهر جمعه تا روز دوشنبه در این مناطق افزایش ابر، بارش پراکنده باران و برف با کاهش دما روی خواهد داد.</p>
    </article>
  </body>
</html>