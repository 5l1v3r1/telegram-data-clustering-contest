<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621337/%DA%A9%D8%AF%D8%A7%D9%85-%D9%82%D8%B6%D8%A7%D8%AA-%D9%81%D8%A7%D8%B3%D8%AF-%D8%A8%D8%B1%DA%A9%D9%86%D8%A7%D8%B1-%D8%B4%D8%AF%D9%87%E2%80%8C%D8%A7%D9%86%D8%AF-%D9%85%D8%AD%D8%A7%DA%A9%D9%85%D9%87-%D8%A2%D9%86%D9%87%D8%A7-%DA%A9%D8%AC%D8%A7-%D9%88-%DA%86%DA%AF%D9%88%D9%86%D9%87-%D8%A7%D9%86%D8%AC%D8%A7%D9%85-%D8%B4%D8%AF%D9%87-%D8%A7%D8%B3%D8%AA-%D9%85%D8%B1%D8%AF%D9%85-%D8%A8%D8%A7%DB%8C%D8%AF-%D8%A8%D8%AF%D8%A7%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:28:00+00:00"/>
    <meta property="og:title" content="کدام قضات فاسد برکنار شده‌اند؟ محاکمه آنها کجا و چگونه انجام شده است؟ مردم باید بدانند"/>
    <meta property="og:description" content="رئیس دفتر رئیس جمهوری با بیان اینکه دولت یازدهم و دوازدهم همواره سردمدار مبارزه با فساده بوده است، گفت: رئیس جمهوری بارها گفته اند که در مبارزه با فساد هیچ خطر قرمزی از مدیران و بستگان خود ندارند."/>
  </head>
  <body>
    <article>
      <h1>کدام قضات فاسد برکنار شده‌اند؟ محاکمه آنها کجا و چگونه انجام شده است؟ مردم باید بدانند</h1>
      <h2>واکنش واعظی به انتقادها از اظهارات ضدفساد رئیس‌جمهور:</h2>
      <address>
        <time datetime="2019-11-13T12:28:00+00:00">13 Nov 2019, 12:28</time>
      </address>
      <p>
        <i>رئیس دفتر رئیس جمهوری با بیان اینکه دولت یازدهم و دوازدهم همواره سردمدار مبارزه با فساده بوده است، گفت: رئیس جمهوری بارها گفته اند که در مبارزه با فساد هیچ خطر قرمزی از مدیران و بستگان خود ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«محمود واعظی» روز چهارشنبه در حاشیه جلسه هیات وزیران درباره سخنان رئیس جمهوری درباره مبارزه با مفاسد اقتصادی میلیارد دلاری گفت: آنچه که رئیس جمهوری مطرح کردند مطلب جدیدی نیست، مبارزه با فساد همواره یکی از شعارهای رئیس جمهوری در مبارزات انتخاباتی در سال ۹۲ و ۹۶ بود و بارها نیز اعلام کردند که در مساله مبارزه فساد هیچ خط قرمزی اعم از مدیران دولت، و بستگان خود و هیچ کسی ندارند.</p>
      <p>رئیس دفتر رئیس جمهوری گفت: رئیس جمهوری انصافا در ۶ سال گذشته روی قول خود در مبارزه با فساد ایستادگی کرده است و همواره مشوق مدیران و کارکنان دولت در خشکاندن ریشه فساد بوده اند، این موضع رئیس جمهوری است.</p>
      <figure>
        <img src="https://aftabnews.ir/files/fa/news/1398/8/22/358857_189.jpg"/>
      </figure>
      <p>واعظی گفت: آنچه که رئیس جمهوری درباره ارقام میلیاردی بزرگ در سفر به استان‌های یزد و کرمان گفتند را چندین بار هم در گذشته مطرح کرده اند، حتی چندین بار نیز در جلسه شورای عالی امنیت ملی مطرح کرده‌اند و مصوب کردند و حتی وزیراقتصاد وقت (علی طیب نیا) این موضوع را به قوه قضاییه برای پی‌گیری ارسال کرده اند.</p>
      <p>رئیس دفتر رئیس جمهوری با تاکید بر این که دولت تدبیر و امید همواره سردمدار مبارزه با فساد بوده است، گفت: اگر امروز هر دستگاه دیگری مانند قوه قضاییه هم می‌گوید که قصد دارد با فساد مبارزه کند مورد استقبال دولت و رئیس جمهوری است.</p>
      <p>
        <b>حق مردم است بدانند کدام قضات برکنار شده اند</b>
      </p>
      <p>واعظی گفت: رئیس جمهوری می گوید که «مبارزه با فساد باید برای همه بخش‌ها و همه قوا باید باشد، نمی شود که این مبارزه فقط در ارتباط با دولت باشد، نه اینکه نباید این روند در دولت نباشد بلکه در قوه قضاییه هم باید باشد</p>
      <p>وی بابیان این که قوه قضاییه اخیرا اعلام کرده پنج و ۶ قاضی فاسد برکنار شده اند، افزود: البته حق مردم است بدانند که این قضات اخراج شده چه کسانی هستند و محاکمه آنها کجا انجام می‌شود که اگر فساد انجام داده‌اند مانند بقیه شفاف شود.</p>
      <p>
        <b>در مبارزه با فساد نباید خط و خطوط بشناسیم</b>
      </p>
      <p>واعظی افزود: اعلام کرده اند که آقای طبری ۱۶ تا ۱۸ سال فساد کرده است و او را بازداشت کرده اند، اما اکنون مدت‌ها است که هیچ اطلاعاتی از پرونده وی بیرون نمی‌دهند و موارد دیگر از این قبیل نیز وجود دارد.</p>
      <p>رئیس دفتر رئیس جمهوری بیان کرد: سخنان رئیس جمهوری کاملا روشن است و تاکید دارند که مبارزه با فساد مورد قبول است و از آن استقبال می‌کنیم اما باید این روند باید برای همه باشد تا موجب رضایتمندی جامعه و مردم شود.</p>
      <p>وی با تاکید بر اینکه در مبارزه با فساد نباید خط و خطوط بشناسیم، تصریح کرد: مبارزه با فاسد نباید فقط در یک قوه و سازمان و ارگان باشد، ما فکر می‌کردیم قوه قضاییه حتما از سخنان رئیس جمهوری استقبال می‌کند زیرا این سخنان در راستای سخنان و اقدامات رئیس دستگاه قضا است.</p>
      <p>واعظی خاطرنشان کرد: رئیس جمهوری سخن خاصی بیان نکردند که عده‌ای این گونه برآشفته شدند و این موضوع را به انتخابات آتی مجلس شورای اسلامی ربط می‌دهند و یا می گویند «دولت می‌خواهد فضا را دو قطبی کنند»؛ اتفاقا همان کسانی که این حرف ها را می زدنند دوقطبی‌سازی جامعه را دنبال می‌کنند.</p>
      <p>
        <b>اگر رئیس جمهوری می‌خواست درباره برادرش صحبت کند پیش از این حرف می‌زد</b>
      </p>
      <p>وی با انتقاد از عده ای که مواضع رئیس جمهوری را به برادر وی مرتبط می‌کنند گفت: اگر رئیس جمهوری می خواست در باره برادرش صحبت کند پیش از این، حرف می زد، نه حالا که همه چیز تمام شده است.</p>
      <p>
        <b>به دنبال خروج از برجام نیستیم</b>
      </p>
      <p>واعظی در پاسخ به سوال دیگری درباره واکنش دولت به ادعای سه کشور اروپایی درباره فاصله گرفتن ایران با تعهدات برجامی با برداشتن گام چهارم بیان کرد: ما حتما با گام چهارم از تعهدات برجامی خودمان فاصله گرفتیم، و این اقدام را آگاهانه انجام دادیم. این گام‌هایی را که ما برمی‌داریم به این شکل است که هر گامی که به پیش می‌رویم جدی‌تر خواهد بود.</p>
      <p>وی ادامه داد: ما این اقدامات را عمدا انجام می‌دهیم که آنها بدانند اگر قرار است به تعهدات عمل کنیم، باید همه به این تعهدات عمل کنند. یعنی هم باید ۱+۴ و هم ایران باید به تعهدات خود عمل کند. اگر اروپائیان به تعهدات خود عمل نکنند نباید انتظار داشته باشند که ایران به تعهدات برجامی خودش عمل کند.</p>
      <p>رئیس دفتر رئیس‌جمهوری تاکید کرد: البته مجددا اعلام می‌کنیم که ما به‌دنبال این نیستیم که از برجام خارج بشوم و به دنبال این هم نیستیم که شرایط برجام بر هم بخورد. اینها هشدارهایی است که ما به طرف‌های خودمان و ۱+۴ می‌دهیم که بدانند که ما به گونه‌ای عمل می‌کنیم که اگر شما به تعهدات خود عمل کردیم، ما هم حاضریم هر ۴ گام را به عقب برگردیم.</p>
      <p>واعظی درباره نامه ایران به سران کشورهای خلیج‌فارس درباره طرح ابتکار صلح هرمز عنوان داشت: ما برای اینکه آن فضایی و شرایطی که آمریکایی‌ها و رژیم صهیونیستی در منطقه علیه جمهوری اسلامی حاکم کرده بودند که ایران مخل امنیت در منطقه عنوان کرده است، ما این نامه را علنی هم به همسایگان خود نوشتیم آقای رئیس جمهوری هم در سخنرانی خود در سازمان ملل متحد و هم در ملاقات‌هایی که با رهبران کشورهای مختلف داشت، اجزا و اهداف طرح ابتکار صلح هرمز را اینگونه اعلام کردند و ما به دنبال صلح و ثبات در منطقه هستیم.</p>
      <p>وی یادآور شد: خوشبختانه این موضوع جای خود را باز می‌کند. و ما شاهد این هستیم که مسئولین مختلف هم در منطقه و هم در خارج از منطقه استقبال می‌کنند و به نظر می‌رسد این حداقل کاری بوده که آن توطئه‌ای که علیه ایران بود را خنثی کرده و ما از نظر تبلیغاتی به اهداف خود رسیده‌ایم ولی ما به دنبال کار تبلیغاتی نیستیم و به دنبال اقدام عملی هستیم که با کشورهای همسایه امنیت منطقه را خودمان تامین کنیم.</p>
      <p>
        <b>هر کالایی که گران شود در بسته حمایتی دولت قرار می‌گیرد</b>
      </p>
      <p>رئیس دفتر رئیس جمهوری همچنین درباره منابع مالی بسته حمایتی دولت از ۱۸میلیون خانوار ایرانی، اظهار داشت: رئیس جمهوری در سفر به یزد و کرمان این مژده را به مردم دادند که به حدود ۱۸ میلیون خانوار که با توجه گران شدن اجناس به کمک نیازمند هستند، بسته‌های حمایتی اعطا می شود.</p>
      <p>واعظی افزود: وزارت تعاون، کار و رفاه اجتماعی باید فهرست این ۱۸ میلیون خانوار را مشخص کند و همچنین سازمان برنامه و بودجه نیز جدای از این که این بسته ها را در بودجه لحاظ می کند باید از منابع انرژی و یا بخش‌های دیگر با یک تغییراتی، بودجه ای برای این موضع کنار بگذارد.</p>
      <p>رئیس دفتر رئیس جمهوری خاطر نشان کرد: گروهی که بر روی بسته حمایتی دولت کار می‌کنند یکی از راه‌های تامین منابع آن را بحث انرژی مانند: گاز، گازوئیل، نفت خام و پتروشیمی در نظر گرفته اند، اکنون در حال بررسی هستند، قطعا هر کالایی که قیمت آن افزایش پیدا کند همه آنها در اختیار ۱۸ میلیون خانوار مورد هدف، قرار می گیرد.</p>
    </article>
  </body>
</html>