<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/soud-naridil-psychiatrickou-lecbu-pachateli-vrazdy-sestileteho-ditete-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T12:36:00+00:00"/>
    <meta property="og:title" content="Muž z Pardubic zavraždil syna. Místo vězení se bude léčit"/>
    <meta property="og:description" content="Bylo krátce po půlnoci 13. května, když policisté a kriminalisté vyjížděli do rodinného domu v Pardubicích, kde bylo nahlášeno úmrtí teprve sedmiletého chlapce. Jak se později ukázalo, ubodal jej vlastní čtyřicetiletý otec Vladimír J. Ten se k hrůznému činu kriminalistům přiznal."/>
  </head>
  <body>
    <article>
      <h1>Muž z Pardubic zavraždil syna. Místo vězení se bude léčit</h1>
      <address><time datetime="2019-11-13T12:36:00+00:00">13 Nov 2019, 12:36</time> by <a rel="author">Petr Vaňous</a></address>
      <p>A ač mu ze začátku za vraždu hrozil vysoký trest, soudnímu projednání se nakonec díky posudku znalců vyhnul.</p>
      <h3>Byl nepříčetný</h3>
      <p>Znalci totiž naznali, že muž byl při útoku nepříčetný. „S ohledem na závěry znaleckých posudků z oboru zdravotnictví, odvětví psychiatrie a klinické psychologie bylo trestní stíhání obviněného zastaveno pro jeho nepříčetnost a bylo navrženo soudu, aby uložil ústavní psychiatrické léčení,“ informovala v září pardubická policejní mluvčí Markéta Janovská.</p>
      <p>A právě o ústavním psychiatrickém léčení rozhodl v úterý soud v Hradci Králové.</p>
      <p>„V tomto případu soud muži uložil psychiatrickou léčbu v ústavní formě, kdy nastoupí do jednoho z psychiatrických zařízení v republice,“ informoval mluvčí soudu Jan Kulhánek.</p>
      <p>V péči psychiatrů bude Vladimír J., který podle všeho trpí schizofrenií, do doby, než lékaři a odborníci nestanoví, že může znovu předstoupit před soudní tribunál, který bude rozhodovat o případném propuštění. Lidé se tak nemusejí obávat, že by se muž opět procházel ulicemi Pardubic.</p>
      <h3>Znovu k soudu</h3>
      <p>„Muž bude v psychiatrickém zařízení omezen na svobodě, kde po dobu léčby bude jeho aktuální duševní stav přezkoumáván a jen lékaři mohou rozhodnout o dalším postupu,“ dodal Kulhánek s tím, že o případném propuštění bude soud rozhodovat na základě informací od lékařů a nových znaleckých posudků</p>
      <figure>
        <img src="https://g.denik.cz/45/69/taxi-gt-05_denik-150-3x2.jpg"/>
      </figure>
      <aside>
        <a href="https://pardubicky.denik.cz/zpravy_region/foto-video-pardubice-taxi-spory-taxisluzby-20191112.html">FOTO, VIDEO: Mezi taxislužbami doutnají spory Přečíst článek ›</a>
      </aside>
      <h3>Nikdy nebyl tak klidný</h3>
      <p>Krátce po činu, když byl převezen před tribunál, který rozhodoval o jeho vzetí do vazby, seděl muž před soudní síní velmi klidně s rukama založenýma v klíně.</p>
      <p>„Nebyla jiná cesta než udělat tohle,“ prohlásil tehdy bez náznaku lítosti otec zavražděného šestiletého syna. Rodině jen z budovy soudu vzkázal, ať vydrží, že později svůj hrůzný čin vysvětlí. „Nikdy jsem nebyl klidný jako teď,“ dodal muž.</p>
      <p><b>Schizofrenie</b><br/>Schizofrenie je endogenní psychóza, která je charakterizována jako rozpad osobnosti postihující zejména emocionální součást psychiky. Toto duševní onemocnění se projevuje například poruchami citů, jednání, myšlení a sklony utíkat od reality. Lidé trpící tímto onemocněním působí na okolí chladným, lhostejným a otupělým dojmem, často vyhledávají samotu a mohou mít i sklony k sebevražedným pokusům. Právě příčinou neschopnosti mozku koordinovaně řídit zpracování vjemů a počitků může pacient často trpět halucinacemi.<br/>Někteří schizofrenici se zcela vyléčí, u některých jde o chronický stav. Asi 10% schizofreniků ukončí svůj život sebevraždou. Schizofrenie patří z hlediska finanční náročnosti k vůbec nejdražším chorobám – léčba je nákladná, často dlouhodobá a mnozí schizofrenici mají omezenou pracovní schopnost.<br/>Zdroj: vipharm.cz</p>
      <figure>
        <img src="https://g.denik.cz/45/69/taxi-gt-05_denik-150-3x2.jpg"/>
      </figure>
      <aside>
        <a href="https://pardubicky.denik.cz/zpravy_region/foto-video-pardubice-taxi-spory-taxisluzby-20191112.html">FOTO, VIDEO: Mezi taxislužbami doutnají spory Přečíst článek ›</a>
      </aside>
    </article>
  </body>
</html>