<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/video-kadinin-sesinin-daha-gur-ciktigi-iran-da-tabular-yikiliyor-kadin-araba-tamircileri"/>
    <meta property="og:site_name" content="euronews"/>
    <meta property="article:published_time" content="2019-11-13T12:52:17+00:00"/>
    <meta property="og:title" content="&quot;İran'da devrim&quot;: Kadın araba tamircileri"/>
    <meta property="og:description" content="Kadının sesinin giderek daha gür çıktığı İran'da üniversite mezunu iki kadın bir araba tamircisinde çalışmaya başladı."/>
  </head>
  <body>
    <article>
      <h1>"İran'da devrim": Kadın araba tamircileri</h1>
      <address><time datetime="2019-11-13T12:52:17+00:00">13 Nov 2019, 12:52</time> by <a rel="author">Melis Ozoglu</a></address>
      <figure>
        <img src="https://static.euronews.com/articles/stories/04/29/72/20/773x435_cmsv2_bf1c9c73-8733-5539-ad69-ab0464479e6b-4297220.jpg"/>
      </figure>
      <p>Kadın erkek eşitliği konusunda yapılan araştırmalarda her yıl "kırık not" alan İran'da tabular yıkılıyor. Kadının sesinin giderek daha gür çıktığı ülkede üniversite mezunu 29 yaşındaki iki kadının bir araba tamircisinde çalışmaya başlaması da buna en güzel örnek.</p>
      <p>Kadınların araba tamircisi olması sadece İran'da değil, birçok ülkede "garip" karşılanabilecek bir durum. Fakat hukuk mezunu Kiana Yarahmadi ve grafik tasarımıcısı Nilüfer Farahmand'a göre "erkek mesleği" olarak görülen araba tamirciliğini kadınlar da yapabilir.</p>
      <h3>"Birçok yerde çalıştım. Fakat sonunda tutkumu bu işte buldum"</h3>
      <p>Mesleği dışında birçok farklı işte çalıştığını anlatan grafik tasarımcısı Nilüfer Farahmand, "Hep farklı işler denemeyi istedim. Birçok yerde çalıştım. Fakat sonunda tutkumu bu işte buldum" diyor.</p>
      <p>İranlı kadınlar başka ülke kadınları için çok olağan konularda dahi mücadele etmek zorunda. İş hayatında, bürokraside, kamuda, hatta günlük hayatta bile sık sık yasaklarla karşılaşıyorlar. Sadece futbol maçlarını stadyumda izleyebilmek için bile yıllardır mücadele veren kadınlara sonunda geçtiğimiz aylarda <a href="https://tr.euronews.com/2019/10/11/iran-kadinlarin-40-yil-sonra-stadyumdan-izledigi-maci-14-0-kazandi">Spor Bakanlığı tarafından izin verilmişti.</a> Böyle bir ortamda kadınların araba tamircisi olması "devrim niteliğinde"</p>
      <p>Tamirci dükkanının sahibi Ali Hamooni ise iki kadının kendisinden iş istediğini görünce çok şaşırdığını ve kararsız kaldığını söylüyor; "İlk önce tereddüt ettim. Fakat isteklerini görünce kabul etmeliyim dedim"</p>
      <p>Hukuk mezunu olan Kiana Yarahmadi de bu işi zevkle yaptığını söylüyor; "Nilüfer'in burada çalıştığını görünce daha da şevklendim. Bu işi çok yapmak istiyordum."</p>
      <p>Belki önümüzdeki yıllarda İran'da çok daha fazla kadın araba tamircisi göreceğiz. Çünkü Farahmand, tamircilikle ilgilenmek isteyen onlarca kadının kendilerine mesaj attığını söylüyor.</p>
      <ul>
        <li>
          <a href="https://tr.euronews.com/2019/08/27/kadin-erkek-esitligini-yasalarla-guvence-altina-alan-6-ulke-hangileri-turkiye-kacinci">
            <b>Kadın erkek eşitliğini yasalarla güvence altına alan 6 ülke hangileri, Türkiye kaçıncı sırada?</b>
          </a>
        </li>
        <li>
          <a href="https://tr.euronews.com/2019/06/14/isvicre-de-yuzbinlerce-kadin-erkeklerle-esit-ucret-icin-gosteri-yapti">
            <b>İsviçre’de yüzbinlerce kadın erkeklerle eşit ücret için gösteri yaptı</b>
          </a>
        </li>
      </ul>
      <p>Görüntü editörü<b> • Javad Montazeri</b></p>
    </article>
  </body>
</html>