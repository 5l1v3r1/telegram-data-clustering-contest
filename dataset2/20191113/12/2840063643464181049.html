<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/csr/2019/11/13/arrivano-manichini-green-biodegradabili-rinnovabili_wfseAVMEOdWMEe4YLftPvO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-13T12:11:00+00:00"/>
    <meta property="og:title" content="Arrivano i manichini 'green', biodegradabili e rinnovabili"/>
    <meta property="og:description" content="E' italiano il primo manichino al mondo biodegradabile, realizzato in B Plast, bio-plastica che deriva al 72% dalla canna da zucchero, e verniciato con B Paint, vernice naturale composta esclusivamente da sostanze organiche rinnovabili. A produrlo è l'azienda emiliana Bonaveri che per l'innovativo progetto “BNatural” ha ricevuto il premio Sviluppo Sostenibile 2019 a Ecomondo nella categoria Economia Circolare."/>
  </head>
  <body>
    <article>
      <h1>Arrivano i manichini 'green', biodegradabili e rinnovabili</h1>
      <address>
        <time datetime="2019-11-13T12:11:00+00:00">13 Nov 2019, 12:11</time>
      </address>
      <p>E' italiano il primo manichino al mondo biodegradabile, realizzato in B Plast, bio-plastica che deriva al 72% dalla canna da zucchero, e verniciato con B Paint, vernice naturale composta esclusivamente da sostanze organiche rinnovabili. A produrlo è l'azienda emiliana Bonaveri che per l'innovativo progetto “BNatural” ha ricevuto il premio Sviluppo Sostenibile 2019 a Ecomondo nella categoria Economia Circolare.</p>
      <p>Il progetto BNatural ha offerto per la prima volta sul mercato dei manichini un’alternativa sostenibile, grazie a un prodotto ottenuto da materia prima naturale e fonte rinnovabile. Con i manichini BNatural, i brand di moda hanno la possibilità di ridurre del 25,72% la propria impronta ambientale, promuovendo al tempo stesso un’economia sempre più circolare e sostenibile.</p>
      <p>BNatural è non solo un prodotto certificato (Bplast e Bpaint sono garantiti Ok-Biobased dall’ente Tuv Austria) ma anche corredato di un’analisi Cradle to Cradle (“dalla culla alla culla”) che ne dimostra l’efficienza in un’ottica di economia circolare.</p>
      <p>Nel 2016, con l’obiettivo di migliorare la propria performance ambientale, Bonaveri ha avviato una collaborazione con l’Università di Bologna per definire un packaging più eco-friendly. A seguito di una approfondita analisi Lca, cioè di tutto il ciclo produttivo, gli imballaggi erano infatti risultati come uno dei fattori più critici e impattati dal punto di vista della sostenibilità.</p>
      <p>I nuovi packaging hanno permesso una riduzione del 40 % delle emissioni di CO2, del 37% del consumo di energia e del 56% di quello di acqua e il progetto è stato premiato nel 2017 dal Conai con il “Premio speciale per il caso più meritevole dal punto di vista tecnico-progettuale”.</p>
    </article>
  </body>
</html>