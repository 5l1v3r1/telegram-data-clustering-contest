<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/sulyos-gondokat-okozott-a-havazas-ausztriaban"/>
    <meta property="og:site_name" content="infostart"/>
    <meta property="article:published_time" content="2019-11-13T12:11:00+00:00"/>
    <meta property="og:title" content="Súlyos gondokat okozott a havazás Ausztriában"/>
    <meta property="og:description" content="Áramkimaradást okozott a havazás Ausztria több részében, így Karintiában, Tirol keleti részében, valamint Salzburg tartományban. Az üzemzavarokat a havazás miatt elektromos vezetékekre dőlt fák okozták."/>
  </head>
  <body>
    <article>
      <h1>Súlyos gondokat okozott a havazás Ausztriában</h1>
      <address><time datetime="2019-11-13T12:11:00+00:00">13 Nov 2019, 12:11</time> by <a rel="author">Infostart / MTI</a></address>
      <h3>Áramkimaradást okozott a havazás Ausztria több részében, így Karintiában, Tirol keleti részében, valamint Salzburg tartományban. Az üzemzavarokat a havazás miatt elektromos vezetékekre dőlt fák okozták.</h3>
      <p>Karintiában négyezer, Kelet-Tirolban tíz településen 2500, míg a Salzburgi Lungauban nyolcszáz háztartásban szűnt meg az áramellátás.</p>
      <blockquote>A szerda reggelre lehullott vastag hótakaró súlyától több helyen fák dőltek ki, faágak szakadtak le, megsértve a villamosvezetékeket.</blockquote>
      <p>Ausztria legdélibb tartományában, Karintiában tizenegy iskolában szünetel a tanítás, a Möll völgyében az üzletek is zárva maradtak. Tirolban az 1400 méteren lévő Villgratentalt a hó teljesen elzárta a külvilágtól. Salzburg tartományban Bad Gastein térségében az adóktornyok is megsérültek, így több helyen a televíziós, illetve a rádióműsorokat sem lehet fogni.</p>
      <p>A szakemberek folyamatosan dolgoznak a hiba elhárításán, de munkájukat nehezíti, hogy több út járhatatlanná vált, illetve több útszakaszt lavinaveszély miatt lezártak.</p>
      <p>Az osztrák és az olasz gyorsforgalmi úthálózatokat összekötő 13-as autópályán (Brenner-autópályán) hókotrók dolgoznak.</p>
      <p>Szerda estig további heves havazás várható, ezért több helyen figyelmeztetést adtak ki. A meteorológiai előrejelzések szerint akár 20-50 centiméter vastagságú hótakaró is kialakulhat a közutakon.</p>
      <p>
        <i>Nyitókép: Pixabay</i>
      </p>
    </article>
  </body>
</html>