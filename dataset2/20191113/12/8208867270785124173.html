<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/diritti-consumatori/2019/11/14/news/consumatori_europei_e_big_tech_stanno_provando_a_fare_pace-241007695/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T12:53:00+00:00"/>
    <meta property="og:title" content="Consumatori europei e Big Tech stanno provando a fare pace"/>
    <meta property="og:description" content="Il forum di Euroconsumers a Bruxelles ha avuto Google e Amazon come partner. Un cambio di paradigma che potrebbe segnare l’inizio di una nuova stagione. Il tentativo? “Europeizzare” Google e Amazon"/>
  </head>
  <body>
    <article>
      <h1>Consumatori europei e Big Tech stanno provando a fare pace</h1>
      <h2>Il forum di Euroconsumers a Bruxelles ha avuto Google e Amazon come partner. Un cambio di paradigma che potrebbe segnare l’inizio di una nuova stagione. Il tentativo? “Europeizzare” Google e Amazon</h2>
      <address><time datetime="2019-11-13T12:53:00+00:00">13 Nov 2019, 12:53</time> by <a rel="author">FEDERICO FORMICA</a></address>
      <p>Non proprio amici, ma neanche in trincee opposte a ringhiarsi contro. Alcune organizzazioni di consumatori, che rappresentano oltre un milione e mezzo di soci in totale, ci stanno provando: dialogare con Big Tech, le multinazionali globali che pervadono ogni istante della nostra vita. Nello specifico Google e Amazon. Per trovare punti di incontro su temi delicati come la privacy, la sicurezza dei dati, gli strumenti legislativi per affrontare le nuove sfide. <br/><br/>La grande novità dell’Euroconsumers International Forum, che si è tenuto a Bruxelles il 12 novembre, è stata proprio questa: i due partner dell’evento sono quei giganti che, spesso e volentieri, sono finiti nel mirino delle organizzazioni consumeriste tra accuse a Google di <a href="https://www.repubblica.it/tecnologia/sicurezza/2018/11/27/news/consumatori_contro_google_denunce_in_7_paesi_europei-212771129/">spiare ogni movimento</a> degli utenti Android e sospetti di <a href="https://www.repubblica.it/economia/diritti-e-consumi/diritti-consumatori/2018/06/01/news/amazon_anche_in_italia_diverse_espulsioni_contestate_gli_utenti_poca_trasparenza_-197808777/">“epurazioni” arbitrarie</a> da parte di Amazon, solo per fare due recenti esempi. Dopo anni passati a darsele di santa ragione, ora si cerca un’altra strada. Insieme.<br/><br/>I vertici delle associazioni che fanno parte di <a href="https://www.euroconsumers.org/">Euroconsumers</a> (Altroconsumo per l’Italia, Deco Proteste per il Portogallo, Ocu per la Spagna, Ta per il Belgio e Proteste per il Brasile) potrebbero aver avuto qualche difficoltà a far digerire il nuovo corso ai propri iscritti, ma nel corso degli incontri e dei panel di Bruxelles i due mondi si sono realmente avvicinati, seppure tra molte cautele. Il rischio che tutto possa ridursi a una mera operazione di “consumer washing” di Google e Amazon (mostrarsi amici dei consumatori per dare una ripulita alla propria immagine) non è da escludere ma, assicurano da Euroconsumers, “non siamo pronti a fare qualsiasi accordo con queste aziende”.<br/><br/>Intanto gli esponenti di Big Tech non hanno mancato di sottolineare come le ricerche e le indagini condotte dalle associazioni di consumatori siano “fondamentali per aiutarci a creare prodotti e a pensare a politiche che possano, sempre più, andare incontro alle esigenze dei nostri utenti. Una collaborazione che ci aiuta a capire verso quale direzione muoverci” dice Giorgia Albetino, direttrice delle relazioni esterne di Google Arts &amp; Culture. La parola “fiducia” ricorre di continuo. Una merce molto rara, negli ultimi anni, specie dopo scandali come quello di <a href="https://www.repubblica.it/argomenti/Cambridge_Analytica">Cambridge Analytica</a>.<br/><br/>Ora loro, i difensori degli utenti, immaginano un cambio di paradigma. Vanno bene le iniziative muscolari di antitrust della Ue, ok le maxi-multe, ma “la leva non può essere solo quella delle sanzioni: dev’essere culturale ed economica - dice Marco Pierani, direttore Public affairs e media relations di Euroconsumers e direttore delle relazioni esterne di Altroconsumo - non dimentichiamo che chi prende decisioni in queste aziende vive in California, in un contesto profondamente diverso da quello europeo. Dobbiamo essere noi a contaminarli, a invogliarli a investire nella nostra società. Altrimenti continueranno sempre a succhiare senza dare nulla in cambio”. <br/><br/>Per spiegare cosa intende per approccio culturale, Pierani fa l’esempio della <a href="https://www.repubblica.it/economia/finanza/2011/12/27/news/apple_antitrust_multa-27262015/">battaglia </a>per far riconoscere ad Apple la garanzia biennale ai suoi clienti europei. “Ben presto capimmo che Apple non la prevedeva, ma non perché fosse cattiva: semplicemente l’azienda non si era mai posta il problema. Negli Usa non c’è questo diritto e così non avevano neanche idea di cosa si stesse parlando. Sembra incredibile, ma a volte succede esattamente questo”. Per realizzare questo disegno però “è necessario confrontarci con chi prende le decisioni in America”, specifica Pierani. Con tutto il rispetto per i country manager di stanza in Europa.</p>
      <figure>
        <img src="https://www.repstatic.it/content/nazionale/img/2019/11/13/151551622-340b3b35-cea7-4cbf-84e2-27b225d088e1.jpg"/>
      </figure>
      <p>Marco Pierani di Altroconsumo</p>
      <p>Un altro grande tema affrontato al Forum è quello dei dati personali. Anche qui c’è la tentazione di rovesciare il tavolo e giocare un’altra partita: non trattare più i dati solo come un bene da custodire gelosamente ma, nel rispetto delle normative europee, usarli come moneta di scambio “per ottenere prodotti e servizi che migliorino la vita dei consumatori” suggerisce Agustìn Reyna, capo degli Affari economici e legali del Beuc. “Finora abbiamo affrontato la questione solo in termini burocratici: dare un consenso o negarlo - gli fa eco Pierani  - e non ci siamo mai fermati a pensare che i nostri dati hanno un grande valore economico che il consumatore sta, in buona sostanza, elargendo gratis senza chiedere una contropartita. Invece deve essere parte in causa, mettersi al centro di questo mercato”. Che i dati di aziende e governi europei siano nei server di aziende americane preoccupa anche la cancelliera tedesca Angela Merkel, che poche settimane fa <a href="https://finanza.repubblica.it/News/2019/10/29/berlino_alza_il_velo_su_gaia_x_l%80%99europa_del_cloud_sfida_i_big_americani_e_cinesi-57/">aveva annunciato Gaia X</a>, una nuova infrastruttura di dati tutta europea che dovrebbe - secondo i piani - scalzare i cloud di Oltreoceano.<br/><br/>Ma il lento avvicinamento tra monopolisti americani e difensori degli utenti comporta un altro rischio: la tentazione di farsi foraggiare dai colossi americani, specie in un periodo di incertezza economica, con istituzioni sempre più restii ad aprire il portafoglio. <br/><br/>Le associazioni che fanno parte di Euroconsumers, però, assicurano che questo non avverrà. Pierani specifica: “Il nostro modello di business è diverso: noi abbiamo 360.000 soci, un milione e mezzo se consideriamo tutti e cinque i membri. Sono loro a sostenerci. Non abbiamo paura di definirci ‘aziende’ perché ci occupiamo di protezione dei consumatori a livello industriale. E per farlo servono avvocati, economisti, ingegneri, comunicatori e molto altro ancora. Tutto questo non te lo puoi permettere se ti affidi solo ai finanziamenti pubblici. Qualcuno ci accusa di essere un’impresa, come se fosse un peccato? Allora è il caso di dirlo chiaramente: le associazioni che prendono soldi dallo Stato non possono portare alcun beneficio ai consumatori. Se ogni mese sei costretto a porti il problema di come tirare avanti, se sopravvivi solo grazie allo Stato, come puoi pretendere di essere indipendente? Per misurarsi con Big Tech serve competenza e l’approccio amatoriale di molte associazioni italiane non basta più”.<br/><br/>In Italia le associazioni di consumatori si finanziano in parte con le quote dei propri iscritti, in parte con il denaro che proviene dalle multe comminate da Antitrust e dal 5 per mille. Alcune sono in parte finanziate dai sindacati.</p>
    </article>
  </body>
</html>