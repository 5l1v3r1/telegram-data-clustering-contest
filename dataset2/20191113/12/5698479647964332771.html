<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/number-of-women-victims-of-domestic-violence-in-france-has-increased-with-two-more-murders"/>
    <meta property="og:site_name" content="euronews"/>
    <meta property="article:published_time" content="2019-11-13T12:05:02+00:00"/>
    <meta property="og:title" content="افزایش خشونت خانگی در فرانسه؛ ۱۳۱ زن از ابتدای سال کشته شدند"/>
    <meta property="og:description" content="سیلویا آخرین قربانی خشونت خانگی در فرانسه پیش از اینکه به قتل برسد با شکایتی خشونت‌های همسرش را به پلیس گزارش کرده بود."/>
  </head>
  <body>
    <article>
      <h1>افزایش خشونت خانگی در فرانسه؛ ۱۳۱ زن از ابتدای سال کشته شدند</h1>
      <address><time datetime="2019-11-13T12:05:02+00:00">13 Nov 2019, 12:05</time> by <a rel="author">یورونیوز فارسی </a></address>
      <p>با قتل زنی در شهرستان با-رن فرانسه در ناحیه آلزاس شمار زنانی که از ابتدای سال جاری میلادی بر اثر خشونت خانگی در این کشور کشته شده‌اند به ۱۳۱ نفر رسید.</p>
      <p>انجمن‌های دفاع از زنان مخصوصا گروه فمینیستی «همه ما» پس از آخرین قتلی که صورت گرفت اعلام کردند که در این مورد پیشگیری‌های لازم انجام نشده بود.</p>
      <p>سیلویا آخرین قربانی خشونت خانگی در فرانسه پیش از اینکه به قتل برسد با شکایتی خشونت‌های همسرش را به پلیس گزارش کرده بود.</p>
      <p>این قتل در شهر کوچک اوبرهوفن سور مدر رخ داد و مرد ۵۸ ساله همسر ۴۰ ساله خود را با ضربات چاقو در خانه کشت. وی هم اکنون در بازداشت است. دختر مقتول با توضیح درباره این قتل گفت که مادرش حدود ساعت یازده شب یکشنبه گذشته برای درخواست کمک با او تماس گرفته بود. او اضافه کرد که بلافاصله خود را به خانه رساند اما خیلی دیر شده بود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/08/salome-100th-feminicide-reaction-paris-feminist-wall-shocking-slogan">قتل زنان در فرانسه؛ جملات شوک‌آور بر دیوارهای پاریس</a>
        </li>
        <li>
          <a href="https://farsi.euronews.com/2019/10/19/women-gather-in-paris-to-protest-against-deadly-domestic-violence">اعتراض نمادین در پاریس؛ زنانی که قربانی خشونت خانگی می‌شوند</a>
        </li>
      </ul>
      <p>از هفته گذشته تا کنون، دو زن دیگر به فهرست کشته شده‌های خشونت خانگی در فرانسه اضافه شده‌اند. علاوه بر سیلویا، یک زن ۳۴ ساله دیگر هفته پیش در حومه پاریس توسط همسرش خفه شد.</p>
      <p>طبق آمار جدید انجمن‌های دفاع از زنان، شمار زنان کشته شده در اثر خشونت خانگی در سال ۲۰۱۹ در فرانسه به رقم ۱۳۱ نفر رسیده که این آمار ۱۰ نفر بیش از سال گذشته است.</p>
      <p>امانوئل ماکرون، رئیس جمهوری فرانسه در ماه ژوئیه گذشته با نام بردن از برخی زنان قربانی خشونت خانگی در این کشور در حساب فیس‌بوک خود نوشت: «جمهوری فرانسه نمی‌دانست چگونه از شما محافظت کند. اسامی شما برای ما آشناست. شما دوستان ما، مادران ما، خواهران ما، دختران ما هستید. خشونت‌هایی که به قیمت زندگی شما تمام می‌شود، ما را منزجر می‌کند و به طغیان می‌کشاند. جمهوری فرانسه باید از تمام کسانیکه زندگی امروزشان در خطر است محافظت کند.»</p>
      <p>مجلس سنای فرانسه و همچنین دولت این کشور، طرح‌هایی را برای کاهش خشونت خانگی پیگیری می‌کنند.</p>
    </article>
  </body>
</html>