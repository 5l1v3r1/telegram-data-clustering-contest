<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/fontos-valtozasok-a-munka-torvenykonyveben"/>
    <meta property="og:site_name" content="infostart"/>
    <meta property="article:published_time" content="2019-11-13T12:02:00+00:00"/>
    <meta property="og:title" content="Fontos változások a munka törvénykönyvében"/>
    <meta property="og:description" content="Megteremti a kormány a munkavállalók védelmét a januártól életbe lépő nagyszülői gyedet igénybe vevőknek a munka törvénykönyvének módosításával - közölte az Emberi Erőforrások Minisztériuma."/>
  </head>
  <body>
    <article>
      <h1>Fontos változások a munka törvénykönyvében</h1>
      <address><time datetime="2019-11-13T12:02:00+00:00">13 Nov 2019, 12:02</time> by <a rel="author">Infostart / MTI</a></address>
      <h3>Megteremti a kormány a munkavállalók védelmét a januártól életbe lépő nagyszülői gyedet igénybe vevőknek a munka törvénykönyvének módosításával - közölte az Emberi Erőforrások Minisztériuma.</h3>
      <p>A közlemény szerint a minisztérium több, a családok védelmével összefüggő törvény technikai módosítását terjesztette kedden az Országgyűlés elé. A módosítás célja, hogy megteremtse a nagyszülői gyermekgondozási díj munkajogi pillérét, és kimondja, hogy a gyermekgondozási díj időtartamára a nagyszülő fizetés nélküli szabadságra jogosult.</p>
      <p>A javaslat értelmében ezen időtartam alatt a munkavállaló felmondási védelemben is részesül, továbbá ez az időszak a szabadság és a végkielégítésre való jogosultság szempontjából jogosító időnek minősül - ismertették a részleteket.</p>
      <p>A közleményből az is kiderült, hogy a törvénycsomag emellett több, a gyermeket nevelő magyar családok helyzetének javítását és a szociális biztonság erősítését szolgáló módosítást is tartalmaz, amelyek többek között tovább erősítik a gyermekek védelmét.</p>
      <p>A családvédelmi akcióterv keretében a kormány januártól bevezeti a nagyszülői gyedet, amely lehetőséget ad arra, hogy a munkaerőpiacon aktív nagyszülő az unoka kétéves koráig - ikrek esetén hároméves korig - otthon maradhasson a gyermekkel, ha a gyermek után más nem kap gyermekgondozást segítő ellátást.</p>
      <blockquote>A nagyszülői gyed átlagfizetés esetén 208 ezer forint havi támogatást jelent, több unoka után többszörösen is igénybe vehető,</blockquote>
      <p>és a nyugdíj szempontjából jogosultsági időnek számít - írták.</p>
      <p>Az igénybevétel feltételei, hogy a szülők jogosultak legyenek a gyedre, és hogy nyilatkozzanak arról, egyetértenek a gyermekgondozási díj nagyszülő általi igénybevételével. Emellett a nagyszülőnek is jogosultnak kell lennie a gyedre, azaz a gyermek születését megelőző két éven belül 365 napon át biztosítottnak kell lennie.</p>
      <p>Feltétel továbbá, hogy a gyermeknek a szülővel kell élnie, a nagyszülő azonban napközben vigyázhat rá a saját lakásában. A nagyszülő a gyed mellett pedig csak akkor dolgozhat, ha a munkavégzés az otthonában történik - olvasható a közleményben.</p>
      <p>
        <i>Nyitókép: Pixabay</i>
      </p>
    </article>
  </body>
</html>