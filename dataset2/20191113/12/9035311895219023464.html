<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/bolivya-da-anez-in-gecici-devlet-baskanligina-secilmesine-ragmen-gosteri-ve-siddet-olaylar"/>
    <meta property="og:site_name" content="euronews"/>
    <meta property="article:published_time" content="2019-11-13T12:14:40+00:00"/>
    <meta property="og:title" content="Bolivya'da gösteri ve şiddet olayları sürüyor"/>
    <meta property="og:description" content="Bolivya’da Devlet Başkanı Evo Morales'in istifa etmesi sonrasında Çokuluslu Yasama Meclisi'nin (ALP) üst kanadı Senatörler Meclisi Başkan Yardımcısı Jeanine Anez'in geçici devlet başkanlığına getirilmesine rağmen ülkede gösteri ve şiddet olayları hız kesmeden sürüyor."/>
  </head>
  <body>
    <article>
      <h1>Bolivya'da gösteri ve şiddet olayları sürüyor</h1>
      <address><time datetime="2019-11-13T12:14:40+00:00">13 Nov 2019, 12:14</time> by <a rel="author">Euronews </a></address>
      <p>Bolivya’da Devlet Başkanı Evo Morales'in istifa etmesi sonrasında Çokuluslu Yasama Meclisi'nin (ALP) üst kanadı Senatörler Meclisi Başkan Yardımcısı Jeanine Anez'in geçici devlet başkanlığına getirilmesine rağmen ülkede gösteri ve şiddet olayları hız kesmeden sürüyor. Son gösterilerde en az 39 kişi yaralandı.</p>
      <p>Morales ise sosyal medya hesabından yaptığı açıklamada 90 gün içinde ülkeyi seçime götürecek Anez'in geçici devlet başkanı ilan edilmesine ilişkin, "Tarihin en sinsi ve kötü darbesi yapıldı." ifadesini kullandı.</p>
      <p>Bolivya'da halkın iradesine saldırıldığını belirten Morales, "Tarihin en sinsi ve kötü darbesi yapıldı. Sağcı darbeci bir senatör, önce kendini Senato Başkanı, ardından da yasama çoğunluğu olmadan etrafında bir grup suç ortağı ve halka baskı yapan güvenlik güçlerinin eşliğinde Bolivya'nın Geçici Devlet Başkanı ilan ediyor. Bu darbe, polis ve darbe için kullanılan askerlerin öldürdüğü kardeşlerimizin üzerine yapılmıştır." değerlendirmesinde bulundu.</p>
      <figure>
        <iframe data-src="https://twitter.com/euronewses/status/1194404763640709121" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Morales, Anez'in başkanlık görevini üstlenmesinin Bolivya anayasası ve yasama meclisi normlarına aykırı olduğunu savundu.</p>
      <p>Hayati tehlikesi olduğunu düşündüğü için ülkesinden ayrılmak zorunda kaldığını belirten Morales’in önceki gün evine saldırı düzenlenmişti. Geceyi boş bir binada yerde uyuyarak geçiren Morales, sosyal medya hesabından kaldığı evin fotoğrafını paylaştı. Morales yaptığı paylaşımda, “Villa Victoria’daki evimi ateşe verip yakmaya çalışan darbeci Mesa ve Camacho’nun vandal grupları Cochabamba’daki evime de saldırdı. Bu baskınları durduran komşularım için minnettarım. Darbe barışı yok ediyor” dedi.</p>
      <figure>
        <iframe data-src="https://twitter.com/euronewses/status/1194059795365543936" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Başkent La Paz'da Morales destekçileri sokak eylemlerini sürdürürken, ALP'de düzenlenen oturumda Morales'in liderliğini yaptığı Sosyalizm Hareketi Partisi mensupları katılmadığı için oy çokluğu çıkmamıştı.</p>
      <h3>Anez'in ilk açıklaması</h3>
      <p>Anez ise yaptığı açıklamada, ülke yasalarının, devlet başkanı, yardımcısı ve senato başkanının bulunmaması durumunda kendisinin geçici devlet başkanlığı görevini üstlenmesine izin verdiğini söyledi.</p>
      <p>Ülkede barışın sağlanması için elinden geleni yapacağına dikkati çeken Anez, en kısa sürede genel seçimlere gidileceğini bildirdi.</p>
      <p>Bu arada, Anez'in devlet başkanlığı sarayına elinde büyük bir İncil ile girmesi ve etrafındakilerin "Devlet Başkanlığı Sarayına İncil geri döndü" sloganı atması dikkati çekti.</p>
      <figure>
        <img src="https://static.euronews.com/articles/stories/04/29/67/08/534x411_cmsv2_0895ddfe-6c36-5f49-8a8b-a4c4e37a0e30-4296708.jpg"/>
      </figure>
      <h3>Bolivya'da şiddet hız kesmiyor</h3>
      <p>Ülke basınındaki haberlere göre, başkent La Paz'ın yanı sıra birçok kent ve bölgede muhalifler ile Morales destekçilerince düzenlenen ve şiddet eylemlerine dönüşen gösterilerde toplam 39 kişi yaralandı.</p>
      <p>Krizin ilk günlerinden itibaren muhaliflerin şiddet eylemlerine dönüşen protestolarına ve Morales destekçilerinin gösterilerine sahne olan, bazen de taraflar arasında çatışmaların yaşandığı Cochabamba vilayetinin farklı bölgelerinde taraflar arasında gece boyu süren çatışmalarda, 3 kişi ateşli silahla yaralandı.</p>
      <p>Bazı göstericiler Sacaba kentindeki garnizon komutanlığını kundakladı. Basında kundakçıların hangi tarafı desteklediklerine dair bilgi yer almadı. Cochabamba'nın kırsalında da Morales destekçisi yerlilerin yaptığı yürüyüşte Anez'in geçici devlet başkanlığına itiraz edildi.</p>
      <p>Sağcı muhaliflerin güçlü olduğu Santa Cruz vilayeti kırsalındaki Yapacani'de bir polis merkezi, Morales destekçisi olduğu değerlendirilen grup tarafından basıldı.</p>
      <h3>Muhaliflere düzeni sağlamaları için 24 saat süre</h3>
      <p>Gösteride konuşan Morales destekçisi Bolivya İşçi Merkezi (COB) temsilcileri, muhaliflere ülkeyi normalleştirmeleri için 24 saat süre verdiklerini, aksi durumda tüm ülkede genel grev ilan edeceklerini duyurdu.</p>
      <p>Morales destekçilerinin birçok barikatla yolları kapattıkları, La Paz'ı dünyaya bağlayan uluslararası havalimanının bulunduğu El Alto kentindeki gösteriler de devam ediyor.</p>
      <p>Bolivya'da günlerdir süren şiddet olaylarında 3 kişi ölmüş, 400'den fazla kişi de yaralanmıştı.</p>
      <h3>Bolivya'daki kriz</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Tartışmalı seçim sonuçlarının ardından günlerdir seçimlerin iptal edilmesini ve tekrar seçime gidilmesini isteyen muhalifler, Evo Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın istifa çağrısının ardından görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından da bu ülkeye gitti.</p>
      <ul>
        <li>
          <a href="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor">Bolivya Devlet Başkanı Evo Morales 14 yıldır sürdürdüğü görevinden istifa etti</a>
        </li>
        <li>
          <a href="https://tr.euronews.com/2019/11/12/bolivya-da-14-yillik-koltugunu-birakan-morales-hakkinda-bilmemiz-gereken-4-konu">Bolivya'da 14 yıllık koltuğunu bırakan Morales hakkında bilmemiz gereken 4 konu</a>
        </li>
        <li>
          <a href="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor">Bolivya Devlet Başkanı Evo Morales 14 yıldır sürdürdüğü görevinden istifa etti</a>
        </li>
      </ul>
    </article>
  </body>
</html>