<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/zimola-chce-jako-clen-cssd-kandidovat-za-zmenu-2020-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T12:39:00+00:00"/>
    <meta property="og:title" content="Zimola se chystá na krajské volby. Chce v nich kandidovat za hnutí Změna 2020"/>
    <meta property="og:description" content="Předseda jihočeské sociální demokracie Jiří Zimola hodlá v krajských volbách v příštím roce kandidovat za hnutí Změna 2020. Jedná se podle něj o hnutí členů ČSSD i nestraníků. Za Změnu 2020 by mohli kandidovat i někteří další lidé z vedení jihočeské sociální demokracie. Zimola to dnes řekl ČTK. .  "/>
  </head>
  <body>
    <article>
      <h1>Zimola se chystá na krajské volby. Chce v nich kandidovat za hnutí Změna 2020</h1>
      <address><time datetime="2019-11-13T12:39:00+00:00">13 Nov 2019, 12:39</time> by <a rel="author">ČTK</a></address>
      <p>"Nemáme v plánu střílet do nohy ČSSD a ani stranu nějak štěpit. Je to určitá vize, s níž chceme do voleb jít, a vycházíme z modelu, který využil Michal Šmarda," uvedl Zimola. Řekl, že Šmarda loni v komunálních volbách v Novém Městě na Moravě jako člen sociální demokracie vedl formaci Lepší Nové Město a stal se starostou.</p>
      <figure>
        <img src="https://g.denik.cz/63/c3/caputova-na-narodni-tride-uctila-pamatku-17-listopadu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zuzana-caputova-na-narodni-tride-uctila-pamatku-17-listopadu-20191112.html">Zuzana Čaputová na Národní třídě uctila památku 17. listopadu Přečíst článek ›</a>
      </aside>
      <p>Předseda jihočeské ČSSD dodal, že Změna 2020 se otevře i adeptům z řad nestraníků, kteří prý nechtějí figurovat na kandidátní listině sociální demokracie.</p>
      <h3>Hamáček: Kdo nevěří ČSSD, ať se rozhodne, za koho chce kandidovat</h3>
      <p>Pokud někdo nevěří značce ČSSD, měl by se rozhodnout, za koho chce ve volbách i politice vystupovat. V reakci na rozhodnutí předsedy jihočeské ČSSD Jiřího Zimoly kandidovat v příštím roce za nově založené hnutí Změna 2020 to dnes ČTK sdělil předseda strany Jan Hamáček. Strana je podle něj otevřená a počítá s tím, že v některých krajích bude kandidovat společně s nezávislými osobnostmi, vždy ale pod značkou ČSSD.</p>
      <p>Hamáček připouští kandidátky v rámci širších koaličních uskupení s nezávislými osobnostmi, se kterými strana sdílí společné hodnoty. "To může přispět k otevření a posílení ČSSD. Zakládání nových stran a hnutí je však něco jiného. Pokud někdo značce ČSSD nevěří, měl by se rozhodnout, za koho chce ve volbách i v politice bojovat," uvedl Hamáček.</p>
      <figure>
        <img src="https://g.denik.cz/63/14/mikulasminar_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vzdat-se-agrofertu-nebo-demise-milion-chvilek-dava-babisovi-ultimatum-20191111.html">Vzdát se Agrofertu, nebo demise. Milion chvilek dává Babišovi ultimátum Přečíst článek ›</a>
      </aside>
    </article>
  </body>
</html>