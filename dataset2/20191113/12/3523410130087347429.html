<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639789/%DA%AF%D8%B3%D8%B3%D8%AA-%D8%AF%D8%B1-%D9%85%D9%88%D8%A7%D8%B6%D8%B9-%D9%85%D8%B4%D8%AA%D8%B1%DA%A9-%D8%AA%D8%B1%D8%A7%D9%85%D9%BE-%D9%88-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:55:00+00:00"/>
    <meta property="og:title" content="گسست در مواضع مشترک ترامپ و نتانیاهو در قبال ایران"/>
    <meta property="og:description" content="بلومبرگ در تحلیلی به سست شدن مواضع مشترک بنیامین نتانیاهو و دونالد ترامپ و همچنین بی‌نتیجه ماندن اقدامات ترامپ در راستای سیاست‌های ..."/>
  </head>
  <body>
    <article>
      <h1>
        <a href="https://www.bultannews.com/fa/news/639789/%DA%AF%D8%B3%D8%B3%D8%AA-%D8%AF%D8%B1-%D9%85%D9%88%D8%A7%D8%B6%D8%B9-%D9%85%D8%B4%D8%AA%D8%B1%DA%A9-%D8%AA%D8%B1%D8%A7%D9%85%D9%BE-%D9%88-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86">گسست در مواضع مشترک ترامپ و نتانیاهو در قبال ایران</a>
      </h1>
      <h2>بلومبرگ در تحلیلی به سست شدن مواضع مشترک بنیامین نتانیاهو و دونالد ترامپ و همچنین بی‌نتیجه ماندن اقدامات ترامپ در راستای سیاست‌های ...</h2>
      <address><time datetime="2019-11-13T12:55:00+00:00">13 Nov 2019, 12:55</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پایگاه اینترنتی شبکه <b>بلومبرگ</b> در تحلیلی درباره ایجاد گسست در مواضع مشترک <b>دونالد ترامپ</b>، رئیس جمهور آمریکا و بنیامین نتانیاهو، نخست‌وزیر رژیم صهیونیستی در برابر ایران ، به ویژه در زمینه اتهاماتشان علیه برنامه هسته‌ای ایران، نوشت: رژیم صهیونیستی به طور موثری در خانه و در واشنگتن بدون وجود یک رهبر باقی مانده است. نتانیاهو و ترامپ هر دو در مشکلات قانونی و سیاسی‌ای گرفتار هستند که تمام توجه‌شان معطوف به آن شده است. هیچ‌یک از آن‌ها تمایل نداشته و یا توان پیدا کردن پاسخ‌های واقعی برای این وضعیت را ندارند.</p>
      <p>بلومبرگ در ادامه می‌نویسد که نه رژیم صهیونیستی و نه آمریکا، نمی‌توانند اقدامات ایران را نادیده بگیرند. اخیرا، به نظر می‌‎رسید که روابط میان این دو رهبر، باعث می‌شد که هیچ تهدیدی بررسی نشده باقی نماند، اما، حالا این تنها استدلالی آرزومندانه است.</p>
      <p>همچنین در این گزارش آمده است که اسرائیل تا زمانی که نتانیاهو نفوذ زیادی داشت، اوقات خوشی را با دولت ترامپ سپری کرده است. نتانیاهو کسی بود که بیش از هر مشاور آمریکایی، دونالد ترامپ را قانع کرد تا از توافق هسته‌ای که توسط باراک اوباما، رئیس جمهور پیشین آمریکا مذاکره شده بود، خارج شود. آمریکا این توافق را با برنامه‌ای دوازده موردی جایگزین کرد که هدف ممانعت از آن‌چه رفتار خصومت‌آمیز منطقه‌ای ایران خوانده شده، از هم پاشیدن ظرفیت هسته‌ای و متعادل کردن(یا تغییر) حکومت در تهران را به دنبال داشت. این برنامه، بازتاب دیدگاه نتانیاهو بود.</p>
      <p>همچنین بر اساس گزارش بلومبرگ، تصمیم دونالد ترامپ برای «شکست دادن جمهوری اسلامی ایران» از سوی بسیاری از افراد در رژیم صهیونیستی ،از جمله شخص نتانیاهو، کم‎اهمیت تلقی شد. به نظر می‌رسید که دونالد ترامپ با اعمال تحریم‌هایی سخت بر ایران، کاملا در حال حمایت از این موضوع بود. اما تا کنون، این تحریم‌ها تاثیری را که تصور می‌شد از خود بر جای بگذارند، نداشته‌اند. هر چه باشد، این تحریم‌ها این «جسارت» را به ایران دادند تا یک پهپاد[جاسوسی] آمریکا را ساقط کند.</p>
      <p>بلومبرگ در ادامه این گزارش می‌نویسد: کارشناسان استراتژیک ارشد اسرائیل به نخست‌وزیر[نتانیاهو] هشدار دادند که عملکردش برای تکیه کردن به ترامپ عاقلانه نیست. آن‌ها می‌گفتند که بهتر است توافق هسته‌ای را پذیرفت. اگر نقص هم داشت، حداقل درجه‌ای از کنترل را برای برنامه هسته‌ای ایران ایجاد می‌کرد.</p>
    </article>
  </body>
</html>