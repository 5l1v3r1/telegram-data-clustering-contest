<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:01:00+00:00"/>
    <meta property="og:title" content="ادعای نماینده مجلس: حذف دلار ۴۲۰۰ تومانی در بودجه ۹۹"/>
    <meta property="og:description" content="سید محمد حسینی عضو کمیسیون برنامه و بودجه و محاسبات مجلس شورای اسلامی در گفت‌وگو با تسنیم، درباره تدوین بودجه سال 99 از سوی دولت، گفت: اعلام شده که لایحه بودجه تا 15 آذر به مجلس ارائه خواهد شد."/>
  </head>
  <body>
    <article>
      <h1>ادعای نماینده مجلس: حذف دلار ۴۲۰۰ تومانی در بودجه ۹۹</h1>
      <address>
        <time datetime="2019-11-13T12:01:00+00:00">13 Nov 2019, 12:01</time>
      </address>
      <p>عضو کمیسیون برنامه و بودجه و محاسبات مجلس شورای اسلامی از حذف دلار ۴۲۰۰تومانی از بودجه سال ۹۹ خبر داد و گفت: در بودجه سال آینده دلار ۲نرخی نخواهیم داشت.</p>
      <p>سید محمد حسینی عضو کمیسیون برنامه و بودجه و محاسبات مجلس شورای اسلامی در گفت‌وگو با تسنیم، درباره تدوین بودجه سال 99 از سوی دولت، گفت: اعلام شده که لایحه بودجه تا 15 آذر به مجلس ارائه خواهد شد.</p>
      <p>وی با بیان اینکه "در بودجه سال آینده دلار 4200تومانی نخواهیم داشت"، افزود: این‌که دلار در بودجه سال آینده به چه میزانی باشد هنوز مشخص نیست اما آنچه مشخص است، این است که دلار 2نرخی در بودجه سال آینده نخواهیم داشت.</p>
      <p>نماینده تفرش در مجلس همچنین از ارائه گزارش عملکرد 381 شرکت، بانک و مؤسسه غیرانتفاعی دولتی درباره عملکرد سال گذشته و 6ماهه اول امسال به‌صورت تفکیک‌شده از سوی سازمان برنامه و بودجه به مجلس خبر داد و عنوان کرد: این گزارش در کمیسیون برنامه و بودجه در حال بررسی است، البته قرار بر این است دیوان محاسبات نیز در این زمینه گزارشی را به کمیسیون ارائه کند.</p>
      <p>عضو کمیسیون برنامه و بودجه و محاسبات مجلس با اعلام اینکه این گزارش سازمان برنامه و بودجه در 3 فصل تدوین شده است، اضافه کرد: بخش عملکرد شرکت‌ها در سال 97، عملکرد شرکت‌ها در شش‌ماهه سال 98 و بودجه پیش‌بینی‌شده برای سال 99 این سه بخش را تشکیل می‌دهند، علاوه بر این شرکت‌های زیان‌ده، سودده و نقطه سربه‌سر، بانک‌ها و مؤسسات انتفاعی وابسته به دولت شامل سازمان صنایع دفاع و سازمان بنادر و کشتیرانی نیز در این گزارش تفکیک شده‌اند.</p>
      <p>حسینی با اشاره به اینکه بودجه شرکت‌ها نسبت به سال گذشته 9 درصد افزایش یافته و رشد 15درصدی برای افزایش حقوق و دستمزد در نظر گرفته شده است، اظهار کرد: بودجه شرکت‌ها یک‌میلیون و 380هزار میلیارد تومان تدوین شده است. سال گذشته این رقم یک‌میلیون و 240هزار میلیارد تومان بوده است.</p>
    </article>
  </body>
</html>