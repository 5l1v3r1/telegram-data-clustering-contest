<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/tentato-omicidio-1.4884037"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T12:57:58+00:00"/>
    <meta property="og:title" content="Tentato omicidio Modena, prende a martellate il coinquilino"/>
    <meta property="og:description" content="Violenta lite tra due richiedenti asilo che vivono in un appartamento gestito da una cooperativa in viale Amendola"/>
  </head>
  <body>
    <article>
      <h1>Tentato omicidio Modena, prende a martellate il coinquilino</h1>
      <h2>Violenta lite tra due richiedenti asilo che vivono in un appartamento gestito da una cooperativa in viale Amendola</h2>
      <address><time datetime="2019-11-13T12:57:58+00:00">13 Nov 2019, 12:57</time> by <a rel="author">VALENTINA REGGIANI</a></address>
      <p>Modena, 13 novembre 2019 - Una sanguinosa vendetta. Ha preso a <b>martellate sulla testa </b>il coinquilino, ora ricoverato in gravi condizioni all'ospedale di Baggiovara. Protagonisti dell'ennesimo e violento episodio due richiedenti asilo. I fatti sono avvenuti intorno alla mezzanotte di martedì all'interno di un appartamento in viale Amendola <b>gestito da una cooperativa </b>e messo appunto a disposizione dei profughi, inseriti nel percorso di accoglienza.</p>
      <p>Da quanto emerge dalle prime risultanze investigative della squadra mobile l'aggressore, un ragazzo di 28 anni della Sierra Leone, avrebbe colpito dopo un diverbio <b>il coinquilino</b>, un ragazzo di 29 anni del Gambia, ferendolo a martellate alla testa. Pare che la drammatica aggressione sia legata ad un <b>precedente 'scontro'</b> tra i due profughi, durante il quale, il 3 novembre scorso, era stato il 28enne ora in carcere ad essere gravemente ferito dal 'rivale'.</p>
      <p>Il richiedente asilo ha <b>tentato inizialmente di scappare </b>ma è stato individuato dagli agenti della squadra mobile poco dopo e sottoposto a fermo: l'accusa è quella di tentato omicidio. La vittima è ora ricoverata in ospedale in prognosi riservata: ha subìto un trauma importante e probabilmente <b>perderà un occhio</b>.</p>
      <p>Solo martedì pomeriggio, in via delle Costellazioni, all'interno di un appartamento gestito dal Comune una donna ghanese ha <b>ferito a coltellate </b>la coinquilina pare dopo una banale lite. Anche in questo caso gli uomini della mobile hanno fermato la responabile mentre tentava di fuggire. Anche per lei l'accusa è di tentato omicidio visti i diversi fendenti inferti alla vittima dai quali in parte la straniera è riuscita a difendersi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>