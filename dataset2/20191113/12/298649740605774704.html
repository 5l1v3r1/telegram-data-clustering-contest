<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/13/dallelba-il-vino-marino-nesos-prodotto-con-tecnica-antica-grecia-pn_20191113_00138/"/>
    <meta property="og:site_name" content="Askanews"/>
    <meta property="article:published_time" content="2019-11-13T12:44:52+00:00"/>
    <meta property="og:title" content="Dall’Elba il vino marino Nesos, prodotto con tecnica antica Grecia"/>
    <meta property="og:description" content="Roma, 13 nov. (askanews) – Si chiama Nesos, è un vino dai riflessi dorati ottenuto con una tecnica utilizzata nell’antica Grecia che prevede di immergere i grappoli di uva integri nel mare aperto, frutto di un esperimento scientifico unico al mondo condotto all’isola d’Elba. Il “vino marino” è stato presentato oggi a Firenze in un […]"/>
  </head>
  <body>
    <article>
      <h1>Dall’Elba il vino marino Nesos, prodotto con tecnica antica Grecia</h1>
      <h2>A Firenze presentate 40 bottiglie ottenute da uve immerse nel mare</h2>
      <address>
        <time datetime="2019-11-13T12:44:52+00:00">13 Nov 2019, 12:44</time>
      </address>
      <figure>
        <img src="http://www.askanews.it/wp-content/uploads/2019/11/20191113_134442_77BB6A09.jpg"/>
      </figure>
      <p>Roma, 13 nov. (askanews) – Si chiama Nesos, è un vino dai riflessi dorati ottenuto con una tecnica utilizzata nell’antica Grecia che prevede di immergere i grappoli di uva integri nel mare aperto, frutto di un esperimento scientifico unico al mondo condotto all’isola d’Elba. Il “vino marino” è stato presentato oggi a Firenze in un convegno organizzato in collaborazione con Regione Toscana, Toscana Promozione Turistica, Vetrina Toscana, Fondazione Sistema Toscana. L’esperimento enologico è stato realizzato dall’Azienda Agricola Arrighi dell’isola d’Elba in collaborazione con il Professor Attilio Scienza, Ordinario di Viticoltura dell’Università degli Studi di Milano e Angela Zinnai e Francesca Venturi del corso di Viticoltura ed Enologia dell’Università di Pisa.</p>
      <p>Le 40 bottiglie di vino presentate in anteprima assoluta a Firenze – spiega l’ateneo pisano – sono state prodotte secondo una tecnica utilizzata nell’isola di Chio ai tempi dell’antica Grecia e che prevede di immergere i grappoli integri in mare aperto. Dopo circa 2500 anni questo metodo è stato riproposto all’Elba utilizzando l’ansonica, un’uva bianca coltivata sull’isola, con caratteristiche simili a quelle di due antiche uve dell’Egeo, il Rhoditis ed il Sideritis, e caratterizzata da una polpa croccante e una buccia resistente che ne ha permesso la permanenza in mare.</p>
      <p>Le uve sono state immerse in mare per 5 giorni a circa 10 metri di profondità, all’interno di nasse di vimini. Questo processo ha consentito di eliminare parte della pruina superficiale, cioè il velo ceroso che riveste gli acini, mentre il sale marino per “osmosi” è parzialmente penetrato all’interno. Nella vinificazione delle uve sono state impiegate anfore di terracotta ottenendo, dopo un anno di affinamento in bottiglia, un vino estremamente naturale, molto simile a quello prodotto 2500 anni fa.</p>
      <p>“Il contributo alla ricerca dell’Università di Pisa è stato importante – dice la professoressa Angela Zinnai – a partire da quello di una mia studentessa, Naomi Deaddis, che ha dedicato la sua tesi di laurea all’esperimento e che ha reperito le particolari nasse che sono servite per immergere l’uva sino alla definizione del protocollo sperimentale e delle verifiche sia chimiche che sensoriali del vino che ho realizzato con la collega Francesca Venturi”.</p>
      <p>Dalle analisi svolte è emerso che il contenuto in fenoli totali del vino marino è il doppio rispetto a quello prodotto tradizionalmente, e questo grazie alla maggiore estrazione legata alla parziale riduzione della resistenza della buccia. Dal punto di vista sensoriale il vino mostra infine abbondanti “riflessi dorati” con sentori di frutta matura a polpa bianca e gialla con un’evidente punta di salinità e una minore acidità titolabile legata all’incremento delle ceneri del vino.</p>
      <p>Durante il convegno a Firenze è stato proiettato in anteprima italiana il documentario Vinum Insulae diretto e prodotto da Stefano Muti (Cosmomedia), che racconta l’esperimento enologico di Nesos e che ha vinto primo premio come Miglior Cortometraggio al 26° Festival International novidéo di Marsiglia. Il documentario – informa ancora l’Università di Pisa – è attualmente in concorso anche alla IX edizione del Most Festival 2019, Festival internazionale del cinema del vino e della cava, che si sta svolgendo in Spagna a Vilafranca del Penedès, durante la celebrazione della Giornata europea del turismo del vino.</p>
    </article>
  </body>
</html>