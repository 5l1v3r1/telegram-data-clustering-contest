<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:44:00+00:00"/>
    <meta property="og:title" content="وزیر کشور: شب انتخابات هم لازم باشد استانداران را تغییر می‌دهیم"/>
    <meta property="og:description" content="به گزارش مهر، عبدالرضا رحمانی فضلی وزیر کشور پیش از ظهر امروز (چهارشنبه) در حاشیه جلسه هیئت وزیران و در جمع خبرنگاران در رابطه با آخرین اقدامات در مناطق زلزله زده اظهار کرد: آوار برداری انجام شده است و امروز رئیس جمهور دستور دادند خانه هایی که زیاد آسیب دیدند در چادر ساکن نشوند و بتواند مسکن اجاره کنند. در زمینه طرح ساخت، بنیاد مسکن حضور داشته و بازدید کرده است. ان شاءالله تا هفته آینده پس از ارزیابی های نهایی از منابع، موارد را بررسی و در اسرع وقت انجام می دهیم.  "/>
  </head>
  <body>
    <article>
      <h1>وزیر کشور: شب انتخابات هم لازم باشد استانداران را تغییر می‌دهیم</h1>
      <address>
        <time datetime="2019-11-13T12:44:00+00:00">13 Nov 2019, 12:44</time>
      </address>
      <p>رحمانی فضلی تغییرات استانداران و فرمانداران را در اختیار وزیر کشور دانست و گفت: شب انتخابات هم لازم باشد استانداران را تغییر می‌دهیم.</p>
      <p>به گزارش مهر، عبدالرضا رحمانی فضلی وزیر کشور پیش از ظهر امروز (چهارشنبه) در حاشیه جلسه هیئت وزیران و در جمع خبرنگاران در رابطه با آخرین اقدامات در مناطق زلزله زده اظهار کرد: آوار برداری انجام شده است و امروز رئیس جمهور دستور دادند خانه هایی که زیاد آسیب دیدند در چادر ساکن نشوند و بتواند مسکن اجاره کنند. در زمینه طرح ساخت، بنیاد مسکن حضور داشته و بازدید کرده است. ان شاءالله تا هفته آینده پس از ارزیابی های نهایی از منابع، موارد را بررسی و در اسرع وقت انجام می دهیم.  </p>
      <p>وی در پاسخ به این سوال که گفته می شود میان شهرداری و راهنمایی و رانندگی مشکلی در رابطه با آلودگی هوا وجود دارد این را تایید می کنید؟ عنوان کرد: مشکلی وجود ندارد. بخشی از تهران ترافیک واقعا سنگین بود و مشکل ایجاد می کرد که دستور داده شد فعلا نمایشگاه بسته شود. روز گذشته هم ستاد رسیدگی به همین امر در تهران تشکیل شد. ان شاءالله با تصمیماتی که می گیرند برخی کارهای مهندسی هم صورت بگیرد تا مشکل حل شود. امروز هم بنده عرض کردم با جدیت بیشتری به این موضوع وارد شوند و دستگاه ها را مکلف به عمل به وظایفشان کنند.  </p>
      <p>وزیر کشور در رابطه با انتقاد آیت الله جنتی از تغییر زیاد استانداران و فرمانداران و اینکه آیا این تغییرات زیاد است؟ خاطرنشان کرد: تغییرات استانداران و فرمانداران در اختیار وزیر کشور است. وزیر کشور بنا بر مسئولیتی که دارد هر زمانی احساس کند منافع مردم، اجرای قانون و انجام مسئولیت ها در جابجایی استانداران و فرمانداران است ما حتما این کار را انجام می دهیم. قبلا هم عرض کردم حتی اگر شب انتخابات هم باشد من این کار را انجام می دهم.  </p>
      <p>رحمانی فضلی افزود: در این خصوصی که ایشان فرمودند قبلا هم حضوری توضیح داده بودم. ما با قانونی در مجلس مواجه شدیم که مربوط به بحث بازنشستگان بود. حدود ۱۶ استاندار داشتیم که بازنشسته بودند که قانونا باید تغییر می‌کردند. حدود ۲ استاندار هم جابجا شدند، زیرا پست های بالاتری مانند تامین اجتماعی گرفتند.  </p>
      <p>وی تصریح کرد: فرمانداران و معاون سیاسی استانداران هم به همین منوال بوده است. مابقی موارد هم هر زمان تشخیص دهیم انجام می دهیم اما اینکه آیا در مسیر انتخابات است یا نیست باید بگویم قطعا در جهت اجرای صحیح قانونی و سالم انتخابات است. اینکه پیشاپیش حدس بزنیم یا بر مبنای برخی گزارشات به فرمانداران و استانداران مسائلی بدون اثبات گفته شود، این شبهه افکندن در امر مشارکت در انتخابات است که موجب دلسردی مردم و خلاف نظر مقام معظم رهبری است.  </p>
      <p>وزیر کشور ادامه داد: خواهش من این است در حوزه نظارت نیز همین جدیت وجود داشته باشد که ان شاءالله در نظارت و اجرا صدا و سیما، قوه قضاییه و همه در کنار هم کمک کنیم تا انتخابات سالم و در بستر امن انجام شود. محال است بگذارم حق قانونی هیچکس از بین برود و به همه اطمینان می‌دهم هیچ اتفاقی نخواهد افتاد. متعدد از وزارت کشور در بحث انتخابات شکایت شد و با ورود قوه قضاییه بیش از ۸۸ درصد تبرئه شدند. باید فضا را آرام نگه داریم و از بیان این مسائل جلوگیری شود زیرا فضای جامعه به نشاط سیاسی و اجتماعی نیاز دارد.</p>
    </article>
  </body>
</html>