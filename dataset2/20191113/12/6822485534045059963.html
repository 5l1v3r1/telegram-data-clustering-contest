<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822069.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T12:38:00+00:00"/>
    <meta property="og:title" content="جزئیات شروط ذوب‌آهن برای منصوریان"/>
    <meta property="og:description" content="به گزارش مهر، جلسه هیات مدیره باشگاه ذوب آهن روز دوشنبه با حضور علیرضا منصوریان تشکیل شد. خروجی این جلسه که روی سایت باشگاه هم قرار گرفت ادامه کار منصوریان در ذوب آهن به صورت «مشروط» بود و به این مربی «حداکثر» تا پایان نیم فصل فرصت داده شد تا امتیازات مدنظر باشگاه را کسب کند."/>
  </head>
  <body>
    <article>
      <h1>جزئیات شروط ذوب‌آهن برای منصوریان</h1>
      <address>
        <time datetime="2019-11-13T12:38:00+00:00">13 Nov 2019, 12:38</time>
      </address>
      <p>باشگاه ذوب آهن شروط جالبی را برای ادامه کار با علیرضا منصوریان سرمربی تیم فوتبال این باشگاه تعیین کرده است</p>
      <p>به گزارش مهر، جلسه هیات مدیره باشگاه ذوب آهن روز دوشنبه با حضور علیرضا منصوریان تشکیل شد. خروجی این جلسه که روی سایت باشگاه هم قرار گرفت ادامه کار منصوریان در ذوب آهن به صورت «مشروط» بود و به این مربی «حداکثر» تا پایان نیم فصل فرصت داده شد تا امتیازات مدنظر باشگاه را کسب کند.</p>
      <p>احمد جمشیدی سخنگوی باشگاه ذوب آهن امروز گفت که این شروط فقط از سوی باشگاه نبوده و «بیشترین شرط ها را خود منصوریان گذاشته است»!</p>
      <p>جزئیات این شروط هم باتوجه به قراردادی که منصوریان با ذوب آهن دارد -علیرغم اینکه هنوز در این فصل دریافتی نداشته است- جالب توجه است.</p>
      <p>منصوریان در جلسه هیات مدیره تاکید کرده که به تیمش ایمان دارد و می تواند ذوب آهن را از بحران خارج کند. مدیران باشگاه هم ابقای منصوریان را مشروط به کسب ۱۲ امتیاز در پنج مسابقه باقیمانده تا پایان نیم فصل می کنند.</p>
      <p>با توافق صورت گرفته، در صورتی که منصوریان نتواند این امتیازات را بگیرد حق دریافت کل قراردادش را ندارد و بدون آنکه هزینه مالی روی دست باشگاه بگذارد، از ذوب آهن کنار می رود.</p>
      <p>علاوه بر این درباره کیفیت بعضی از بازیکنان حاضر در تیم هم صحبت هایی در جلسه هیات مدیره به میان می آید و احتمال اینکه چند بازیکن از تیم منصوریان کنار گذاشته شود، زیاد است.</p>
      <p>جریمه ۱۰ درصدی بازیکنان و کادر فنی هم به خاطر نتایج کسب شده از دیگر مصوبات جلسه هیات مدیره بود.</p>
    </article>
  </body>
</html>