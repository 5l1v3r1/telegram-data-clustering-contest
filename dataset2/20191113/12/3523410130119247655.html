<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639761/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%DB%B4-%D8%A7%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:15:00+00:00"/>
    <meta property="og:title" content="آخرین وضعیت ثبت نام طرح ملی مسکن ۴ استان"/>
    <meta property="og:description" content="ثبت نام متقاضیان طرح ملی مسکن در۳استان سیستان و بلوچستان و خراسان های شمالی و جنوبی هنوز ادامه دارد؛اما ظرفیت ثبت نام در همه شهرهای استان قم تکمیل شد."/>
  </head>
  <body>
    <article>
      <h1>
        <a href="https://www.bultannews.com/fa/news/639761/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%DB%B4-%D8%A7%D8%B3%D8%AA%D8%A7%D9%86">آخرین وضعیت ثبت نام طرح ملی مسکن ۴ استان</a>
      </h1>
      <h2>ثبت نام متقاضیان طرح ملی مسکن در۳استان سیستان و بلوچستان و خراسان های شمالی و جنوبی هنوز ادامه دارد؛اما ظرفیت ثبت نام در همه شهرهای استان قم تکمیل شد.</h2>
      <address><time datetime="2019-11-13T12:15:00+00:00">13 Nov 2019, 12:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی سامانه ثبت نام <b>طرح ملی مسکن</b> از روز گذشته برای ۴ استان سیستان و بلوچستان، قم و خراسان های شمالی و جنوبی باز شده که همه ۵ شهر استان قم در یک ساعت تکمیل ظرفیت شد و در سه استان دیگر تا کنون ۸۰ درصد ظرفیت تکمیل شده است.</p>
      <p>این در حالی است که محمود محمودزاده، معاون مسکن و ساختمان وزارت راه و شهرسازی در نشست خبری تشریح وضعیت این سامانه و نحوه ثبت نام متقاضیان در طرح ملی مسکن اظهار داشت: ثبت نام طرح اقدام ملی تولید مسکن مرحله‌ای است و قرار نیست فقط یکبار ثبت نام در یک استان انجام شود و به دفعات این اتفاق در صورت تامین زمین انجام خواهد شد.</p>
      <p>چند نفر تا کنون ثبت نام کرده اند؟</p>
      <p>بنا بر اعلام دفتر برنامه ریزی و اقتصاد مسکن وزارت راه و شهرسازی تا کنون ۱۷ هزار و ۶۰۰ نفر در این ۴ استان در سامانه tem.mrud.ir ثبت نام کرده اند.</p>
      <p>بر اساس آنچه در این سامانه اعلام شده، در استان خراسان جنوبی نیز در ۲۳ شهر این استان امکان ثبت نام متقضایان وجود دارد که تا کنون شهر بیرجند مرکز این استان تکمیل ظرفیت شده است اما در سایر شهرهای این استان از جمله طبس و نهبندان امکان ثبت نام هنوز وجود دارد.</p>
      <p>در استان خراسان شمالی نیز ۵ شهر به عنوان امکان ثبت نام متقاضیان معرفی شده که در همه این شهرها از جمله بجنورد مرکز این استان هنوز امکان ثبت نام وجود دارد.</p>
      <p>در سیستان و بلوچستان نیز ۱۷ شهر به عنوان شهرهای هدف در طرح اقدام ملی تولید و عرضه مسکن در سامانه قرار داده شده است که همه ۱۷ شهر از جمله زاهدان و زابل هنوز باز بوده و ظرفیت ها تکمیل نشده است.</p>
      <p>مردم ۶ استان برای هفته آینده آماده باشند</p>
      <p>بر اساس اعلام معاونت مسکن و ساختمان وزارت راه و شهرسازی، از هفته آینده ثبت نام طرح ملی مسکن از روز شنبه ۲۵ آبان در ۳ استان کهگیلویه و بویراحمد، گلستان و کردستان و از سه شنبه ۲۸ آبان در ۳ استان چهارمحال و بختیاری، همدان و یزد آغاز خواهد شد.</p>
      <p>حذف چابهار از طرح ملی مسکن</p>
      <p>همانطور که اشاره شد، در سیستان و بلوچستان ۱۷ شهر به عنوان شهرهای هدف در طرح اقدام ملی تولید و عرضه مسکن در سامانه قرار داده شده است که همه ۱۷ شهر از جمله زاهدان و زابل هنوز باز بوده و ظرفیت ها تکمیل نشده است.</p>
      <p>نکته جالب توجه در این استان این است که شهرهای نسبتا پرجمعیت جنوب شرق کشور مانند ایرانشهر، نیکشهر و چابهار در طرح ملی مسکن گنجانده نشده است؛ این در حالی است که اولویت دولت در پراکنش جمعیت، سوق دادن جمعیت به دلیل بی آبی در سال های آتی از مرکز کشور به سواحل مکران است اما طرح ملی مسکن برای مناطق جمعیتی اطراف سواحل مکران هیچ پیش بینی ندارد.</p>
      <p>شرط پولدار بودن هم به مسکن ملی اضافه شد!</p>
      <p>نکته قابل توجهی که در نشست خبری معاون مسکن و ساختمان که 18 آبان ماه برای تشریح طرح ملی مسکن برگزار شد، اعلام شد ۳۰ درصد هزینه ساخت در هنگام ثبت نام از متقاضیان دریافت خواهد شد؛ براین اساس در سامانه ثبت نام طرح ملی مسکن، شرط توانایی تأمین هزینه ساخت مازاد بر تسهیلات بانکی به شرایط سابق افزوده شده است.</p>
      <p>گفتنی است وزیر راه و شهرسازی در حاشیه اجلاس ایستگاه آینده راه آهن در جمع خبرنگاران اعلام کرد طرح ملی مسکن برای دهک های ۳ تا ۷ در نظر گرفته شده و وظیفه خانه دار شدن دهک های ۱ تا ۳ جامعه بر عهده نهادهای توانمندساز و حمایتی مانند بهزیستی، کمیته امداد، تأمین اجتماعی، بنیاد مستضعفان، بیناد مسکن و ... قرار دارد.</p>
      <p>امکان خریدوفروش واحدها نیست</p>
      <p>خاطرنشان می شود در طرح اقدام ملی مسکن به هیچ عنوان امکان خرید و فروش سهم واحدهای مسکونی طرح اقدام ملی وجود ندارد.</p>
    </article>
  </body>
</html>