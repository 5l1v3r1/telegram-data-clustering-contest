<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D9%88%D8%AD%D8%A7%D9%86%DB%8C-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%A8%D8%A7%DB%8C%D8%AF-%D8%AF%D8%B1-%D9%87%D9%85%DB%80-%D8%A7%D8%B1%DA%A9%D8%A7%D9%86-%D9%82%D8%AF%D8%B1%D8%AA-%D8%A8%D8%A7%D8%B4%D8%AF-%D9%88%D8%A7%D9%84%D8%A7-%D8%AF%D8%B9%D9%88%D8%A7-%D9%85%DB%8C%E2%80%8C%D8%B4%D9%88%D8%AF-20191113/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-13T12:08:55+00:00"/>
    <meta property="og:title" content="روحانی : مبارزه با فساد باید در همۀ ارکان قدرت باشد والا دعوا می‌شود"/>
    <meta property="og:description" content="حسن روحانی در سخنانی که امروز چهارشنبه ۲۲ آبان ماه در جلسۀ هیئت دولت ایراد کرد بار دیگر به موضوع فسادهای مالی در قدرت و کشمکش های جاری حول آنها اشاره کرد و گفت &quot;مبارزه با فساد را تبدیل به اختلاف نکنیم، تبدیل به وحدت بکنیم.&quot;"/>
  </head>
  <body>
    <article>
      <h1>روحانی : مبارزه با فساد باید در همۀ ارکان قدرت باشد والا دعوا می‌شود</h1>
      <address><time datetime="2019-11-13T12:08:55+00:00">13 Nov 2019, 12:08</time> by <a rel="author">ناصر اعتمادی</a></address>
      <p>
        <b>حسن روحانی در سخنانی که امروز چهارشنبه ۲۲ آبان ماه در جلسۀ هیئت دولت ایراد کرد بار دیگر به موضوع فسادهای مالی در قدرت و کشمکش های جاری حول آنها اشاره کرد و گفت "مبارزه با فساد را تبدیل به اختلاف نکنیم، تبدیل به وحدت بکنیم."</b>
      </p>
      <p>روحانی در ادامه گفت زمانی این مبارزه به عامل وحدت تبدیل می شود که همۀ عاملان فساد از همۀ جناح ها و گروه ها و گرایش های فکری محاکمه شوند. روحانی سپس افزود : "اما اگر ببینیم یک عده [عامل فساد] آن گوشه و کنار پرده ای رویشان کشیده اند و یک عدۀ [دیگر] پای میز محاکمه هستند، آن موقع دعوا می شود و نباید گذاشت دعوا بشود."</p>
      <p>حسن روحانی بار دیگر به ماجرای ۲ میلیارد و ٧۰۰ میلیون دلار پول نفت که از موارد مهم اتهامات بابک زنجانی است اشاره کرد و گفت : "این ۲ میلیارد و ٧۰۰ میلیون دلار و سود آن چه شد و پشت پرده چه کسانی بودند؟"</p>
      <p>روحانی بار دیگر تکرار کرد که با اعدام (بابک زنجانی) "کار درست نمی شود". او گفت : "ما دنبال پول هستیم. این پول کجاست؟" روحانی بی آنکه نامی از کسی ببرد افزود که دو نفر دیگر روی هم ٧۰۰ میلیون دلار نفت برده و پولش را به دولت پس نداده اند. او افزود : "بیایید حساب پس بدهید. این حدود ٧۰۰ میلیون دلاری را که بردید چه کار کردید؟"</p>
      <p>روحانی تصریح کرد : "ما نمی گوییم که [آنهایی که این پول را پس نداده اند] محاکمه شوند، ما می گوییم روشن شود."</p>
      <p>در اظهاراتی جداگانه، محمود واعظی، رئیس دفتر حسن روحانی، در گفتگو با ایرنا گفت که حرف رئیس جمهوری در خصوص مبارزه با فساد این است که این مبارزه باید شامل همۀ بخش ها و قوا از جمله قوۀ قضائیه شود و "نمی شود که این مبارزه فقط به دولت محدود شود." رئیس دفتر حسن روحانی با اشاره به شناسایی و برکناری شش قاضی فاسد که اخیراً از سوی دستگاه قضایی اعلام شد، گفت : "حق مردم است بدانند که این قضات اخراج شده چه کسانی هستند و محاکمۀ آنان کجا انجام می شود."</p>
      <p>محمود واعظی سپس گفت که اکبر طبری، معاون امور مالی رئیس پیشین قوۀ قضائیه، "طی ١۶ تا ١٨ سال فساد کرده است و او را بازداشت کرده اند، اما اکنون مدت هاست هیچ اطلاعاتی در مورد پروندۀ وی بیرون نمی دهند و موارد دیگر از این قبیل نیز وجود دارد."</p>
      <p>محمود واعظی گفت " "مبارزه با فساد نباید فقط در یک قوه و سازمان و ارگان" صورت بگیرد، بلکه باید شامل همۀ جناح ها و ارگان ها بشود.</p>
      <p>علی ربیعی سخنگوی دولت نیز با تکرار همین سخن گفت که "مبارزه با فساد باید همۀ جناح ها را دربربگیرد." سخنگوی دولت همچنین گفت که در پروندۀ فساد بابک زنجانی یک وام ٨۰۰ میلیون دلاری نیز وجود دارد که باید روشن شود که چه کسی دستور اعطای این وام را داده و این پول کجا رفته است.</p>
    </article>
  </body>
</html>