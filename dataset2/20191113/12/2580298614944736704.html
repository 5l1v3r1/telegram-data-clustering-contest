<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15390/pardon-nezastihli-jsme-vas/"/>
    <meta property="og:site_name" content="filmserver.cz"/>
    <meta property="article:published_time" content="2019-11-13T12:30:00+00:00"/>
    <meta property="og:title" content="Recenze: Sociální drama Pardon, nezastihli jsme vás kritizuje prekarizované práce"/>
    <meta property="og:description" content="V novém sociálním dramatu Kena Loache jsou prostřednictvím příběhu o snaživé proletářské rodině kritizovány prekarizované práce, při nichž jsou zaměstnanci vykořisťováni a nuceni pracovat za útrpných podmínek."/>
  </head>
  <body>
    <article>
      <h1>Recenze: Sociální drama Pardon, nezastihli jsme vás kritizuje prekarizované práce</h1>
      <h2>V novém sociálním dramatu Kena Loache jsou prostřednictvím příběhu o snaživé proletářské rodině kritizovány prekarizované práce, při nichž jsou zaměstnanci vykořisťováni a nuceni pracovat za útrpných podmínek.</h2>
      <address><time datetime="2019-11-13T12:30:00+00:00">13 Nov 2019, 12:30</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61527.jpg"/>
      </figure>
      <h4>
        <a href="https://filmserver.cz/pardon-nezastihli-jsme-vas-film-175658/">Pardon, nezastihli jsme vás</a>
      </h4>
      <p>Sorry We Missed You<br/>Drama<br/>Francie, 2019 , 101 min.<br/><br/><b>Režie:</b> <a href="https://filmserver.cz/ken-loach-osoba-1564/">Ken Loach</a><br/><b>Scénář:</b> <a href="https://filmserver.cz/paul-laverty-osoba-3826/">Paul Laverty</a><br/><b>Kamera:</b> <a href="https://filmserver.cz/robbie-ryan-osoba-10087/">Robbie Ryan</a><br/><b>Hudba:</b> <a href="https://filmserver.cz/george-fenton-osoba-1304/">George Fenton</a><br/><b>Herci:</b> <a href="https://filmserver.cz/kris-hitchen-osoba-518997/">Kris Hitchen</a>, <a href="https://filmserver.cz/debbie-honeywood-osoba-808444/">Debbie Honeywood</a>, <a href="https://filmserver.cz/harriet-ghost-osoba-777700/">Harriet Ghost</a>, <a href="https://filmserver.cz/vicky-hall-osoba-511982/">Vicky Hall</a>, <a href="https://filmserver.cz/charlie-richmond-osoba-294355/">Charlie Richmond</a>, <a href="https://filmserver.cz/mark-burns-osoba-82770/">Mark Burns</a>, <a href="https://filmserver.cz/stephen-clegg-osoba-782904/">Stephen Clegg</a>, <a href="https://filmserver.cz/micky-mcgregor-osoba-776265/">Micky McGregor</a>, <a href="https://filmserver.cz/rob-kirtley-osoba-776268/">Rob Kirtley</a>, <a href="https://filmserver.cz/andy-kidd-osoba-200629/">Andy Kidd</a><br/><br/><b>Česká premiéra:</b> 07.11.2019</p>
      <p><b>Distributor:</b> <a href="http://www.filmeurope.cz/">Film Europe</a></p>
      <hr/>
      <slideshow>
        <figure>
          <img src="https://filmserver.cz/img/61666.jpg"/>
          <figcaption>Kris Hitchen ve filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61665.jpg"/>
          <figcaption>Kris Hitchen a Debbie Honeywood ve filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61664.jpg"/>
          <figcaption>Kris Hitchen ve filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61663.jpg"/>
          <figcaption>Fotografie z filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61662.jpg"/>
          <figcaption>Debbie Honeywood ve filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61661.jpg"/>
          <figcaption>Kris Hitchen ve filmu <b>Pardon, nezastihli jsme vás</b></figcaption>
        </figure>
        <figure>
          <img src="https://filmserver.cz/img/61527.jpg"/>
          <figcaption>Plakát filmu <b>Pardon, nezastihli jsme vás</b></figcaption>
        </figure>
      </slideshow>
      <figure>
        <img src="https://filmserver.cz/img/61664.jpg"/>
      </figure>
      <p>V britském dramatu <br/><i>Pardon, nezastihli jsme vás</i> se jeho režisér (zapřisáhlý levičák a hlavní představitel britského sociálního realismu) <a href="https://filmserver.cz/ken-loach-osoba-1564/">Ken Loach</a> spolu se svým dvorním scenáristou (a bývalým humanitárním aktivistou) <a href="https://filmserver.cz/paul-laverty-osoba-3826/">Paulem Lavertym</a> rozhodli věnovat aktuálnímu palčivému společenskému tématu, jemuž doposud příliš filmů zasvěceno nebylo – prekarizovaným zaměstnáním. Nestabilním pracovním poměrům, postihujícím zaměstnance na rozdíl od klasických pracovních úvazků řadou nejistot (včetně neplaceného pojištění, klouzavého výdělku, žádné mateřské ani jiné dovolené a nepevné pracovní doby).<br/><br/>Současně padlo rozhodnutí pojmout snímek po formální a vypravěčské stránce velmi podobně jako jejich předchozí film <a href="https://filmserver.cz/ja-daniel-blake-film-173512/">Já, Daniel Blake</a>, s nímž vyhráli na festivalu v Cannes v roce 2016 Zlatou palmu. Cílem zřejmě bylo pokusit se navázat na jeho úspěch s podobně kritickým a apelativním příběhem o obyčejných lidech, jejichž životní mizérii prohlubuje marná snaha prorazit ve špatně nastaveném systému, který jejich problémy akorát stupňuje. Ve snímku <i>Já, Daniel Blake</i> byl tímto systémem byrokratický mechanismus sociálních úřadů, v dramatu <i>Pardon, nezastihli jsme vás</i> se stávají terčem kritiky pro změnu dohody o pracovních činnostech a zaměstnávání osob samostatně výdělečně činných.<br/> </p>
      <figure>
        <img src="https://filmserver.cz/img/61665.jpg"/>
      </figure>
      <p>V čele dění je tentokrát rodina se dvěma dětmi (dospívající syn a mladší holčička), přičemž matka je sociální pracovnice (a dojíždí každý den autobusem za nespočtem svých klientů, povětšinou zmatených starých lidí a nemohoucích invalidů, kteří se o sebe nedokáží sami postarat), zatímco otec dělal doposud všechno možné a nyní se snaží uspět jako kurýr v licencované doručovací službě. Těší se na to, že ve firmě bude svým vlastním pánem a konečně vyřeší mnohé dluhy a nepříznivou rodinnou finanční situaci, ale ve skutečnosti se v té firmě stane naopak jejím otrokem – když si chce vzít volno, musí za to platit vysoké pokuty, musí mít na doručování vlastní dodávku a je po něm vyžadováno plnění nabitého doručovacího plánu, v němž se příliš nepamatovalo na čas určený pro vyměšování.<br/> <br/>Ken Loach a Paul Laverty tudíž opakují osvědčené schéma, kdy divákům představí snaživou, dobráckou a férovou proletářskou rodinu, která musí snášet všelijaká příkoří, každý den dře téměř do zemdlení a naprostého vysílení a nic moc z toho nemá, přičemž za viníka jsou v tomto případě označováni jejich zaměstnavatelé, kteří je nutí pracovat šest dní v týdnu po dvanáct hodin denně (plus neplacené přesčasy), téměř je nenechají trávit čas se zbytkem rodiny a prakticky je v honbě za co největší efektivitou sprostě vykořisťují a nutí pracovat za útrpných podmínek.</p>
      <figure>
        <img src="https://filmserver.cz/img/61662.jpg"/>
      </figure>
      <p>Film tímto způsobem reflektuje to, jak je v dnešní době náročné sehnat práci a že leckterá zaměstnání si doopravdy diktují nelidské nároky – přičemž snímek slouží jako jejich obžaloba. Činí tak ale prostřednictvím citově manipulativního příběhu o rodině, které se dějí od začátku do konce samé špatnosti a komplikace, za něž často mohou i jejich špatná rozhodnutí a vzájemné disfunkční vztahy a případně i nepřízeň osudu, tedy nikoli zaměstnavatelé. Na ty ale snímek stejně svaluje veškerou vinu, protože hrdinům akorát vytvářejí pracovní podmínky, za nichž je těžší ty komplikace řešit, okrádají je o čas určený pro rodinu, kvůli čemuž se jejich dětem nedostává dostatečného množství pozornosti, a zaplavují je stresem, kvůli němuž jsou každým dnem vyčerpanější a unavenější, a proto častěji dělají chyby a ztrácejí schopnost racionálně uvažovat.<br/> </p>
      <figure>
        <img src="https://filmserver.cz/img/61666.jpg"/>
      </figure>
      <p>Oproti filmu <i>Já, Daniel Blake</i>, v němž si jeho tvůrci vystačili s konfrontací postav se zkostnatělým a absurdně nesrozumitelným úřednickým aparátem (a z toho vyplývalo jejich utrpení), jsou tudíž ve snímku <i>Pardon, nezastihli jsme vás</i> do tohoto utrpení zahrnuty i osobní problémy hrdinů uvnitř rodiny (ukázkově nevděčný syn chodí za školu a sprejuje po zdech, rodiče se kvůli tomu hádají, dcerka se z toho v noci počůrává), které s jejich zaměstnáními souvisejí pouze z hlediska aspektů výše zmíněných (plus to, že si kvůli tomu musejí brát v práci nečekaně volno, což je značně problematické a stojí je to velké peníze).<br/> <br/>Mírná manipulace nicméně i tentokrát tvůrcům prochází díky tomu, jak přirozeně film vystavěli, jak věrohodně napsali veškeré postavy i jejich dialogy a jaké herce do snímku obsadili. <a href="https://filmserver.cz/kris-hitchen-osoba-518997/">Kris Hitchen</a> i <a href="https://filmserver.cz/debbie-honeywood-osoba-808444/">Debbie Honeywood</a> v rolích otce a matky oba excelují a působí maximálně věrohodně jak ve scénách, v nichž se po nich chce vyhrocenější výkon, tak v pasážích, v nichž mají být naopak umírnění a pasivně přijímající rány osudu. Děj skvěle graduje a jeho tíživý závěr poměrně dlouho účinně doznívá. Navíc, stejně jako v případě dramatu <i>Já, Daniel Blake</i>, provokativně a empaticky upozorňuje na univerzální společenský problém, nad nímž je důležité se zamýšlet, přestože to málokdo dělá.<br/><br/><i>[Recenze původně vyšla na filmovém blogu <a href="http://www.filmspot.cz/2019/11/recenze-filmu-pardon-nezastihli-jsme-vas.html">FilmSpot.cz</a>.]</i></p>
      <figure>
        <iframe src="https://www.youtube.com/embed/F_xoXg9nFxI" width="640" height="360" data-service="Youtube" scrolling="no"/>
        <figcaption>Český trailer k filmu <a href="https://filmserver.cz/pardon-nezastihli-jsme-vas-film-175658/">Pardon, nezastihli jsme vás</a></figcaption>
      </figure>
      <hr/>
      <h3>NAŠE HODNOCENÍ FILMU: 8/10</h3>
      <related>
        <h4>Podobné filmy:</h4>
        <a href="https://filmserver.cz/ja-daniel-blake-film-173512/"/>
      </related>
    </article>
  </body>
</html>