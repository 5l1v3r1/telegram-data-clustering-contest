<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639768/%D9%87%D8%B1-%DA%A9%D8%B3%DB%8C-%DA%A9%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D8%AF-%D9%85%D8%AB%D9%84-%D9%85%D9%86-%D9%81%DA%A9%D8%B1-%D9%85%DB%8C%E2%80%8C%DA%A9%D9%86%D8%AF-%D9%81%D8%B1%D8%B5%D8%AA-%D8%B5%D8%AD%D8%A8%D8%AA-%D8%A8%D8%A7-%D9%81%D8%AA%D8%AD%DB%8C-%D8%B1%D8%A7-%D9%BE%DB%8C%D8%AF%D8%A7-%D9%86%DA%A9%D8%B1%D8%AF%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:28:00+00:00"/>
    <meta property="og:title" content="هر کسی که استقلال را دوست دارد، مثل من فکر می‌کند/ فرصت صحبت با فتحی را پیدا نکردم"/>
    <meta property="og:description" content="سرمربی استقلال در پاسخ به این پرسش که آیا جلسه‌ای با امیرحسین فتحی برای حل مشکلات داشته است یا خیر، گفت: فرصتی برای این کار پیدا نکردم."/>
  </head>
  <body>
    <article>
      <h1>
        <a href="https://www.bultannews.com/fa/news/639768/%D9%87%D8%B1-%DA%A9%D8%B3%DB%8C-%DA%A9%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D8%AF-%D9%85%D8%AB%D9%84-%D9%85%D9%86-%D9%81%DA%A9%D8%B1-%D9%85%DB%8C%E2%80%8C%DA%A9%D9%86%D8%AF-%D9%81%D8%B1%D8%B5%D8%AA-%D8%B5%D8%AD%D8%A8%D8%AA-%D8%A8%D8%A7-%D9%81%D8%AA%D8%AD%DB%8C-%D8%B1%D8%A7-%D9%BE%DB%8C%D8%AF%D8%A7-%D9%86%DA%A9%D8%B1%D8%AF%D9%85">هر کسی که استقلال را دوست دارد، مثل من فکر می‌کند/ فرصت صحبت با فتحی را پیدا نکردم</a>
      </h1>
      <h2>سرمربی استقلال در پاسخ به این پرسش که آیا جلسه‌ای با امیرحسین فتحی برای حل مشکلات داشته است یا خیر، گفت: فرصتی برای این کار پیدا نکردم.</h2>
      <address><time datetime="2019-11-13T12:28:00+00:00">13 Nov 2019, 12:28</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> آندره‌آ استراماچونی در حاشیه همایش فوتبال کلینیک گفت: خیلی خوشحالم به این مراسم دعوت شدم. اینگونه کنگره‌ها برای ورزش به خصوص در ایران اهمیت زیادی دارد. اشتیاق فوق‌العاده‌ای برای فوتبال در ایران وجود دارد. این موضوع برای همه طرفداران فوتبال، به خصوص استقلال که هوادارانی میلیونی دارد، خیلی مهم است.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، سرمربی استقلال در پاسخ به این پرسش که آیا جلسه‌ای با امیرحسین فتحی برای حل مشکلات داشته است یا خیر، تصریح کرد: فرصتی پیدا نکردم که با فتحی صحبت کنم، اما به زودی با هم ملاقات می‌کنیم.</p>
      <p>استراماچونی درمورد اینکه اعضای هیئت مدیره باشگاه استقلال گفته بودند قرار است در این هفته، بخشی از مطالبات پرداخت شود، گفت: ما استقلال، یکی از باشگاه‌های برتر آسیا و با طرفداران میلیونی هستیم. توقعاتی که از ما وجود دارد باید به اندازه حمایتی که از ما می‌شود و امکانات ما باشد. نمی‌توانیم توقعِ 100 و حمایتِ 20 داشته باشیم.</p>
      <p>وی با بیان اینکه او به دنبال پیشرفت باشگاه استقلال است، خاطرنشان کرد: این نه یک اعتراض منفی، بلکه اعتراضی مثبت و در جهت بهتر شدن باشگاه استقلال است. این موضوع برای همه وجود دارد و هر کسی که استقلال را دوست دارد، مانند من فکر می‌کند.</p>
      <p>سرمربی استقلال درباره اینکه به عنوان بهترین مربی و لژیونر فوتبال ایتالیا انتخاب شده است، گفت: من از مدرسه مربیان ایتالیا آمده‌ام و از این بابت بسیار خوشحالم. در ایران می‌بینم فوتبال بسیار پرطرفدار و مهم است و بازیکنان بسیار خوبی در این کشور وجود دارد، اما شاید در دنیا روی آنها خیلی تبلیغ نمی‌شود. امیدوارم برای بهتر شناخته شدن بازیکنان ایرانی در فوتبال جهان، وسیله‌ای باشم.</p>
      <p>استراماچونی که چند روز پیش به شیراز سفر کرده بود، در پاسخ به این پرسش که زیباترین نقطه این شهر را کدام مکان می‌داند، اظهار داشت: من در ایران زندگی می‌کنم و به این کشور احترام می‌گذارم. ایران تاریخی غنی دارد و می‌دانم امپراطوری پارسی یکی از بزرگترین امپراطوری‌های جهان بوده است. وقتی در این کشور زندگی می‌کنید، باید تاریخچه آن را بدانید و به آن احترام بگذارید. من فقط به دنبال یک پرستار بچه خوب در ایران هستم.</p>
      <p>به گزارش تسنیم آندره‌آ استراماچونی همچنین در سخنرانی که در همایش فوتبال کلینیک داشت، گفت: دلیل اینکه قبول کردم در این همایش حضور داشته باشم این بود که همه ما که قسمتی از این برنامه هستیم، مربیان، پزشکان و تمام کسانی که در فوتبال نقش دارند، یک مسئولیت بزرگ دارند. ما فقط مربیان و پزشکان تیم‌های خودمان نیستیم بلکه مسئولیت بزرگتری در مورد همه افراد جامعه داریم.</p>
      <p>وی ادامه داد: زمانی که مربی استقلال که میلیون‌ها طرفدار در ایران دارد، هستیم، دیگر مسئولیت و هدف ما فقط فوتبال نیست و مسئولیت‌های دیگری هم داریم. ما نماینده مردم هستیم و می‌توانیم برای آنها اشتیاق و شوق زندگی بیاوریم و این یک مسئولیت خیلی بزرگ است. وقتی داخل زمین می‌رویم هر چیزی که از دقیقه یک تا 90 را نشان می‌دهیم به عنوان نماینده مردم این کار را می‌کنیم.</p>
      <p>استراماچونی عنوان کرد: امروز من کودکانی را دیدم که روی صحنه آمدند و دوباره تاکید می‌کنم که چقدر برای این نسل و جوان‌ها اهمیت داریم. من وقتی هم سن این کودکان بودم آرزویم این بود که بازیکن فوتبال باشم و در یک استادیوم بزرگ فوتبال بازی کنم. تمام بازیکنان و مربیان بزرگ برای من یک نمونه هستند. به خودم و بازیکنان می‌گویم وقتی در زمین هستیم علاوه بر کار تکنیکی و فنی با خودمان اشتیاق، هیجان، علاقه و تجربه به زمین می‌بریم و برای همین ما مسئولیت زیادی داریم و اینجا هستیم که تجربه و هر چیز دیگری را به غیر از کار فنی انتقال دهیم.</p>
      <p>سرمربی تیم فوتبال استقلال گفت: جایگاه ما خیلی مهم است و این همایش که در آن حضور داریم برای این است که علاوه بر کار تکنیکی، علاقه و اشتیاق را به کل جامعه انتقال دهیم و امید را به زندگی آنها بیاوریم. در آخر می‌خواهم از کسانی که من را به این همایش دعوت کردند تشکر کنم و امیدوارم که همراه تیمم همانطور که تا الان تلاش کردیم بتوانم امید را به جامعه بیاورم.</p>
    </article>
  </body>
</html>