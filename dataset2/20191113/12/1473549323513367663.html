<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hiszpania-partie-z-katalonii-nie-popra-nowego-rzadu-pedra-sancheza,984912.html"/>
    <meta property="og:site_name" content="TVN24"/>
    <meta property="article:published_time" content="2019-11-13T12:32:00+00:00"/>
    <meta property="og:title" content="&quot;Jeżeli chcą czegoś od nas, muszą usiąść do rozmów&quot;. Katalońskie partie odrzucają koalicję"/>
    <meta property="og:description" content="Nowy hiszpański rząd Pedra Sancheza, oparty na planowanej koalicji socjalistów z Unidas Podemos, nie uzyska poparcia żadnej z trzech katalońskich partii, które w wyniku niedzielnych wyborów parlame..."/>
  </head>
  <body>
    <article>
      <h1>"Jeżeli chcą czegoś od nas, muszą usiąść do rozmów". Katalońskie partie odrzucają koalicję</h1>
      <address><time datetime="2019-11-13T12:32:00+00:00">13 Nov 2019, 12:32</time> by <a rel="author">asty//rzw</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b2715537-2fb2-4f30-9b32-24ca02efaf33.jpg?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/988f5b4c-a658-432c-9800-d859fdb7553a-480p.mp4"/>
          <figcaption>Hiszpańska Socjalistyczna Partia Robotnicza (PSOE) wygrała...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/583a1ff5-9776-4a46-9383-63bb14d66bdf-480p.mp4"/>
          <figcaption>Hiszpańska Socjalistyczna Partia Robotnicza odrzuca...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/1f71e393b3809197ed66df836fe833e5/cae562ca-04af-11ea-9168-0050569bf40f-480p.mp4"/>
          <figcaption>Polityczny klincz po wyborach w Hiszpanii. Wygrali...</figcaption>
        </figure>
        <figcaption>Hiszpańska Socjalistyczna Partia Robotnicza (PSOE) wygrała wybory w Hiszpanii<cite>Foto: DAVID BORRAT / PAP/EPA | Video: Reuters</cite></figcaption>
      </slideshow>
      <h3>Nowy hiszpański rząd Pedra Sancheza, oparty na planowanej koalicji socjalistów z Unidas Podemos, nie uzyska poparcia żadnej z trzech katalońskich partii, które w wyniku niedzielnych wyborów parlamentarnych weszły do Kongresu Deputowanych. We wtorek możliwość taką odrzuciła Republikańska Lewica Katalonii (ERC), teraz dołączyły do niej Razem dla Katalonii (JxCat) i Kandydatura Jedności Ludowej (CUP).</h3>
      <p>Po niedzielnych przedterminowych wyborach do hiszpańskiego parlamentu dostały się trzy ugrupowania katalońskich separatystów.</p>
      <p>Republikańska Lewica Katalonii (ERC) zdobyła 13 mandatów, blok Razem dla Katalonii (JxCat) osiem, a Kandydatura Jedności Ludowej (CUP) dwa. Ta ostatnia jest skrajnym ugrupowaniem, domagającym się natychmiastowego odłączenia Katalonii od Hiszpanii.</p>
      <h3>"Muszą usiąść do rozmów"</h3>
      <p>- Jeżeli chcą czegoś od nas, muszą usiąść do rozmów i rozwiązać konflikt polityczny – mówiła we wtorek dziennikarzom rzeczniczka Republikańskiej Lewicy Katalonii Marta Vilalta, zastrzegając, że obecnie jej partia nie widzi możliwości wejścia do koalicji z Hiszpańską Socjalistyczną Partią Robotniczą (PSOE).</p>
      <p>Liderzy ERC zaproponowali jedynie, że wstrzymają się od głosu przy powoływaniu rządu, jeśli zostanie spełniony warunek "rozpoczęcia dialogu między równymi stronami". - Minęło dużo czasu od lipca, kiedy wstrzymaliśmy się od głosu podczas głosowania nad wotum dla nowego rządu Sancheza. Zdarzyło się wiele i dziś nie dajemy już poparcia na ślepo. Teraz jesteśmy na nie - powiedział należący do ERC wicepremier Katalonii Pere Aragones.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/7e14451c-83b5-492e-a8ba-098cde880a19.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Republikańska Lewica Katalonii odrzuca koalicję z socjalistami<cite>Źródło: PAP/ EPA/Toni Albir</cite></figcaption>
      </figure>
      <related>
        <a href="https://www.tvn24.pl/wiadomosci-ze-swiata,2/doswiadczenie-socjalistow-odwaga-lewicy-jest-porozumienie-w-sprawie-koalicji,984809.html"/>
      </related>
      <h3>Solidarność z separatystami</h3>
      <p>W środę liderzy JxCat także potwierdzili, że nie zamierzają popierać drugiego rządu Sancheza. Przypomnieli, że od kilku dni Sanchez ignoruje apele szefa katalońskiego rządu Quima Torry o spotkanie.<br/><br/>Torra, należący do JxCat, po raz kolejny wyraził solidarność z regionalnymi separatystami, blokującymi od poniedziałku drogi w północno-wschodniej Hiszpanii.<br/><br/>JxCat, podobnie jak CUP, domaga się od Sancheza działań na rzecz uwolnienia katalońskich więźniów politycznych.<br/><br/>CUP opowiada się również za prawem parlamentu Katalonii do ogłoszenia niepodległości.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b2715537-2fb2-4f30-9b32-24ca02efaf33.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Katalońskie partie nie poprą rządu Sancheza<cite>Źródło: PAP/EPA / DAVID BORRAT</cite></figcaption>
      </figure>
      <h3>Porozumienie PSOE i UP</h3>
      <p><a href="https://www.tvn24.pl/wiadomosci-ze-swiata,2/hiszpania-socjalisci-i-skrajna-lewica-porozumieli-sie-ws-koalicji,984809.html">We wtorek premier Hiszpanii Pedro Sanchez, którego partia PSOE wygrała niedzielne wybory, podpisał wstępne porozumienie koalicyjne z lewicową partią UD w nadziei na utworzenie "progresywnego rządu"</a>.</p>
      <p>Jednak oba ugrupowania mają łącznie zbyt mało mandatów, by zbudować bezpieczną większość parlamentarną i muszą zabiegać o kolejnych koalicjantów.</p>
      <related>
        <a href="https://www.tvn24.pl/wiadomosci-ze-swiata,2/socjalisci-wygrywaja-ale-znow-bez-wiekszosci-hiszpania-wybrala-parlament,984310.html"/>
      </related>
      <p>Jeszcze w powyborczy poniedziałek <a href="https://www.tvn24.pl/wiadomosci-ze-swiata,2/hiszpania-socjalisci-z-partii-robotniczej-odrzucaja-mozliwosc-koalicji-z-partia-ludowa,984662.html">PSOE odrzuciła możliwość utworzenia rządu koalicyjnego z centroprawicową Partią Ludową (PP)</a>.</p>
      <h3>Wybory w Hiszpanii</h3>
      <p><a href="https://www.tvn24.pl/wiadomosci-ze-swiata,2/wybory-parlamentarne-w-hiszpanii-wyniki-exit-poll,984310.html">Socjaliści w niedzielę wygrali przedterminowe wybory parlamentarne w Hiszpanii</a>, zdobywając 120 mandatów w liczącej 350 miejsc niższej izbie parlamentu (Kongresie Deputowanych).</p>
      <p>UP wywalczyła 35 miejsc. Partia Ludowa uzyskała 87 mandatów, czyli o 21 więcej niż w ostatnich wyborach z 28 kwietnia.</p>
      <p>Ciudadanos we wtorek ogłosili, że nie poprą rządu PSOE-Podemos, i wezwali do utworzenia wielkiej kolacji z socjalistami i PP.</p>
      <related>
        <h4>Socjaliści wygrywają w Hiszpanii</h4>
        <a href="https://www.tvn24.pl/wiadomosci-ze-swiata,2/doswiadczenie-socjalistow-odwaga-lewicy-jest-porozumienie-w-sprawie-koalicji,984809.html"/>
        <a href="https://www.tvn24.pl/wiadomosci-ze-swiata,2/hiszpanscy-socjalisci-nie-wejda-w-koalicje-z-ludowcami,984662.html"/>
        <a href="https://www.tvn24.pl/wiadomosci-ze-swiata,2/separatysci-zablokowali-autostrade-hiszpanio-usiadz-i-rozmawiaj,984546.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
        <a href="https://www.tvn24.pl/wiadomosci-ze-swiata,2/hiszpanie-znow-pojda-na-wybory,970358.html"/>
      </related>
    </article>
  </body>
</html>