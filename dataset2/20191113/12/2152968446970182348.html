<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/13/shestima-palestinci-ubiti-pri-nov-izraelski-obstrel-na-gaza.429491"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T12:34:00+00:00"/>
    <meta property="og:title" content="Шестима палестинци убити при нов израелски обстрел на Газа"/>
    <meta property="og:description" content="От Газа пък бяха изстреляни ракети по израелска територия | Dnes.bg"/>
  </head>
  <body>
    <article>
      <h1>Шестима палестинци убити при нов израелски обстрел на Газа</h1>
      <h2>От Газа пък бяха изстреляни ракети по израелска територия</h2>
      <address><time datetime="2019-11-13T12:34:00+00:00">13 Nov 2019, 12:34</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Шестима палестинци бяха убити тази сутрин при нови израелски удари по Ивицата Газа, след като оттам бяха изстреляни нови ракети и снаряди по Израел. Това съобщи Франс прес, като се позова на палестинските здравни власти, информирали по-рано днес за други двама загинали.</p>
      <p>С това стават общо 18 палестинците, убити от вторник насам при израелски операции, насочени срещу въоръжената групировка Ислямски джихад в Ивицата Газа.</p>
      <p>Сред жертвите са висш командир на групировката и неговата съпруга, убити при прецизен въздушен удар по дома им в Ивицата Газа вчера.</p>
      <p>Днес израелската военна авиация обстрелва отново позиции на Ислямски джихад. Преди това от Газа бяха изстреляни ракети по израелска територия и жителите на градовете Нетивот и Ашкелон бяха разбудени от воя на сирените, алармирали за приближаващи ракети, предаде БТА.</p>
      <p>Израелската армия съобщи, че над 250 ракети и минометни снаряди са изстреляни от Газа по израелски населени места от началото на новата ескалация на напрежението вчера. Голяма част от тях са прехванати от израелската система за противовъздушна отбрана "Железен купол". Днес училищата в израелските населени места близо до границата с Газа остават затворени.</p>
      <p>Палестински радикални бойци пък твърдят, че са успели да поразят израелски танк на границата с Газа, предаде ТАСС, като се позова на "Скай Нюз Арабия".</p>
      <related>
        <h4>Още по темата</h4>
        <a href="https://www.dnes.bg/world/2019/11/12/ne-pytuvaite-sega-za-izrael-preporychvat-ot-mvnr.429384"/>
        <a href="https://www.dnes.bg/blizak-iztok/2019/11/12/petdeset-raketi-izstreliani-ot-gaza-po-izrael.429352"/>
      </related>
    </article>
  </body>
</html>