<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/13/news/google_concorrente_delle_banche_vuole_lanciare_il_suo_conto_corrente-241007879/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T12:57:00+00:00"/>
    <meta property="og:title" content="Google, un altro passo verso la finanza: vuole lanciare il suo conto corrente"/>
    <meta property="og:description" content="Il motore di ricerca studia il servizio con Citi, ma in ottica di partner più che di rivale delle banche"/>
  </head>
  <body>
    <article>
      <h1>Google, un altro passo verso la finanza: vuole lanciare il suo conto corrente</h1>
      <h2>Il motore di ricerca studia il servizio con Citi, ma in ottica di partner più che di rivale delle banche</h2>
      <address>
        <time datetime="2019-11-13T12:57:00+00:00">13 Nov 2019, 12:57</time>
      </address>
      <p><b>MILANO </b>- Appena scoppiato il bubbone dei dati sanitari, Google ha già in cantiere un passo in un'altra direzione, quella della finanza.<br/><br/>Secondo quanto scrive il <i>Wall Street Journal</i>, il colosso delle ricerche online sta studiando l'offerta di conti correnti per i consumatori. Un piano che l'allinea ai piani di mezza Silicon Valley, sempre più attratta dal richiamo dei servizi finanziari. Un modo, annota il quotidiano finanziario newyorkese, per avvicinare ancor più gli utenti e raccimolare altri dati. Molti gli esempi in questo senso: dalla <a href="https://www.repubblica.it/tecnologia/prodotti/2019/11/11/news/_limiti_di_credito_diversi_per_uomini_e_donne_accuse_di_sessimo_contro_apple_card-240838647/">carta di credito griffata Apple</a> (recentemente incappata nell'accusa di sessismo per i diversi plafond di uomini e donne) alla valuta virtuale di Facebook, passando per l'idea accarezzata anche da Amazon di far sponda con le banche per offrire i suoi c/c.<br/><br/>Nel caso di Google, al lavoro ci sarebbe un colosso del calibro di Citi e il progetto avrebbe anche un nome in codice: Cache. Secondo quanto riferito dagli alti dirigenti di Mountain View, Google vorrebbe un approccio più da partner che da rivale verso il mondo finanziario. Non avrebbe ambizioni di licenze bancarie, e anzi lascerebbe ampi compiti di gesione dei rapporti proprio agli addetti della finanza.<br/><br/>Sembra dunque che l'interesse maggiore sia proprio quello di andare a scavare in una nuova mole di dati, con tutto quel che comporta dal punto di vista dei timori dei regolatori. Il grimaldello per costruire il consenso, o meglio l'app dalla quale far passare i conti, dovrebbe essere Google Pay.</p>
    </article>
  </body>
</html>