<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/result-of-afghan-presidential-vote-postponed-again-election-commission"/>
    <meta property="og:site_name" content="euronews"/>
    <meta property="article:published_time" content="2019-11-13T12:18:20+00:00"/>
    <meta property="og:title" content="کمیسیون انتخابات افغانستان اعلام نتایج انتخابات ریاست جمهوری را بار دیگر به تعویق انداخت"/>
    <meta property="og:description" content="عبدالعزیز ابراهیمی، سخنگوی کمیسیون انتخابات افغانستان اعلام کرد که نتایج اولیه انتخابات ریاست جمهوری به دلیل بروز مشکلات فنی فردا(پنج‌شنبه) اعلام نمی‌شود."/>
  </head>
  <body>
    <article>
      <h1>کمیسیون انتخابات افغانستان اعلام نتایج انتخابات ریاست جمهوری را بار دیگر به تعویق انداخت</h1>
      <address><time datetime="2019-11-13T12:18:20+00:00">13 Nov 2019, 12:18</time> by <a rel="author">یورونیوز فارسی </a></address>
      <p>کمیسیون انتخابات افغانستان روز چهارشنبه بار دیگر اعلام نتایج انتخابات ریاست جمهوری این کشور را به تعویق انداخت.</p>
      <p>عبدالعزیز ابراهیمی، سخنگوی کمیسیون انتخابات افغانستان اعلام کرد که نتایج اولیه انتخابات ریاست جمهوری به دلیل بروز مشکلات فنی فردا اعلام نمی‌شود.</p>
      <p>پیش از این مقرر شده بود، نتایج انتخابات ریاست جمهوری افغانستان پنج‌شنبه(۱۴ نوامبر) اعلام شود. این دومین بار است که اعلام نتایج انتخابات اخیر افغانستان به تعویق می‌افتد. نخست قرار بود نتایج اولیه انتخابات ریاست جمهوری افغانستان ۱۹ اکتبر منتشر شود.</p>
      <p>ابهام در مورد نتایج انتخابات ریاست جمهوری افغانستان پس از آن بار دیگر افزایش یافت که محمداشرف غنی، رئیس جمهوری روز یک‌شنبه با افزایش شمار آراء مورد بازشماری مخالفت کرد و در مقابل، رقیب اصلی او عبدالله عبدالله نیز با تکرار ادعای پیروزی در انتخابات تاکید کرد که این بار زیر بار تقسیم قدرت با آقای غنی نخواهد رفت.</p>
      <p>آقای عبدالله در گفت‌وگو با یورونیوز، اشرف غنی، رئیس جمهوری این کشور را به تقلب در ۳۰۰ هزار رای متهم کرد.</p>
      <p>دو نامزد مطرح انتخابات ریاست‌جمهوری افغانستان، عبدالله عبدالله و محمد اشرف غنی، مدعی پیروزی در انتخابات هستند. این دو نفر در پایان انتخابات سال ۲۰۱۴ نیز خود را پیروز انتخابات اعلام کردند و در نهایت برای پایان دادن به کشاکش سیاسی در افغانستان به تقسیم قدرت اجرایی رضایت دادند. بر این اساس طی ۵ سال گذشته آقای غنی عهده‌دار سمت ریاست جمهوری شد و آقای عبدالله نیز بر منصبی جدید با عنوان ریاست اجرایی دولت افغانستان تکیه زد.</p>
      <p>با وجود ۹.۶۷ میلیون واجد شرایط رای دادن در افغانستان، تنها حدود ۲۰ درصد مردم در چهارمین انتخابات ریاست جمهوری افغانستان شرکت کردند.</p>
      <p>انتخابات ریاست جمهوری افغانستان روز ۲۸ سپتامبر (شش مهر/میزان) برگزار شد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/09/29/afghan-presidential-election-2019-one-in-five-voters-participated">استقبال سرد از انتخابات ریاست جمهوری؛ سایه بحران مشروعیت بر دولت آیندۀ افغانستان</a>
      </p>
    </article>
  </body>
</html>