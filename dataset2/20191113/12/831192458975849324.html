<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/telos-stin-anomia-tin-paravatikotita-kai-tin-egklimatikotita-sta-panepistimia-apo-tin-kyvernisi-allages-ston-poiniko-kodika-kai-ekkenoseis-katalipseon-5-000-astynomikoi-stoys-dromoys-enopsei-polytechn/"/>
    <meta property="og:site_name" content="europost.gr"/>
    <meta property="article:published_time" content="2019-11-13T12:32:37+00:00"/>
    <meta property="og:title" content="Τέλος στην ανομία και την εγκληματικότητα στα Πανεπιστήμια από την κυβέρνηση: Αλλαγές στον Ποινικό Κώδικα και εκκενώσεις καταλήψεων! 5.000 αστυνομικοί στους δρόμους ενόψει Πολυτεχνείου!"/>
    <meta property="og:description" content="Να προχωρήσει μέχρι τέλους στην καταπολέμηση της εγκληματικότητας και την αντιμετώπιση παραβατικών συμπεριφορών στα πανεπιστήμια﻿ σκοπεύει η κυβέρνηση. Οι συνεχείς αστυνομικές επιχειρήσεις των τελευταίων ημερών με την ανακάλυψη του οπλοστασίου για οδομαχίες στην ΑΣΟΕΕ, το σπάσιμο"/>
  </head>
  <body>
    <article>
      <h1>Τέλος στην ανομία και την εγκληματικότητα στα Πανεπιστήμια από την κυβέρνηση: Αλλαγές στον Ποινικό Κώδικα και εκκενώσεις καταλήψεων! 5.000 αστυνομικοί στους δρόμους ενόψει Πολυτεχνείου!</h1>
      <address>
        <time datetime="2019-11-13T12:32:37+00:00">13 Nov 2019, 12:32</time>
      </address>
      <p>Να προχωρήσει μέχρι τέλους στην καταπολέμηση της εγκληματικότητας και την αντιμετώπιση παραβατικών συμπεριφορών στα πανεπιστήμια﻿ σκοπεύει η κυβέρνηση.</p>
      <p>Οι συνεχείς αστυνομικές επιχειρήσεις των τελευταίων ημερών με την ανακάλυψη του οπλοστασίου για οδομαχίες στην ΑΣΟΕΕ, το σπάσιμο της κατάληψης που επιχειρήθηκε στη συνέχεια και την εκκένωση μιας ακόμα κατάληψης, της 12ης, στα Εξάρχεια αποτελούν το πρώτο δείγμα γραφής αυτής της απόφασης.</p>
      <p>Σε συνδυασμό με τις αλλαγές στον Ποινικό Κώδικα που ψηφίζονται σήμερα στη Βουλή, όπου είναι πιθανό να μιλήσει ο Πρωθυπουργός, δείχνουν την πρόθεση της κυβέρνησης να περάσει το μήνυμα ότι «δεν πρόκειται να υπαναχωρήσει στο ελάχιστο από την τήρηση του νόμου» και ότι στοχεύει «στην εμπέδωση κλίματος ασφάλειας για τους πολίτες».</p>
      <p>Τι προβλέπουν οι διατάξεις που προωθεί η ΝΔ<br/>Βασική προεκλογική δέσμευση της Νέας Δημοκρατίας αποτελούσε η αυστηροποίηση διατάξεων που άλλαξε ο ΣΥΡΙΖΑ λίγο πριν τις εκλογές. Οι νέες διατάξεις που ψηφίζονται σήμερα, μεταξύ άλλων, προβλέπουν:</p>
      <p>Φυλάκιση έως τρία χρόνια για όποιον εισέρχεται παράνομα και παραμένει σε δημόσια κτήρια και προκαλεί διακοπή ή σοβαρή διατάραξη της ομαλής διεξαγωγής της υπηρεσίας.<br/>Τιμωρείται με φυλάκιση τριών ετών η κατασκευή ή κατοχή εκρηκτικών υλών και μετατρέπεται εκ νέου σε κακούργημα η χρήση τους.</p>
      <p>Εκτιμάται ότι οι αλλαγές θα λειτουργήσουν αποτρεπτικά, ειδικά από τη στιγμή, που η αστυνομία θα συνεχίσει τις επιχειρήσεις εκκένωσης καταλήψεων και πίεσης των συγκεκριμένων ομάδων, πραγματοποιώντας συλλήψεις όπου υπάρχει παράβαση του νόμου.</p>
      <p>Ισχυρά μέτρα της αστυνομίας εν όψει Πολυτεχνείου<br/>Οι πρωτοβουλίες αυτές λαμβάνονται λίγα εικοσιτετράωρα πριν τον εορτασμό του Πολυτεχνείου, αποδυναμώνοντας την ισχύ και την κάλυψη που έβρισκαν στις σχολές, όσοι προκαλούν κάθε χρόνο επεισόδια. Εκτιμάται ότι τα πανεπιστημιακά ιδρύματα δεν θα χρησιμοποιηθούν φέτος ως ορμητήρια επιθέσεων, ενώ υπάρχει ο φόβος το πεδίο συγκρούσεων να μεταφερθεί στα Εξάρχεια.</p>
      <p>Οι πόρτες των πανεπιστημιακών ιδρυμάτων θα κλείσουν το βράδυ της Πέμπτης, εκτός του Πολυτεχνείου, τη στιγμή που θα επιστρατευτούν 5 χιλιάδες αστυνομικοί για τα μέτρα τάξης, με 8 διμοιρίες ΜΑΤ να έρχονται ως ενισχύσεις από την Επαρχία.</p>
      <p>Από την κυβέρνηση τονίζουν ότι δεν θα καμφθεί η πολιτική βούληση που υπάρχει, από τους «μπαχαλάκηδες» που τα προηγούμενα 4,5 χρόνια, με την κάλυψη του ΣΥΡΙΖΑ, κατάφεραν να δημιουργήσουν έναν χώρο ανομίας και παραβατικότητας.</p>
      <p>Επίσης, στηλιτεύουν την στάση στελεχών της αξιωματικής αντιπολίτευσης, όπως του Δημήτρη Τζανακόπουλου, ο οποίος σε μια αποστροφή του λόγου του ανέφερε για τα ευρήματα στην ΑΣΟΕΕ: «δεν βρήκανε και καλάσνικοφ…». Μάλιστα κάποια στελέχη της κυβέρνησης ταυτίζουν τον ΣΥΡΙΖΑ με τόσα έγιναν τον Δεκέμβριο του 2008, μιλώντας για επιστροφή στο «γνωστό κόμμα του 3-4% και στις προσφιλείς του πρακτικές, που καθιερώθηκαν το 2008, όταν καιγόταν η Αθήνα».</p>
    </article>
  </body>
</html>