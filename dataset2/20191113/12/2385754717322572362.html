<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/597129/gallia-disekatommyriouxos-ypo-kratisi-epeidi-kalliergouse-kannavi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T12:16:00+00:00"/>
    <meta property="og:title" content="Γαλλία: Δισεκατομμυριούχος υπό κράτηση επειδή καλλιεργούσε ..κάνναβη"/>
    <meta property="og:description" content="Ο δισεκατομμυριούχος ιδρυτής του Cirque du Soleil Γκι Λαλιμπέρτ τέθηκε υπό κράτηση με την κατηγορία ότι καλλιεργούσε κάνναβη στο ιδιωτικό νησί του στον..."/>
  </head>
  <body>
    <article>
      <h1>Γαλλία: Δισεκατομμυριούχος υπό κράτηση επειδή καλλιεργούσε ..κάνναβη</h1>
      <address><time datetime="2019-11-13T12:16:00+00:00">13 Nov 2019, 12:16</time> by <a rel="author">Sigmalive</a></address>
      <p>Ο δισεκατομμυριούχος ιδρυτής του Cirque du Soleil Γκι Λαλιμπέρτ τέθηκε υπό κράτηση με την κατηγορία ότι καλλιεργούσε κάνναβη στο ιδιωτικό νησί του στον Νότιο Ειρηνικό, ανακοίνωσαν οι αρχές.<br/> <br/>Ο καναδός επιχειρηματίας συνελήφθη κατά την αποβίβασή του από το ιδιωτικό του αεροσκάφος στη Γαλλική Πολυνησία και αργότερα σήμερα αναμένεται να εμφανιστεί ενώπιον δικαστηρίου, ανακοίνωσαν οι εισαγγελείς.<br/> <br/>Οι δικαστικές αρχές θέλουν να πληροφορηθούν αν ο Λαλιμπέρτ έκανε διακίνηση χασίς.<br/> <br/>Σε ανακοίνωσή της η εταιρεία του Lune Rouge αναφέρει ότι ο Λαλιμπέρτ χρησιμοποιεί την κάνναβη για "ιατρικούς" και "αυστηρά προσωπικούς" σκοπούς και διαψεύδει ότι καλλιεργούσε χασίς στο ιδιωτικό του νησί Νουκουτεπίπι για εμπορικούς σκοπούς.<br/> <br/>"Ο Γκι Λαλιμπέρτ διαχωρίζει πλήρως τον εαυτό του από τις όποιες φήμες τον εμπλέκουν...στην πώληση ή διακίνηση ναρκωτικών", αναφέρει.<br/> <br/>Σύμφωνα με τον τοπικό τηλεοπτικό σταθμό Polynesie Premiere, η αστυνομία ανέκρινε πριν από μερικές εβδομάδες έναν από τους συνεργάτες του Λαλιμπέρτ ως ύποπτο για την κατοχή ναρκωτικών και βρήκε φωτογραφίες από χασισοφυτείες στο κινητό του τηλέφωνο.<br/> <br/>Πηγή: AΠΕ-ΜΠΕ </p>
    </article>
  </body>
</html>