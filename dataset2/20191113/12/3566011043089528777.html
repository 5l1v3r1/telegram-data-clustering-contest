<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547042.html/%D8%A7%D9%88%D9%84%DB%8C%D9%86-%DA%A9%D8%B1%D8%B3%DB%8C-%D8%AA%D9%84%D8%A7%D9%88%D8%AA-%D9%82%D8%B1%D8%A2%D9%86-%DA%A9%D8%B1%DB%8C%D9%85-%D9%88%DB%8C%DA%98%D9%87-%D8%A8%D8%A7%D9%86%D9%88%D8%A7%D9%86-%D8%AF%D8%B1-%D9%82%D8%B2%D9%88%DB%8C%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T12:44:00+00:00"/>
    <meta property="og:title" content="اولین کرسی تلاوت قرآن کریم ویژه بانوان در قزوین برگزار می‌شود"/>
    <meta property="og:description" content="مسئول برگزاری کرسی تلاوت قرآن کریم ویژه بانوان در قزوین گفت: اولین کرسی تلاوت قرآن کریم ویژه بانوان و دانش‌آموزان دختر با حضور قاری ممتاز استانی و کشوری در قزوین برگزار می‌شود."/>
  </head>
  <body>
    <article>
      <h1>اولین کرسی تلاوت قرآن کریم ویژه بانوان در قزوین برگزار می‌شود</h1>
      <address>
        <time datetime="2019-11-13T12:44:00+00:00">13 Nov 2019, 12:44</time>
      </address>
      <p>مسئول برگزاری کرسی تلاوت قرآن کریم ویژه بانوان در قزوین گفت: اولین کرسی تلاوت قرآن کریم ویژه بانوان و دانش‌آموزان دختر با حضور قاری ممتاز استانی و کشوری در قزوین برگزار می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مرضیه نعمتی در گفت‌وگو با <a href="https://sobheqazvin.ir/">صبح قزوین</a> درباره برگزاری مراسم قرآنی در شهرستان البرز اظهار کرد: اولین مراسم پر فیض کرسی تلاوت قرآن کریم ویژه بانوان و دانش‌آموزان دختر در استان قزوین به همت بخش کارشناسی قرآن و عترت آموزش و پرورش ناحیه دو و با همکاری انجمن قرآن کانون فرهنگی تربیتی کوثر برگزار می‌شود.</p>
      <p>وی افزود: این مراسم مقارن با ایام میلاد باسعادت رسول گرامی اسلام(ص) و امام جعفر صادق(ع) با حضور قاری ممتاز استانی و بین المللی و حافظ کل قرآن کریم خانم "معصومه حمیدی" برگزار می‌شود.</p>
      <p>مسئول برگزاری کرسی تلاوت قرآن کریم ویژه بانوان در قزوین تصریح کرد: معصومه حمیدی، از قاریان و حافظان جوان و برجسته استان قزوین است که در پنجمین دوره مسابقات بین‌المللی قرآن کریم دانش‌آموزان جهان اسلام، مقام اول رشته قرائت را کسب کرده است.</p>
      <p>وی اضافه کرد: این قاری برجسته دارای 18 سال بوده و در مدت 4سال موفق به حفظ کامل قرآن کریم شده است.</p>
      <p>نعمتی تصریح کرد: از آنجا که به دلیل وجود برخی محدودیت‌ها فضایی مناسب برای معرفی بانوان موفق در زمینه قرآنی و تلاوت قرآن توسط بانوان وجود نداشت، لذا تصمیم به برگزاری چنین مراسمی گرفتیم که امیدواریم برگزاری این محافل به صورت مستمر ادامه پیدا کند.</p>
      <p>
        <b>قرآن؛ فرزندان ما را از آسیب‌های اجتماعی مصون نگه می‌دارد</b>
      </p>
      <p>وی ادامه داد: برگزاری چنین برنامه‌ها‌ ضمن معرفی قاریان و حافظان برجسته خانم، زمینه آشنایی بیشتر دانش‌آموزان دختر با فعالیت‌های قرآنی را فراهم کرده و موجب ایجاد انگیزه برای حضور آنها در این محافل می‌شود.  </p>
      <p>مسئول برگزاری کرسی تلاوت قرآن کریم ویژه بانوان در قزوین بیان کرد: ترویج و توسعه فرهنگ قرآنی، معرفی قاریان موفق بانوی استانی که در مسابقات کشوری و بین‌المللی حائز رتبه برتر شده‌اند و همچنین ترغیب دانش‌آموزان به انجام فعالیت‌های قرآنی مهمترین اهداف برگزاری اولین مراسم تلاوت قرآن کریم ویژه بانوان و دانش‌آموزان دختر در قزوین است.</p>
      <p>مربی قرآن کانون فرهنگی تربیتی کوثر قزوین عنوان کرد: بدون شک مادران با سوق دادن فرزندان خود به سوی حضور در محافل قرآنی، آنها را از بسیاری از آسیب‌های اجتماعی مصون نگه می‌دارند.</p>
      <p>نعمتی ابراز کرد: با برنامه‌ریزی و هماهنگی صورت گرفته با آموزش و پرورش دعوت شده تا پنج نفر از دانش‌آموزان علاقمند به فعالیت قرآنی در مدارس دخترانه دوره اول و دوم دبیرستان و همچنین پایه ششم ابتدایی همراه با مادران خود در این برنامه شرکت کنند.</p>
      <p>وی در پایان گفت: مراسم تلاوت قرآن کریم ویژه بانوان و دانش‌آموزان دختر روز چهارشنبه(22 آبان ماه) از ساعت 15 تا 16:30 دقیقه بعدازظهر در سالن اجتماعات کوثر واقع در میدان عدل، کوچه یاسمن برگزار می‌شود.</p>
      <p>انتهای پیام/</p>
    </article>
  </body>
</html>