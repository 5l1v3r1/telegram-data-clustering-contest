<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639764/%D9%87%D8%B1-%D8%B2%D9%85%D8%A7%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AC%D9%84%D9%88%DB%8C-%D9%86%D9%81%D9%88%D8%B0%DB%8C%E2%80%8C%D9%87%D8%A7-%D8%B1%D8%A7-%D9%85%DB%8C%E2%80%8C%DA%AF%DB%8C%D8%B1%D8%AF-%D8%AF%D8%B4%D9%85%D9%86-%D9%87%DB%8C%D8%A7%D9%87%D9%88-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:23:00+00:00"/>
    <meta property="og:title" content="هر زمان شورای نگهبان جلوی نفوذی‌ها را می‌گیرد، دشمن هیاهو می‌کند"/>
    <meta property="og:description" content="تولیت آستان قدس رضوی گفت: اگر دشمن احساس کند راه‌های نفوذ بسته می‌شود، غوغا و ذهن مردم را مغشوش می‌کند؛ برای دشمن یک کرسی مجلس هم مهم است."/>
  </head>
  <body>
    <article>
      <h1>
        <a href="https://www.bultannews.com/fa/news/639764/%D9%87%D8%B1-%D8%B2%D9%85%D8%A7%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AC%D9%84%D9%88%DB%8C-%D9%86%D9%81%D9%88%D8%B0%DB%8C%E2%80%8C%D9%87%D8%A7-%D8%B1%D8%A7-%D9%85%DB%8C%E2%80%8C%DA%AF%DB%8C%D8%B1%D8%AF-%D8%AF%D8%B4%D9%85%D9%86-%D9%87%DB%8C%D8%A7%D9%87%D9%88-%D9%85%DB%8C%E2%80%8C%DA%A9%D9%86%D8%AF">هر زمان شورای نگهبان جلوی نفوذی‌ها را می‌گیرد، دشمن هیاهو می‌کند</a>
      </h1>
      <h2>تولیت آستان قدس رضوی گفت: اگر دشمن احساس کند راه‌های نفوذ بسته می‌شود، غوغا و ذهن مردم را مغشوش می‌کند؛ برای دشمن یک کرسی مجلس هم مهم است.</h2>
      <address><time datetime="2019-11-13T12:23:00+00:00">13 Nov 2019, 12:23</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت‌الاسلام و المسلمین مروی تولیت آستان قدس رضوی صبح امروز (چهارشنبه ۲۲ آبان ۱۳۹۸) طی سخنانی در همایش سراسری هیأت‌های نظارت بر انتخابات یازدهمین دوره مجلس شورای اسلامی که در مشهد مقدس در حال برگزاری است، با تبریک ایام میلاد پیامبر عظیم‌الشان اسلام و میلاد حضرت امام صادق (ع) و هفته وحدت گفت: امیدواریم با عنایت خودشان از امت پیامبر (ص) و از شیعیان راستین امام صادق (ع) باشیم.</p>
      <p>وی با اشاره به مسئولیت حساس ناظران شورای نگهبان گفت: بر اساس روایتی از پیامبر، دشمنان شما را رها نمی‌کنند و در صورت امکان جنگ می‌کنند تا دینتان را از شما بگیرند، چیزی که امروز مشاهده می‌کنید.<br/><br/>تولیت آستان قدس تأکید کرد: آمریکا دین ما را می‌خواهد و هدف نهایی‌شان سبک زندگی دینی و ارزش‌های دینی ما است که می‌خواهند تغییر دهند.<br/><br/>حجت‌الاسلام و المسلمین مروی اظهار داشت: آنگونه که پیامبر (ص) می‌فرمایند، این‌ها (دشمنان) سعی می‌کنند مردم را تحقیر کنند، تا اعتماد به نفس و عزت نفس جامعه را بگیرند و در این راه هم از جنگ سخت و هم از جنگ نرم استفاده می‌کنند.<br/><br/>وی سلب اعتماد به نفس مردم را مصداق جنگ نرم دانست و گفت: سال‌ها رهبری معظم انقلاب با نگاه عمیق و تیزبینی که دارند مسأله نفوذ را مطرح کردند که یک مسأله تاریخی است و مقام معظم رهبری در سال‌های اخیر بیشتر به این مسأله پرداخته‌اند.<br/><br/>تولیت آستان قدس با بیان اینکه در تاریخ اگر دقت کنید از نفوذی‌ها لطمه زیادی خورده‌ایم؛ خانه‌نشین کردن حضرت علی علیه‌السلام، وادار کردن امام حسن علیه‌السلام به پذیرش صلح‌نامه با معاویه و حادثه عاشورا از جمله مواردی است که دشمن با نفوذ رقم زد.<br/><br/>حجت‌الاسلام مروی اعدام شیخ فضل‌الله نوری این عالم حقیقت‌نگر را حاصل نفوذ روشنفکران غرب‌زده در مشروطیت عنوان و درباره نفوذ در انقلاب اسلامی تصریح کرد: یکی از جریانات نفوذی بسیار خطرناک در انقلاب اسلامی منافقین بودند که چه سرمایه‌های بزرگی را از انقلاب گرفتند.<br/><br/>وی با بیان اینکه مسأله نفوذ یک امر تاریخی است، البته ابزار استفاده نفوذ مناسب با زمان و شرایط خودش است، گفت: در اوایل انقلاب اسلامی از طریق جنگ مسلحانه منافقین، قضایای کردستان، خلق عرب خوزستان و سایر اقدامات از این دست دنبال ضربه به نظام بودند که موفق نشدند، بنابراین صدام را وارد میدان کردند و جنگ هشت ساله را تحمیل کردند که از آن هم با رهبری امام و بصیرت مردم طرفی نبستند و از جنگ سخت نا امید شدند و آمدن سراغ جنگ نرم تا نظام را استحاله کنند.<br/><br/>تولیت آستان قدس ادامه داد: دشمن الان دنبال جنگ نظامی نیست، قدرت نظامی ایران را می‌دانند و تصور جنگ با ایران را نمی‌کنند، گزینه آن‌ها جنگ نرم است و عمده جنگ نرم از طریق نفوذ است که در این سه، چهار سال اخیر رهبری بیشتر به این موضوع پرداختند و اعلام خطر کردند.<br/><br/>حجت‌الاسلام مروی با طرح سئوالی مبنی بر اینکه دشمن با نفوذ دنبال چه چیزی است و هدف نفوذ، چه اشخاص و نهاد‌هایی است و ابزار این نفوذ چیست؟ گفت: دشمن تجربه جنگ سخت با ایران را دارد و فهمیدند که از این طریق موفق نمی‌شوند، ولی به استحاله امید دارند؛ چراکه توفیقاتی در این زمینه داشتند.<br/><br/>وی ادامه داد: دشمن پس از ناامیدی از نابودی نظام دنبال این است تا با استحاله، روح و محتوای انقلاب را تغییر دهد، هرچند ظاهر انقلاب بماند که در این زمینه تلاش‌های زیادی کرده‌اند.<br/><br/><b>** وظیفه ناظران و دست‌اندرکاران شورای نگهبان در مقابله با نفوذ سخت است</b><br/><br/>تولیت آستان قدس با بیان اینکه مهره‌های نفوذ چه کسانی هستند، خاطرنشان کرد: در این قسمت وظیفه شما (شورای نگهبان) سخت است؛ چنانچه مقام معظم رهبری می‌فرمایند عمدتاً تصمیم‌گیران یا تصمیم‌سازان و افراد نخبه آماج نفوذ هستند.<br/><br/>حجت‌الاسلام مروی با اشاره به نقش نفوذ در ارائه آمار اشتباهی که جمعیت ایران را رو به رشد عنوان کرده بود، گفت: در این داستان آنگونه که وزیر بهداشت گفتند دنبال ارئه آمار غلط بودند که می‌بینیم فردی خارجی می‌آید و با دستکاری آمارها، می‌خواهند نظام را دچار مشکل کنند، خدا کشور را از شر این دو تابعتی‌ها نجات دهد.<br/><br/><b>** دشمنان از مجلس غافل نیستند؛ ناظران شورای نگهبان هوشیار باشند</b><br/><br/>وی خطاب به ناظران شورای نگهبان گفت: قطعاً مجلس جایی است که دشمن هیچ‌وقت از آن غافل نیست؛ مجلس خیلی تأثیرگذار است بنابراین شما (ناظران) باید خیلی با دقت و حساسیت کار کنید.<br/><br/><b>** هر زمان شورای نگهبان جلوی نفوذی‌ها را می‌گیرد، دشمن هیاهو می‌کند</b><br/><br/>تولیت آستان قدس افزود: هر زمان شورای نگهبان به گونه‌ای عمل می‌کند که دشمن راه‌های نفوذ را بسته می‌بیند غوغا و ذهن مردم را مغشوش می‌کند که این طبیعی است. شما اگر با دقت و حساس جلوی نفوذی‌ها را بگیرید، آیا دشمن ساکت می‌نشیند؟ معلوم است که داد و فریاد می‌کند.<br/><br/>وی گفت: اگر جایی دیدید که دشمن عصبانی نشد، بدانید که کار ایراد دارد و برعکس اگر صدای دشمن درآمد بدانید درست عمل کرده‌اید.<br/><br/>حجت‌الاسلام مروی درباره ابزار‌ها و راه‌های نفوذ اظهار داشت: مقام معظم رهبری می‌گویند یکی از راه‌های نفوذ ایجاد خلل در باور‌های دینی و انقلابی است که در این کار از هر راهی وارد می‌شوند تا باور‌های مردم تغییر کند که در این موضوع هم تا جایی موفق شدند.<br/><br/>وی با اشاره به اینکه امروز نسل جوان از رفتار‌های ما مسئولان ناامید شده است، گفت: دلیل ناامیدی جوانان سبک زندگی ما است؛ چرا که نگاه می‌کنند می‌بینند وقتی فردی نماینده مجلس می‌شود و پس از چهار سال وضع زندگی او و فرزندانش تغییر زیادی می‌کند، این موضوع با وجود این بیکاری و سختی معیشت، ایجاد ناامیدی می‌کند.<br/><br/>تولیت آستان قدس با بیان اینکه دشمن سعی می‌کند ارزش‌ها را جابه‌جا کند، گفت: اوایل انقلاب اینگونه نبود که مسئولان دنبال تجملات و منافع شخصی خود باشند، همه به دنبال کار و خدمت بودند، اما امروز سبک زندگی اندکی از مسئولان عوض شده است.<br/><br/>وی ادامه داد: چرا فرزندان برخی‌ها در خارج درس می‌خوانند، مگر ایران چه مشکلی دارد؛ اگر اینجا خوب نیست، خودشان هم بروند خارج زندگی کنند، اینجا چه کار می‌کنند؟ متأسفانه امروز اهداف شهیدان و ارزش‌ها دغدغه برخی‌ها نیست.<br/><br/><b>** برای دشمن یک کرسی مجلس هم مهم است؛ باید هوشیار بود</b><br/><br/>حجت‌الاسلام مروی در ادامه سخنان خود، بار دیگر به جایگاه حساس مجلس اشاره و خاطرنشان کرد: مجلس کم جایی نیست دشمن قطعاً برایش طمع دارد و یک کرسی هم برایش مهم است؛ بنابراین خیلی باید هوشیار بود.<br/><br/>وی افزود: دشمنان دنبال این هستند که مرجعیت مردم و سبک زندگی مردم را عوض کنند تا مردم سراغ افراد حزب‌اللهی و انقلابی نروند.<br/><br/>تولیت آستان قدس با تأکید بر اینکه جامعه‌ای که اعتماد به نفس و عزت نفس نداشته باشد، نظرش را به راحتی می‌توان تغییر داد، گفت: دشمن می‌خواهد برای حل هر مشکلی، نگاهمان به خارج باشد که این از عدم اعتماد به نفس برمی‌آید.<br/><br/>وی ادامه داد: قبل از انقلاب، این کشور که دست خارجی‌ها بود چقدر ما را رشد دادند؟ آن‌ها دنبال ترقی کشور‌ها نیستند بلکه دنبال چپاول جوامع هستند.<br/><br/><b>** نباید تحت تأثیر لبخند دشمن قرار گرفت</b><br/><br/>حجت‌الاسلام با اشاره به تأکید مقام معظم رهبری بر دشمنی آمریکا تصریح کرد: معظم‌له که اینقدر بر روی دشمنی آمریکا تأکید دارند همه این‌ها تأکیدات قرآن است. قرآن می‌فرماید شیطان دشمن شماست، شما هم او را دشمن بدانید و وقتی کسی دشمن ماست نباید تحت تأثیر لبخندش قرار بگیریم.<br/><br/>وی با بیان اینکه دشمن دنبال ایجاد ناامیدی در مردم است و بستر‌های نفوذ در مردم را ایجاد کند، خاطرنشان کرد: ما باید امید را در جامعه بگسترانیم؛ مردم از فساد و اختلاس به تنگ آمده‌اند هرچند خیلی فراگیر نیست، اما در نظام اسلامی یک مورد هم زیاد است.<br/><br/><b>** چرا عده‌ای مبارزه قوه قضائیه با فساد و اختلاس را تخریب می‌کنند؟</b><br/><br/>تولیت آستان قدس تأکید کرد: الان فردی در قوه قضائیه با فساد و اختلاس برخورد می‌کند و امید در مردم ایجاد شده است؛ چرا برخی تخریب می‌کنند.<br/><br/>وی گفت: کار مثبتی انجام می‌شود، باید کمک کنیم تا این کار مثبت گسترده‌تر شود؛ چرا که نفع این کار برای نظام است و برای شخص نیست.<br/><br/>حجت‌الاسلام مروی با تأکید بر اینکه در برخورد با مفاسد باید قوه قضائیه را کمک کنیم، گفت: در هر دوره‌ای زحمات زیادی کشیده شده است، اما امروز در شرایطی هستیم که مردم مطالبه به حقی از قوه قضائیه دارند؛ حالا یک سید بزرگواری آمده و این مطالبه را پیگیری می‌کند، اگر حرفی هم هست خصوصی به هم بگوییم نه اینکه کام مردم را تلخ کنیم.<br/><br/><b>** رئیس‌جمهور نباید کام مردم را تلخ می‌کرد</b><br/><br/>وی ادامه داد: آقای رئیس‌جمهور خبر خوش داد و گفت ذخایر نفتی بزرگی پیدا کردیم که خبر امیدبخشی است، چرا این خبر خوب را با یک موضوعی تلخ کنیم. باید شکرگزار این نعمت باشیم و وحدت و یکدلی را گسترش دهیم و اگر حرفی است در جلسه خصوصی بیان کنیم.<br/><br/><b>** سالهاست با رئیس قوه قضائیه آشنا هستم؛ شهادت می‌دهم مسأله شخصی در نگاه قضایی او وجود ندارد</b><br/><br/>وی برخورد با مفاسد را مطالبه بحق مردم دانست و تأکید کرد: بنده با رئیس قوه قضائیه رفاقت ۴۵ ساله دارم، شهادت می‌دهم که یک بار مسأله خطی یا شخصی در نگاه‌های قضایی آقای رئیسی ندیده‌ام؛ بنابراین باید این جریان را تقویت کنیم.<br/><br/>تولیت آستان قدس با بیان اینکه حضرت علی علیه‌السلام راه مقابله با نفوذ را بیان کردند و رهبری هم بار‌ها به این مسأله تأکید داشته‌اند، گفت: مردم باید بصیر و مقاوم باشند و در این چهل سال هم هرجا موفقیت داشته‌ایم که این موفقیت‌ها فراوان هم بوده است به خاطر بصیرت و استقامت مردم است که باید این روحیه را در مردم ترویج کنیم.</p>
    </article>
  </body>
</html>