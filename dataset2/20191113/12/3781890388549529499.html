<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741502"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T12:33:00+00:00"/>
    <meta property="og:title" content="นร.ร่ำไห้อาลัย'โค้ชแพรว'อดีตจอมพลังทีมชาติ ช็อกสิ้นใจ"/>
    <meta property="og:description" content="ครู-นักเรียนยืนร่ำไห้เสียใจ อาลัยการจากไปของ 'น้องแพรว' อดีตจอมพลังสาวทีมชาติไทยที่ผันตัวเองมาเป็นโค้ชฝึกสอนยกน้ำหนักที่ดรงเรียนกีฬาอ่างทอง"/>
  </head>
  <body>
    <article>
      <h1>นร.ร่ำไห้อาลัย'โค้ชแพรว'อดีตจอมพลังทีมชาติ ช็อกสิ้นใจ</h1>
      <address>
        <time datetime="2019-11-13T12:33:00+00:00">13 Nov 2019, 12:33</time>
      </address>
      <p>
        <b>ครู-นักเรียนยืนร่ำไห้เสียใจ อาลัยการจากไปของ "น้องแพรว" อดีตจอมพลังสาวทีมชาติไทยที่ผันตัวเองมาเป็นโค้ชฝึกสอนยกน้ำหนักที่ดรงเรียนกีฬาอ่างทอง</b>
      </p>
      <p>เมื่อวันที่ 13 พ.ย.  พ.ต.ต.วันชาติ นุ่มงาม สว.สอบสวน สภ.ไชโย จ.อ่างทอง รับแจ้งมีผู้เสียชีวิตในห้องพัก ภายในสถาบันการพละศึกษาวิทยาเขตอ่างทอง จึงรีบไปตรวจสอบพร้อม แพทย์ รพ.ไชโย และสมาคมวีอาร์กู้ภัยอ่างทอง ที่เกิดเหตุเป็นห้องพักครู พบครูและนักเรียนยืนร้องไห้อยู่จำนวนมาก จากการตรวจสอบ พบศพ น.ส.แพรวนภา เคนจันทึก อายุ 27 ปี โค้ชผู้ฝึกสอนกีฬายกน้ำหนัก และเป็นอดีตนักยกน้ำหนักสาวทีมชาติไทย สภาพนอนแน่นิ่งสิ้นใจอยู่บนเตียงนอน<br/><br/>สอบถามทราบว่า มีชั่วโมงเรียนที่โค้ชต้องมาสอนเด็กนักเรียน แต่นักเรียนรอนานจนผิดสังเกต เพราะโค้ชเป็นคนตรงต่อเวลาเสมอ จึงขึ้นไปดูและต้องตกใจเพราะพบโค้ชแพรวนอนเสียชีวิตแล้ว ซึ่งเมื่อคืนที่ผ่านมายังพบเห็นโค้ชลงมาด้านล่างพูดคุยกับทุกคนตามปกติ ไม่น่าเชื่อว่าจะเกิดเหตุการณ์แบบนี้ขึ้น</p>
      <figure>
        <img src="https://www.dailynews.co.th/admin/upload/20191113/news_isnLjHEPlQ193718_533.jpg?v=20191114044?v=2591"/>
      </figure>
      <p>เบื้องต้นแพทย์คาดว่าน่าจะเกิดจากขาดอากาศหายใจ เนื่องจากผู้เสียชีวิตเป็นคนที่อ้วนมาก ตรวจสอบสอบแล้วไม่มีร่องรอยถูกทำร้ายตามร่างกาย และจะส่งศพไปชันสูตรหาสาเหตุอีกครั้ง<br/><br/>ด้าน นายสมศักดิ์ กลับหอม อดีต ผอ.โรงเรียนกีฬาอ่างทอง เปิดเผยว่า โค้ชแพรวเป็นคนที่เข้มงวดมากเวลาสอนนักเรียน แต่ถ้านอกเวลาเรียน โค้ชเป็นคนใจดีนักเรียนทุกคนจะรักมาก ยังจำวันที่เขามาสมัครเป็นโค้ชได้ คุณสมบัติครบทุกอย่าง อีกทั้งยังเป็นอดีตนักกีฬายกน้ำหนักหญิงทีมชาติไทยอีกด้วย ประกอบกับโรงเรียนกีฬาอ่างทองมีการสอนกีฬายกน้ำหนักอยู่แล้วจึงตัดสินใจรับโค้ชแพรวเข้ามาเป็นครูผู้ฝึกสอนทันที รู้สึกเสียใจกับการจากไปเหลือเกิน.</p>
    </article>
  </body>
</html>