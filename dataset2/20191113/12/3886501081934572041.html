<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119251-vucic-opet-o-optuzbama-marinike-tepic-nikad-u-zivotu-nisam-video-ni-cuo-direktora-firme-gim?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T12:35:03+00:00"/>
    <meta property="og:title" content="Vučić opet o optužbama Marinike Tepić: Nikad u životu nisam video ni čuo direktora firme GIM"/>
    <meta property="og:description" content="Predsednik Srbije Aleksandar Vučić izjavio je danas da &quot;nikada u životu&quot; nije ni video ni čuo Gorana Todorovića, direktora firme GIM koja se dovodi u vezu sa trgovinom oružja proizvedenog u valjevskom Krušiku.On je ponovo odbacio kao neistinite navode potpredsednice Stranke slobode i pravde Marinike Tepić da je uoči prošlonedeljnog gostovanja na RTS u emisiji Upitnik, &quot;15 minuta razgovarao sa Todorovićem&quot;.&quot;Nikad u životu nisam ni video ni čuo vlasnika te kuće o kojoj su govorili a kamoli 15 minuta pre Upitnika. Ako niste videli ni čuli, ja ne umem dimnim signalima da razgovaram&quot;, rekao je Vučić novinarima u Parizu posle učešća na Generalnoj konferenciji Uneska u Parizu.Dodao je da su ljudi koji su izneli takve optužbe &quot;lažovi&quot; koji su promenili &quot;sedam političkih stranaka&quot;.&quot;Samo pogledajte o kakvim je lažovima reč. Zašto bi se neko tome čudio, to su ljudi koji su pre neki dan govorili kako nisu umešani u paljenje knjiga nego da je to organizovao neko drugi pa su se onda njihovi pridružili. Da nije žalosno bilo…"/>
  </head>
  <body>
    <article>
      <h1>Vučić opet o optužbama Marinike Tepić: Nikad u životu nisam video ni čuo direktora firme GIM</h1>
      <address>
        <time datetime="2019-11-13T12:35:03+00:00">13 Nov 2019, 12:35</time>
      </address>
      <p><b>Predsednik Srbije Aleksandar Vučić izjavio je danas da "nikada u životu" nije ni video ni čuo Gorana Todorovića, direktora firme GIM koja se dovodi u vezu sa trgovinom oružja proizvedenog u valjevskom Krušiku.</b><br/><br/>On je ponovo odbacio kao neistinite navode potpredsednice Stranke slobode i pravde Marinike Tepić da je uoči prošlonedeljnog gostovanja na RTS u emisiji Upitnik, "15 minuta razgovarao sa Todorovićem".<br/><br/>"Nikad u životu nisam ni video ni čuo vlasnika te kuće o kojoj su govorili a kamoli 15 minuta pre Upitnika. Ako niste videli ni čuli, ja ne umem dimnim signalima da razgovaram", rekao je Vučić novinarima u Parizu posle učešća na Generalnoj konferenciji Uneska u Parizu.<br/><br/>Dodao je da su ljudi koji su izneli takve optužbe "lažovi" koji su promenili "sedam političkih stranaka".<br/><br/>"Samo pogledajte o kakvim je lažovima reč. Zašto bi se neko tome čudio, to su ljudi koji su pre neki dan govorili kako nisu umešani u paljenje knjiga nego da je to organizovao neko drugi pa su se onda njihovi pridružili. Da nije žalosno bilo bi smešno", dodao je Vučić.<br/><br/>Potpredsednica Stranke slobode i pravde Marinika Tepić pozvala je juče Vučića da odgovori "o čemu je uoči gostovanja na RTS u emisiji Upitnik, 15 minuta razgovarao sa zvaničnim vlasnikom firme GIM Goranom Todorovićem i šta je tada dogovorio sa poslovnim partnerom oca ministra unutrašnjih poslova, Branka Stefanovića".<br/><br/><b>Francuska želi rešenje kosovskog pitanja</b><br/><br/>Predsednik Srbije Aleksandar Vučić izjavio je danas u Parizu da Francuska želi da kosovsko pitanje bude rešeno.<br/><br/>"Francuska želi rešavanje kosovskog čvora i želi da Evropa i sama Francuska imaju ključnu ulogu u tome", rekao je Vučić novinarima posle govora na Generalnoj konferenciji UNESKO.<br/><br/>Izjavio je da je Srbija zadovoljna posredovanjem EU u dijalogu Beograda i Prištine i dodao da Srbija nikada nije okrivljavala Evropu za "balkanske neuspehe".<br/><br/>Vučić je preneo da je tokom razgovora s predsednikom Francuske Emanuelom Makronom uputio "molbe i pitanja".<br/><br/>"Verujem da, ako ništa, bar znamo kakav je raspored i kada možemo da očekujemo odredjene informacije i pomeranja u EU. Kada kažem pomeranje, to ne znači promenu stavova već ustanovljavanje te nove metodologije o kojoj Makron govori", rekao je Vučić.<br/><br/><b>"Napadi govore koliko je 'mini Šengen' dobar i vredan pažnje"</b><br/><br/>Predsednik Srbije Aleksandar Vučić izjavio je danas u Parizu da napadi na regionalnu inicijativu olakšavanja protoka ljudi, robe i kapitala, poznatu i kao "mini Šengen", govore o tome koliko je ta inicijativa dobra i vredna pažnje.<br/><br/>On je odbacio navode da se tom inicijativom zapravo stvara "Velika Albanija".<br/><br/>"Kako je to stvaranje Velike Albanije? Otvaranjem još jedne ili dve trake za kamione? Putovanjem samo s ličnom kartom? (...) Ekstremistima u Albaniji i Srbiji se ne dopada ništa što spaja ljude, ništa što donosi mir i stabilnost, ništa što donosi razvoj", rekao je Vučić novinarima.<br/><br/>Po njegovim rečima, takve navode može da iznese "samo neko neobrazovan ili neozbiljan".<br/><br/>Vučić je naveo da se "ne može razgovarati i ne mogu postizati rezultati s ljudima koji nemaju viziju".</p>
    </article>
  </body>
</html>