<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/ambulatorio-veterinario-asl-ariano.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-13T12:02:00+00:00"/>
    <meta property="og:title" content="Nuovo ambulatorio veterinario ad Ariano Irpino"/>
    <meta property="og:description" content="Si terrà venerdì 22 novembre 2019 alle ore 10 in Rione Martiri n. 43 ad Ariano Irpino l'inaugurazione"/>
  </head>
  <body>
    <article>
      <h1>Nuovo ambulatorio veterinario ad Ariano Irpino</h1>
      <h2>Si terrà venerdì 22 novembre 2019 alle ore 10 in Rione Martiri n. 43 ad Ariano Irpino l'inaugurazione</h2>
      <address><time datetime="2019-11-13T12:02:00+00:00">13 Nov 2019, 12:02</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>Si terrà venerdì 22 novembre 2019 alle ore 10 in Rione Martiri n. 43 ad Ariano Irpino l'inaugurazione del nuovo ambulatorio veterinario dell'Asl di Ariano Irpino, alla presenza del parroco della Chiesa di Santa Maria dei Martiri, <b>Costantino Pratola</b>, del Direttore Generale dell'Asl di Avellino, <b>Maria Morgante</b>, del Direttore del Dipartimento di prevenzione, <b>Onofrio Manzi</b> e del Sindaco di Ariano Irpino, <b>Enrico Franza</b>.</p>
      <p>L’ambulatorio veterinario costituisce un importante presidio sanitario per il contenimento e la razionale gestione del fenomeno del randagismo, uno dei principali problemi di igiene urbana veterinaria. La struttura consentirà l’attuazione delle giuste strategie di lotta al randagismo anche e soprattutto nel territorio del Comune di Ariano Irpino che con il suo comprensorio costituisce, dopo il capoluogo, un’importante area urbana e dove la realizzazione di un nuovo ed efficiente ambulatorio veterinario pubblico apporterà un importante contributo al contenimento del fenomeno.</p>
      <p>Le azioni sanitarie quali il soccorso agli animali vaganti feriti, le attività di sterilizzazione chirurgica ma anche l’implementazione dell’anagrafe canina, delle catture e delle adozioni sono i principali obiettivi da parte dell'Azienda Sanitaria Locale da conseguire sul territorio dell’Arianese – Valle Ufita in complementarietà con il riferimento provinciale del CRIUV (Centro di Riferimento Igiene Urbana Veterinaria), presso l'ex Presidio Ospedaliero S. Giacomo a Monteforte Irpino, che opera nell’ambulatorio veterinario ASL e che coordina le attività di Igiene Urbana Veterinaria (IUV) sull’intero territorio della ASL di Avellino.</p>
    </article>
  </body>
</html>