<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42798_U-Rivnomu-pid-chas-zatrimannya-tilesni-ushkodzhennya-otrimav-politseyskiy-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-13T12:09:00+00:00"/>
    <meta property="og:title" content="У Рівному під час затримання тілесні ушкодження отримав поліцейський (ФОТО)"/>
    <meta property="og:description" content="Про опір під час виконання службових обов’язків повідомили патрульні поліцейські вчора, 12 листопада, о 22:36. Слідчо-оперативна група н"/>
  </head>
  <body>
    <article>
      <h1>У Рівному під час затримання тілесні ушкодження отримав поліцейський (ФОТО)</h1>
      <address>
        <time datetime="2019-11-13T12:09:00+00:00">13 Nov 2019, 12:09</time>
      </address>
      <p>
        <b>Про опір під час виконання службових обов’язків повідомили патрульні поліцейські вчора, 12 листопада, о 22:36. Слідчо-оперативна група на місці події встановила, що під час патрулювання поліцейськими Управління патрульної поліції в Рівненській області на вулиці Басівкутська обласного центру був зупинений позашляховик "Range Rover", у салоні якого перебував 27-річний водій та троє пасажирів: 25-ти, 49-ти та 31-го років.</b>
      </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%BE%D0%BF%D1%96%D1%80%202.jpg"/>
      </figure>
      <p>За зовнішніми ознаками кермувальник, житель Сарненського району, перебував у стані алкогольного сп’яніння, однак від проходження освідування на місці події та огляду у медзакладі відмовися. Під час спілкування із ним виник конфлікт, у який втрутилися і пасажири, один із яких, 49-річний рівнянин, мав при собі зброю.</p>
      <p>Крім того, під час інциденту були завдані тілесні ушкодження патрульному поліцейському. Із забоями старший лейтенант поліції звернувся за медичною допомогою.</p>
      <p>Також встановлено, що водій позашляховика, підозрюваний у вчиненні крадіжки, перебуває під домашнім арештом із електронним засобом контролю. За цим фактом проводиться перевірка.  Слідчі Рівненського відділу поліції розпочали досудове розслідування у кримінальному провадженні за частиною 1 статті 342 Кримінального кодексу України.</p>
      <p>Із місця події вилучений автомобіль, номерний нагрудний пістолет та набої до нього. У рамках досудового розслідування поліцейські встановлюють усі обставини події.</p>
      <p>Про це повідомляє відділ комунікації поліції Рівненської області<br/> </p>
    </article>
  </body>
</html>