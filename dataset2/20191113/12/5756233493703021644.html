<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621331/%D9%85%D8%AE%D8%A7%D9%84%D9%81%D8%AA-%D8%A7%D9%BE%D9%88%D8%B2%DB%8C%D8%B3%DB%8C%D9%88%D9%86-%D9%85%DA%A9%D8%B2%DB%8C%DA%A9-%D8%A8%D8%A7-%D8%A7%D8%B9%D8%B7%D8%A7%DB%8C-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%A8%D9%87-%D9%85%D9%88%D8%B1%D8%A7%D9%84%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:08:00+00:00"/>
    <meta property="og:title" content="مخالفت اپوزیسیون مکزیک با اعطای پناهندگی به مورالس"/>
    <meta property="og:description" content="«مارکو کورتس» نماینده کنگره مکزیک از حزب اپوزیسیون «اقدام ملی»، با اعطای پناهندگی سیاسی به «اوو مورالس» رئیس جمهوری مستعفی بولیوی مخالفت کرد."/>
  </head>
  <body>
    <article>
      <h1>مخالفت اپوزیسیون مکزیک با اعطای پناهندگی به مورالس</h1>
      <address>
        <time datetime="2019-11-13T12:08:00+00:00">13 Nov 2019, 12:08</time>
      </address>
      <p>
        <i>«مارکو کورتس» نماینده کنگره مکزیک از حزب اپوزیسیون «اقدام ملی»، با اعطای پناهندگی سیاسی به «اوو مورالس» رئیس جمهوری مستعفی بولیوی مخالفت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری روسی «تاس» به نقل از روزنامه مکزیکی «La Jornado» اعلام کرد، این نماینده اپوزیسیون مکزیکی گفته، «یک سنت انسان‌دوستانه در مکزیک برای پذیرش همه کسانی که توسط مقام‌ها تحت پیگرد قرار می‌گیرند، وجود دارد، اما در مورد مورالس، او جزو مقام‌ها بوده است.</p>
      <p>این نماینده کنگره، با ادعای اینکه مورالس قدرت را غصب کرده بود، افزود: او باید در کشورش می‌ماند و به جای امیدواری به پناهندگی در خارج، مسئولیت اقدامات غیرقانونی‌اش را می‌پذیرفت.</p>
      <p>انتخابات ریاست جمهوری در بولیوی ۲۸مهر (۲۰ اکتبر) برگزار و براساس گزارش دادگاه عالی انتخابات، مورالس در دور نخست پیروز شد. «کارولس مسا» رقیب اصلی مورالس در انتخابات اعلام کرد که پیروزی او را در دور نخست انتخابات نمی‌پذیرد.</p>
      <p>در نتیجه این مخالفت‌ها، بولیوی به صحنه برگزاری اعتراض‌ها میان موافقان و مخالفان مورالس تبدیل شد به گونه‌ای که وزارت کشور اعلام کرد دستکم دو نفر در اعتراض‌ها کشته شدند.</p>
      <p>مورالس سرانجام روز یکشنبه ۱۹ آبان (۱۰ نوامبر) اعلام کرد که استعفا می‌دهد. اتحادیه کارگری،اپوزیسیون و نیروهای مسلح بولیوی پیشتر از او خواسته بودند از پست خود کناره‌گیری کند.</p>
      <p>به دنبال تشدید بحران سیاسی در بولیوی، سازمان کشورهای قاره آمریکا از دولت لاپاز خواست نتایج انتخابات ریاست جمهوری را ملغی اعلام کند و به برگزاری انتخابات دوباره تن دهد. مورالس پس از استعفا از مقام ریاست جمهوری، از مکزیک درخواست پناهندگی کرده و به این کشور رفت.</p>
      <p>در جلسه روز سه‌شنبه سنای بولیوی، باوجود اینکه نمایندگان حزب مورالس همچنان غایب بودند، «جنین آنیس» که دومین نائب‌رئیس این مجلس بود، ریاست جلسه را برعهده گرفته و اعلام ریاست جمهوری کرد. در نتیجه این اقدام، درگیری‌هایی در خیابان‌های لاپاز(پایتخت این کشور) با حضور حامیان مورالس رخ داده به گونه‌ای که برخی رسانه‌ها از کشته‌شدن دستکم هفت نفر در این ناآرامی‌ها خبر می‌دهند.</p>
    </article>
  </body>
</html>