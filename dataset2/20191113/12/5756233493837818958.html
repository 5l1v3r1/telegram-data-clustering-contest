<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621332/%D8%B3%D8%B1%D8%AF%D8%A7%D8%B1-%D8%A7%D8%B4%D8%AA%D8%B1%DB%8C-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%AF%D8%B1-%D8%AD%D9%81%D8%A7%D8%B8%D8%AA-%D8%A7%D8%B2-%D8%B1%D8%A7%DB%8C-%D9%85%D8%B1%D8%AF%D9%85-%D8%AA%D8%B9%D8%A7%D8%B1%D9%81-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:09:00+00:00"/>
    <meta property="og:title" content="سردار اشتری: نیروی انتظامی در حفاظت از رای مردم تعارف ندارد"/>
    <meta property="og:description" content="فرمانده نیروی انتظامی جمهوری اسلامی ایران به انتخابات اسفند ماه آتی یازدهمین دوره مجلس شورای اسلامی اشاره و بیان کرد: نیروی انتظامی در چارچوب انجام وظایف قانونی خود برای تامین امنیت انتخابات و حفاظت از آراء مردم، با هیچکس تعارف ندارد."/>
  </head>
  <body>
    <article>
      <h1>سردار اشتری: نیروی انتظامی در حفاظت از رای مردم تعارف ندارد</h1>
      <address>
        <time datetime="2019-11-13T12:09:00+00:00">13 Nov 2019, 12:09</time>
      </address>
      <p>
        <i>فرمانده نیروی انتظامی جمهوری اسلامی ایران به انتخابات اسفند ماه آتی یازدهمین دوره مجلس شورای اسلامی اشاره و بیان کرد: نیروی انتظامی در چارچوب انجام وظایف قانونی خود برای تامین امنیت انتخابات و حفاظت از آراء مردم، با هیچکس تعارف ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسین اشتری که برای حضور در همایش سراسری هیاتهای نظارت بر انتخابات مجلس به مشهد سفر کرده، روز چهارشنبه در حاشیه این رویداد طی گفت و گو با خبرنگاران افزود: اولویت نیروی انتظامی در انتخابات پیش رو تامین امنیت این رویداد مهم سیاسی، یکایک حوزه‌های انتخاباتی، صندوقهای اخذ آرا و رای مردم است.</p>
      <figure>
        <img src="https://aftabnews.ir/files/fa/news/1398/8/22/358845_202.jpg"/>
      </figure>
      <p>وی ادامه داد: بر این اساس اولویت برقراری امنیت انتخابات در تمام نقاط کشور به ویژه مراکز استانها و شهرهای بزرگ استفاده از نیروهای انتظامی است. اگر در حوزه انتخابیه‌ای با کمبود نیرو مواجه بودیم طی همکاری با ستادکل نیروهای مسلح جمهوری اسلامی ایران و هماهنگی وزارت کشور و شورای نگهبان، از دیگر یگانهای نیروهای مسلح با اولویت نیروهای بسیجی نیز بهره‌گیری می‌شود.</p>
      <p>فرمانده ناجا گفت: به این ترتیب تامین امنیت انتخابات برعهده نیروی انتظامی است و بطور قطع افزون بر ۱۵۰ هزار پلیس در جریان انتخابات در شعبه‌های اخذ رای حضور داشته و از نیروهای مجرب در این خصوص استفاده خواهد شد.</p>
      <p>وی در همچنین اظهارداشت: امسال این امکان فراهم شده تا استعلام سوابق نامزدهای انتخابات مجلس شورای اسلامی به صورت تجمیعی صورت گیرد بنابراین اطلاعات مورد نظر بطور یکجا برای اعضای شورای نگهبان ارسال می‌شوند.</p>
      <p>سردار اشتری افزود: بر این اساس هم‌اینک فعالیت برای جمع‌آوری سوابق افرادی که پیش‌بینی شده داوطلب نامزدی انتخابات یازدهمین دوره مجلس شورای اسلامی هستند آغاز شده‌ که نتایج آن در اختیار شورای نگهبان قرار می‌گیرد.</p>
      <p>وی در ادامه "امنیت انتخابات" خط را قرمز نیروی انتظامی اعلام و بیان کرد: پیش‌بینی می‌کنیم انتخاباتی آرام با امنیت کامل و بدون مشکل خواهیم‌ داشت. نیروی انتظامی جمهوری اسلامی ایران به همین منظور در همه استانها، شهرستانها، بخشها و روستاها آمادگی لازم را برای همکاری همه‌جانبه با دفاتر هیاتهای نظارت شورای نگهبان بر انتخابات دارد.</p>
      <p>بر اساس اعلام وزارت کشور همزمان با برگزاری یازدهمین دوره انتخابات مجلس شورای اسلامی برای شناخت ۲۹۰ منتخب مردم در خانه ملت، انتخابات میان‌دوره‌ای پنجمین دوره مجلس خبرگان رهبری نیز در پنج استان تهران، خراسان رضوی، خراسان شمالی، فارس و قم برگزار خواهد شد.</p>
      <p>در انتخابات خبرگان رهبری از استان تهران دو نفر و در هر یک از حوزه‌های انتخابیه استانهای خراسان رضوی، خراسان شمالی، فارس و قم نیز یک نفر با رای مردم انتخاب خواهند شد.</p>
      <p>همایش سراسری اعضای هیاتهای نظارت بر انتخابات یازدهمین دوره مجلس شورای اسلامی با رویکرد آموزشی که دیروز با سخنرانی دبیر شورای نگهبان در مشهد آغاز شد تا فردا پنجشنبه ۲۳ آبان ماه در محل تالار قدس کتابخانه آستان قدس رضوی ادامه دارد.</p>
      <p>۷۰۰ عضو هیاتهای نظارت بر انتخابات در چارچوب این همایش علاوه بر آشنایی با خط مشی شورای نگهبان در مورد انتخابات اسفند ماه آتی، نظرهای مسئولان مختلف کشور را پیرامون این رویداد سیاس در سخنرانیهای آنان در صحن همایش دریافت می‌کنند.</p>
      <p>بنا بر اعلام مسئول دفتر نظارت و بازرسی شورای نگهبان در خراسان رضوی، نشستهای اصلی همایش اعضای هیاتهای نظارت بر انتخابات در مشهد بدون حضور خبرنگاران جریان دارد اما با پیش‌بینی محلی در کنار سالن همایش مسئولان و شخصیتهای کشوری حاضر در این رویداد، با اصحاب رسانه پیرامون همین موضع گفت‌وگو می‌کنند.</p>
      <p>اظهارات امروز فرمانده نیروی انتظامی جمهوری اسلامی ایران نیز در همین چارچوب بیان شد.</p>
    </article>
  </body>
</html>