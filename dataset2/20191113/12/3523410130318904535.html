<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639754/%D8%B7%D9%84%D8%A7-%D9%85%D9%86%D8%AA%D8%B8%D8%B1-%D9%81%D8%B1%D8%B5%D8%AA-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:03:00+00:00"/>
    <meta property="og:title" content="طلا منتظر فرصت برای افزایش قیمت"/>
    <meta property="og:description" content="قیمت طلا پس از اظهارات رییس جمهور آمریکا که به انتظار سرمایه‌گذاران برای نشانه‌های مثبت از وضعیت جنگ تجاری واشنگتن و پکن ضربه زد، در معاملات روز ..."/>
  </head>
  <body>
    <article>
      <h1>
        <a href="https://www.bultannews.com/fa/news/639754/%D8%B7%D9%84%D8%A7-%D9%85%D9%86%D8%AA%D8%B8%D8%B1-%D9%81%D8%B1%D8%B5%D8%AA-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA">طلا منتظر فرصت برای افزایش قیمت</a>
      </h1>
      <h2>قیمت طلا پس از اظهارات رییس جمهور آمریکا که به انتظار سرمایه‌گذاران برای نشانه‌های مثبت از وضعیت جنگ تجاری واشنگتن و پکن ضربه زد، در معاملات روز ...</h2>
      <address><time datetime="2019-11-13T12:03:00+00:00">13 Nov 2019, 12:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر اونس طلا برای تحویل فوری در <b>معاملات</b> روز جاری<b> بازار سنگاپور</b> تغییری نداشت و ۱۴۵۸ دلار و ۵۹ معامله شد.</p>
      <p>در بازار معاملات آتی آمریکا، هر اونس طلا با ۰.۴ درصد افزایش، در ۱۴۵۹ دلار و ۱۰ سنت ایستاد.</p>
      <p>دونالد ترامپ، رییس جمهور آمریکا در سخنرانی در کلوب اقتصادی نیویورک گفت: مذاکره‌کنندگان آمریکایی و چینی به فاز اول توافق نزدیک شده‌اند اما هیچ جزییاتی از مذاکرات نداد.</p>
      <p>به گفته مایکل مک کارتی، استراتژیست ارشد بازار در شرکت "سی ام سی مارکتس"، روند نزولی قیمت طلا متوقف شده است. ترامپ از یک سو می‌گوید توافق نزدیک است و از سوی دیگر می‌گوید اگر توافق حاصل نشود، تعرفه‌ها را افزایش خواهد دید. این مسئله به وضعیت تجاری کمک نکرده اما از قیمت طلا پشتیبانی کرده است. وی در ادامه افزود: معامله طلا در یک بازه محدود نشان دهنده ابهامات است و باعث می‌شود معامله‌گران درباره امضای فاز اول توافق تجاری به تردید بیافتند.</p>
      <p>اما رشد ارزش دلار که نزدیک به بالاترین حد خود در یک ماه گذشته قرار گرفت و طلا را برای خریداران غیرآمریکایی گران‌تر کرد، رشد قیمت طلا را محدود کرده است.</p>
      <p>بازارهای سهام وال استریت و آسیا به دلیل نگرانی‌های رو به رشد نسبت به عدم حصول توافق تجاری میان آمریکا و چین، سقوط کردند. مناقشه تجاری ۱۶ ماهه آمریکا و چین و ابهامات پیرامون خروج انگلیس از عضویت اتحادیه اروپا، بازارهای مالی را ملتهب کرده و نگرانی‌ها نسبت به کندی رشد اقتصاد جهانی را برانگیخته و قیمت طلا را از ابتدای سال ۲۰۱۹ تاکنون بیش از ۱۳ درصد بالا برده است.</p>
      <p>بر اساس گزارش رویترز، جروم پاول، رییس بانک مرکزی آمریکا قرار است درباره دورنمای اقتصادی به ارایه توضیحات در برابر کمیته اقتصادی مشترک کنگره بپردازد.</p>
      <p>ناآرامی سیاسی در هنگ کنگ که قطب مالی آسیا به شمار می‌رود، از طلا به عنوان دارایی امن اندکی حمایت کرده است. ریسک گریزی در بازار اغلب از قیمت طلا که در شرایط ناآرامی سیاسی و اقتصادی به پناهگاه مطمئن دارایی تبدیل می‌شود، حمایت می‌کند.</p>
      <p>موجودی طلای "اس پی دی آر گلد تراست" که بزرگترین صندوق سرمایه گذاری تحت پشتوانه طلا در جهان است، روز سه‌شنبه به پایین‌ترین حد از ۲۰ سپتامبر کاهش پیدا کرد که منعکس‌کننده کاهش تمایل سرمایه گذاران بود.</p>
      <p>در بازار سایر فلزات ارزشمند، هر اونس نقره برای تحویل فوری ۰.۵ درصد رشد کرد و در ۱۶ دلار و ۸۵ سنت قرار گرفت. هر اونس پلاتین برای تحویل فوری با ۰.۲ درصد افزایش، به ۸۷۰ دلار و ۲۶ سنت رسید. هر اونس پالادیم برای تحویل فوری ۰.۱ درصد افزایش یافت و به ۱۷۰۱ دلار و ۱۵ سنت رسید.</p>
    </article>
  </body>
</html>