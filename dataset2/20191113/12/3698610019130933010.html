<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nazk-ponovlyuye-spivpracyu-z-usaid-329481_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T12:05:00+00:00"/>
    <meta property="og:title" content="НАЗК поновлює співпрацю з USAID"/>
    <meta property="og:description" content="Активні відносини між організаціями призупинили ще в 2017 році.  "/>
  </head>
  <body>
    <article>
      <h1>НАЗК поновлює співпрацю з USAID</h1>
      <h2>Активні відносини між організаціями призупинили ще в 2017 році.  </h2>
      <address>
        <time datetime="2019-11-13T12:05:00+00:00">13 Nov 2019, 12:05</time>
      </address>
      <p>Національне агентство з питань запобігання корупції заявило про поновлення співпраці з Агентством США з міжнародного розвитку (USAID). Як повідомили у відомстві, перспективи подальшої співпраці та допомоги т.в.о. голови НАЗК Наталія Новак уже обговорила з представниками USAID.</p>
      <p>За словами Наталії Новак, Національне агентство спільно з міжнародними партнерами у 2020 році має реалізувати низку проектів, зокрема запровадження автоматизованої системи розподілу обов'язків з проведення перевірок між уповноваженими особами НАЗК. Ця система дозволить усунути суб'єктивні фактори з процесу перевірки декларацій.</p>
      <p>Зокрема координатор проекту USAID "ВзаємоДія", спеціаліст з програм у сфері розвитку демократії та урядування USAID Гарт Уіліс висловив готовність до надання всебічної допомоги у впровадженні антикорупційних ініціатив. Зокрема, в підготовці нової Антикорупційної стратегії, в проведенні тренінгових заходів для підвищення кваліфікації уповноважених осіб з питань запобігання та виявлення корупції в державних органах та органах місцевого самоврядування, а також у питаннях щодо захисту викривачів корупції.</p>
      <p>Про <a href="https://dt.ua/POLITICS/u-nazk-povidomili-pro-pripinennya-spivpraci-z-naybilshim-amerikanskim-grantodavcem-usaid-237909_.html"><b>припинення співпраці НАЗК та USAID</b></a> стало відомо в березні 2017 році, хоча в агентстві всіляко заперечували цю інформацію. Причиною стало внесення певних правок до антикорупційного законодавства. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>