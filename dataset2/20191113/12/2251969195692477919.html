<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/lotta-contro-il-tumore-al-seno-360-fiocchi-rosa-in-cammino/1324407/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T12:25:36+00:00"/>
    <meta property="og:title" content="Lotta contro il tumore al seno, 360 fiocchi rosa in cammino"/>
    <meta property="og:description" content="SOLIDARIETA' - L'evento è stato organizzato dall'associazione no profit Le Orchidee, con il sostegno della fondazione Giustiniani Bandini e la Croce rossa, oltre all'intervento del dottor Nicola Battelli"/>
  </head>
  <body>
    <article>
      <h1>Lotta contro il tumore al seno, 360 fiocchi rosa in cammino</h1>
      <h2>SOLIDARIETA' - L'evento è stato organizzato dall'associazione no profit Le Orchidee, con il sostegno della fondazione Giustiniani Bandini e la Croce rossa, oltre all'intervento del dottor Nicola Battelli</h2>
      <address><time datetime="2019-11-13T12:25:36+00:00">13 Nov 2019, 12:25</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Flotta-contro-il-tumore-al-seno-360-fiocchi-rosa-in-cammino%2F1324407%2F">Condividi449</a><a href="https://twitter.com/intent/tweet?text=Lotta+contro+il+tumore+al+seno%2C++360+fiocchi+rosa+in+cammino&amp;url=https%3A%2F%2Fwww.cronachemaceratesi.it%2F2019%2F11%2F13%2Flotta-contro-il-tumore-al-seno-360-fiocchi-rosa-in-cammino%2F1324407%2F">Tweet</a>Email449 Condivisioni</p>
      <p> </p>
      <p> </p>
      <p>
        <b>Mille passi cominciano sempre da uno, soprattutto nella dura battaglia al cancro al seno. Domenica scorsa, all’abbadia di Fiastra, si è svolta “La forza del cammino”, una passeggiata organizzata dall’associazione no profit Le OrchiDee, nata ad aprile. 360 partecipanti hanno aderito all’evento, dando un’offerta libera all’associazione.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-4-325x400.jpeg"/>
        <figcaption>Una delle partecipanti con il fiocco rosa</figcaption>
      </figure>
      <p>Lo scopo dell’iniziativa, infatti, è stato proprio quello di aiutare e sostenere le donne colpite da questa terribile patologie, i loro familiari e chi ha già vinto questa lotta, perché un dolore condiviso è un dolore a metà, una gioia condivisa è una gioia doppia.  <b>Una spilla con fiocco rosa è stata consegnata ad ogni camminatore, da indossare come simbolo della lotta contro il tumore al seno.</b> L’associazione “Macerata Nordic walking” è stata di fondamentale supporto per tutto l’evento, così come tutti gli istruttori che hanno guidato i partecipanti nei due percorsi di 4 e 7 km. <b>L’unione e la condivisione sono gli elementi chiave per affrontare la malattia</b>: le Orchidee hanno in programma tante iniziative e progetti mirati, per migliorare la qualità della vita di chi deve iniziare un percorso tanto delicato.</p>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-7-325x244.jpeg"/>
        <figcaption>L’intervento del dottor Nicola Battelli</figcaption>
      </figure>
      <p><b>L’intervento del direttore Nicola Battelli dell’Unità operativa complessa di Oncologia dell’ospedale di Macerata è stato incoraggiante per le partecipanti, invitate al movimento quotidiano e a una dieta specifica per aumentare la guarigione.</b> Un ringraziamento speciale, da parte dell’associazione, è rivolto a Daniela e Carmela per la loro passione e alle donne di “S…passi di salute”, che hanno offerto il buffet di ristoro di fine camminata, con tanto di pane offerto dal forno Falerpan della Macina di Mogliano, i salumi del salumificio Ciriaci di Ortezzano, oltre a dolci fatti in casa, frutta e bevande. Le OrchiDee ringraziano la fondazione Giustiniani Bandini per aver reso possibile questo evento nella meravigliosa cornice dell’Abbadia di Fiastra, la Croce rossa e tutti i partecipanti.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-10-650x356.jpeg"/>
        <figcaption>I 360 partecipanti all’iniziativa</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-8-650x421.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-6-488x650.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-3-495x650.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-5-623x650.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/orchidee-nordic-abbadia-1-650x576.jpeg"/>
      </figure>
    </article>
  </body>
</html>