<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/s-tovornjakom-zapeljal-z-viadukta-in-v-smrt"/>
    <meta property="og:site_name" content="Primorske novice"/>
    <meta property="article:published_time" content="2019-11-13T12:16:22+00:00"/>
    <meta property="og:title" content="S tovornjakom zapeljal z viadukta in v smrt"/>
    <meta property="og:description" content="V prometni nesreči pred predorom Golovec je zjutraj umrl 53-letni državljan Madžarske, voznik tovornega vozila s cisterno, ki je v nesreči zapeljalo z viadukta. V tovorno vozilo je zaradi neprilagojene hitrosti trčil 41-letni slovenski voznik osebnega vozila znamke opel corsa, je v izjavi za medije povedal policijski inšpektor Aleksander Vrabič."/>
  </head>
  <body>
    <article>
      <h1>S tovornjakom zapeljal z viadukta in v smrt</h1>
      <address><time datetime="2019-11-13T12:16:22+00:00">13 Nov 2019, 12:16</time> by <a rel="author">STA</a></address>
      <p>
        <b>V prometni nesreči pred predorom Golovec je zjutraj umrl 53-letni državljan Madžarske, voznik tovornega vozila s cisterno, ki je v nesreči zapeljalo z viadukta. V tovorno vozilo je zaradi neprilagojene hitrosti trčil 41-letni slovenski voznik osebnega vozila znamke opel corsa, je v izjavi za medije povedal policijski inšpektor Aleksander Vrabič.</b>
      </p>
      <figure>
        <img src="https://static.primorske.si/foto/highres/gnweb/719580_261-tovornjak_viadukt.jpg"/>
        <figcaption>Voznik tovornjaka je pred predorom Golovec zapeljal z viadukta in zgrmel na cesto pod njim. Foto: STA</figcaption>
      </figure>
      <p><b>LJUBLJANA</b> &gt; Do prometne nesreče je po besedah <b>Aleksandra Vrabiča</b> prišlo nekaj po 8. uri, ko je osebno vozilo v levem preglednem ovinku na mokri cesti zaneslo na desno, pri čemer je trčilo v tovorno vozilo. Voznik slednjega je skušal reševati položaj tako, da je zapeljal desno na odstavni pas, pri čemer pa je tovorno vozilo trčilo v obe varovalni ograji in se prevrnilo čez. Padlo je približno 20 metrov globoko v globel pod viaduktom, pri čemer je voznik umrl ukleščen v kabino.</p>
      <p>Voznik osebnega vozila v krvi ni imel alkohola ali drugih prepovedanih substanc, v nesreči pa tudi ni bil poškodovan. V cisterni tovornega vozila ni bilo nevarnih snovi, je pa nastala večja materialna škoda. Poškodovano je bilo še eno vozilo, na katerega so padli deli cestne infrastrukture.</p>
      <p>Kolikšna je bila hitrost vozil, bo po besedah Vrabiča pokazala preiskava, “dejstvo pa je, da hitrost ni bila prilagojena”. Povzročitelj nesreče je osumljen kaznivega dejanja povzročitve prometne nesreče iz malomarnosti, za kar je predvidena kazen do osmih let zapora.</p>
      <p>Zaradi ogleda in odpravljanja posledic prometne nesreče je bil na južni ljubljanski obvoznici do 12.30 oviran promet v smeri Štajerske. Posledice nesreče še odpravljajo.</p>
    </article>
  </body>
</html>