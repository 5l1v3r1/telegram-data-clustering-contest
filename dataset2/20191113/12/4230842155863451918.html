<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191113-habar-za-posadu-shho-vidomo-pro-aresht-spivrobitnytsi-ofisu-prezydenta/"/>
    <meta property="og:site_name" content="ФАКТИ"/>
    <meta property="article:published_time" content="2019-11-13T12:55:21+00:00"/>
    <meta property="og:title" content="Хабар за посаду – що відомо про арешт співробітниці Офісу президента"/>
    <meta property="og:description" content="12 листопада НАБУ затримало співробітницю Офісу президента під час отримання хабара."/>
  </head>
  <body>
    <article>
      <h1>Хабар за посаду – що відомо про арешт співробітниці Офісу президента</h1>
      <address>
        <time datetime="2019-11-13T12:55:21+00:00">13 Nov 2019, 12:55</time>
      </address>
      <p>12 листопада НАБУ затримало співробітницю Офісу президента під час отримання хабара.</p>
      <p>Факти ICTV зібрали всю відому інформацію про цю подію.</p>
      <h3>Після чого затримали чиновницю Офісу президента</h3>
      <p><a href="https://nabu.gov.ua/novyny/posadovycyu-ofisu-prezydenta-vykryto-na-garyachomu?fbclid=IwAR3kIjvLiUYQjzO65-iX0sc3vMehqY5xq_FxgbM0PV2WvxWAbSNIdCJ-qG0">НАБУ</a> тривалий час проводило негласні слідчі розшукові дії, під час яких вдалося задокументувати, що певне угруповання вимагало від фізичної особи хабар у розмірі $300 тис.</p>
      <p>Серед них була і керівник одного з головних департаментів Офісу президента.</p>
      <p>Хабар зловмисники вимагали за сприяння у призначенні на вищу посаду в керівництві Нафтогазу.</p>
      <p>Співробітницю Офісу президента затримали після того, як був отриманий перший транш у розмірі $150 тис. Разом з нею також були арештовані інші члени угруповання, серед яких екс-заступниця міністра культури, яка займала відповідну посаду в 2011 році.</p>
      <p>Наразі вирішується питання повідомлення про підозру фігурантам справи.</p>
      <h3>Кого саме підозрюють</h3>
      <p>Наразі НАБУ не назвало імена осіб, яких заарештували за отримання хабара. Однак в ЗМІ з’явилася інформація, що зазначеною співробітницею Офісу президента може бути Світлана Кондзеля.</p>
      <p>Вона обіймає посаду директора департаменту забезпечення доступу до публічної інформації. Працювала в різних відділах Адміністрації президента з 2005 року, а з 2015 року перебуває на керівній посаді.</p>
      <p>
        <b>Читайте: </b>
        <a href="https://fakty.com.ua/ua/ukraine/20191112-nabu-povidomylo-pro-pidozru-eks-gendyrektoru-ukroboronpromu-bukinu/">НАБУ повідомило про підозру екс-гендиректору Укроборонпрому Букіну</a>
      </p>
      <p>45-річна Кондзеля родом зі Львова, отримала вищу освіту у Львівській комерційній академії за спеціальністю Правознавство.</p>
      <p>Також вона вчилася в Українському державному університеті фінансів та міжнародної торгівлі і Національній академії державного управління при президентові України.</p>
      <p>У декларації за 2018 рік вона вказала, що має квартиру площею 86 кв. м в селі Крюковщина під Києвом, а також квартиру у Львові площею 114 кв. м, яка записана як спільна власність.</p>
      <p>Спільницею Кондзелі називають Вікторію Лісничу. Вона обіймала посаду заступниці міністра культури з вересня 2010 року до жовтня 2011 року.</p>
      <h3>Як відреагували в Офісі президента</h3>
      <p>В <a href="https://www.facebook.com/president.gov.ua/posts/1790447187766807">Офісі президента</a> заявили, що глава держави підтримує дії, спрямовані на боротьбу з корупцією.</p>
      <blockquote>– Для глави держави немає своїх і чужих. Корупція має бути викоренена: що вища посада корупціонера, то небезпечніші для держави зловживання з його боку, – повідомили в Офісі президента.</blockquote>
      <p>Ім’я затриманої співробітниці також не називали.</p>
      <p>До слова, 11 листопада за підозрою у <a href="https://fakty.com.ua/ua/ukraine/20191112-nabu-ta-sap-zatrymaly-7-osib-za-pidozroyu-u-zavolodinni-1-2-mlrd-grn-kredytom-natsbanku/">заволодінні 1,2 млрд грн кредитних коштів</a>, які надав НБУ, НАБУ і САП затримали сімох осіб.</p>
    </article>
  </body>
</html>