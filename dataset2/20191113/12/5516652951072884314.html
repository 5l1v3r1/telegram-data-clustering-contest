<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425699/synexizei-me-gionobits-o-digenhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T12:45:01+00:00"/>
    <meta property="og:title" content="Συνεχίζει με Γιόνοβιτς ο Διγενής"/>
    <meta property="og:description" content="Σε έναν παλιό της γνώριμο, τον Σάσα Γιόνοβιτς, εναποθέτει η διοίκηση του Διγενή Κοσκινού τις ελπίδες της για παραμονή στην κατηγορία. Είναι ο άνθρωπος που από χθες αποτελεί το νέο προπονητή της ομάδας."/>
  </head>
  <body>
    <article>
      <h1>Συνεχίζει με Γιόνοβιτς ο Διγενής</h1>
      <h2>Επιστρέφει στην τεχνική ηγεσία των Κοσκινιατών, όπως ανακοίνωσε χθες η διοίκηση του συλλόγου</h2>
      <address>
        <time datetime="2019-11-13T12:45:01+00:00">13 Nov 2019, 12:45</time>
      </address>
      <p>
        <b>Σε έναν παλιό της γνώριμο, τον Σάσα Γιόνοβιτς, εναποθέτει η διοίκηση του Διγενή Κοσκινού τις ελπίδες της για παραμονή στην κατηγορία. Είναι ο άνθρωπος που από χθες αποτελεί το νέο προπονητή της ομάδας.</b>
      </p>
      <p>Ο αντικαταστάτης του Γιάννη Καμίτση είχε εργαστεί και στο παρελθόν στο σύλλογο και οι ιθύνοντες πιστεύουν ότι είναι η καταλληλότερη λύση τη δεδομένη χρονική στιγμή. Ο κ. Γιόνοβιτς πιάνει αμέσως δουλειά και είναι πανέτοιμος να οδηγήσει τον Διγενή στο δρόμο των επιτυχιών.</p>
      <p>Στην ανακοίνωση που εξέδωσε ο σύλλογος, αναφέρονται τα ακόλουθα: «Η διοίκηση του Α.Σ Διγενής είναι στην ευχάριστη θέση να ανακοινώσει πως νέος προπονητής στην ομάδα μας αναλαμβάνει ο Σάσα Γιόνοβιτς, τον οποίο καλωσορίζουμε και του ευχόμαστε να έχει υγεία και επιτυχίες.</p>
      <p>Ο κ. Γιόνοβιτς είναι ένας φιλόδοξος προπονητής, ο οποίος έχει συνεργαστεί στο πρόσφατο παρελθόν με την ομάδα μας και αυτό μας δίνει την αισιοδοξία ότι θα πετύχουμε πολλά και καλά πράγματα μαζί.</p>
      <p>Η επιλογή του κ. Γιόνοβιτς θεωρείται η πλέον κατάλληλη για τη δεδομένη στιγμή του πρωταθλήματος ώστε να αναλάβει και να βοηθήσει άμεσα στην αγωνιστική κρίση που αντιμετωπίζει η ομάδα μας.</p>
      <p>Τον καλωσορίζουμε ξανά στην οικογένεια του Διγενή και θα τον στηρίξουμε σ’ αυτή τη νέα προσπάθεια με όλες τις δυνάμεις μας, ώστε να πετύχουμε το στόχο μας που είναι να επιστρέψει η ομάδα στις επιτυχίες και στις καλές εμφανίσεις ώστε να δημιουργηθεί μια ανταγωνιστική ομάδα σε γερές βάσεις, αφού το ρόστερ που έχει να διαχειριστεί είναι ποιοτικό».</p>
    </article>
  </body>
</html>