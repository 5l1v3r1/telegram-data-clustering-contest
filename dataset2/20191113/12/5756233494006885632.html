<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621345/%D8%AF%D9%81%D8%A7%D8%B9-%D9%82%D8%A7%D8%B7%D8%B9-%D8%B8%D8%B1%DB%8C%D9%81-%D8%A7%D8%B2-%DA%AF%D8%A7%D9%85%E2%80%8C%D9%87%D8%A7%DB%8C-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D9%82%D8%B2%D8%A7%D9%82%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T12:59:00+00:00"/>
    <meta property="og:title" content="دفاع قاطع ظریف از گام‌های هسته‌ای ایران در قزاقستان"/>
    <meta property="og:description" content="محمدجواد ظریف وزیر امور خارجه جمهوری اسلامی ایران در نشست &quot;کلوپ آستانه&quot; در شهر نورسلطان قزاقستان با دفاع مستدل از گام‌های کاهش تعهدات برجامی ایران ، تاکید کرد که ‌اگر وعده‌های اقتصادی برجام محقق نشود، همه زیان خواهند کرد."/>
  </head>
  <body>
    <article>
      <h1>دفاع قاطع ظریف از گام‌های هسته‌ای ایران در قزاقستان</h1>
      <address>
        <time datetime="2019-11-13T12:59:00+00:00">13 Nov 2019, 12:59</time>
      </address>
      <p>
        <i>محمدجواد ظریف وزیر امور خارجه جمهوری اسلامی ایران در نشست "کلوپ آستانه" در شهر نورسلطان قزاقستان با دفاع مستدل از گام‌های کاهش تعهدات برجامی ایران ، تاکید کرد که ‌اگر وعده‌های اقتصادی برجام محقق نشود، همه زیان خواهند کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وزیر امور خارجه جمهوری اسلامی ایران بعدازظهر سه‌شنبه در سخنرانی خود در " پنل خلع سلاح و عدم اشاعه ‌هسته‌ای کلوپ آستانه " در قزاقستان تاکید کرد که جمهوری اسلامی ایران خواستار تولید سلاح‌ هسته‌ای نیست اما اجازه پایمال شدن حقوق خود را هم نخواهد داد.</p>
      <p>ظریف در ارتباط با گام‌های هسته‌ای ایران در واکنش به بدعهدی طرف‌های دیگر گفت: اگر آنچه در برجام از حیث عادی‌سازی اقتصادی به ایران وعده داده شود بود ، حتی تا حدودی هم عملی شود ، ما آماده نشان دادن حسن نیت و بازگشت به اجرای کامل برجام هستیم .</p>
      <figure>
        <img src="https://aftabnews.ir/files/fa/news/1398/8/22/358898_831.jpg"/>
      </figure>
      <p>وی افزود: اما اگر (این وعده) عملی نشود ، در این صورت متاسفانه به این مسیر ادامه خواهیم داد که بار دیگر تاکید می‌کنم که مسیر برد- باخت zero-sum) یا بازی با حاصل جمع صفر) ،‌ و مسیری است که به ضرر و زیان همه منتهی خواهد شد اما ما چاره‌ای جز دنبال کردن این مسیر نداریم.</p>
      <p>وزیر امور خارجه جمهوری اسلامی ایران همچنین به عنوان سخنران ویژه در افتتاحیه کلوپ آستانه با موضوع بایسته‌های یک منطقه امن و با ثبات سخنرانی کرد.</p>
      <p>وی در این سخنرانی با انتقاد از نگاه بسیاری از افراد در نهادهای تصمیم‌ساز دولتی به محیط بین‌المللی به عنوان محیطی با بازی حاصل جمع صفر ، گفت: بازی با حاصل جمع صفر در جهان امروز ما به حاصل منفی منجر می‌شود.</p>
      <p>وی با بیان اینکه برنده شدن در این فضا ناممکن است ، ‌افزود:‌ حتی در جنگ هم تنها درجه زیان بین طرف‌های جنگ متفاوت است وگرنه همه در جنگ بازنده هستند و ما باید این را درک کنیم.</p>
      <p>ظریف با انتقاد از نگاه حذفی بر اساس رویکرد با حاصل جمع صفر گفت:‌ حذف دیگر کاربردی ندارد و ما باید ذهنیت حذف را به عنوان یک پاسخ تغییر دهیم و باید بجای ائتلاف‌ها ، گفت‌وگو ایجاد کنیم و باید بجای حذف ،‌ همکاری و تفاهم ایجاد کنیم.</p>
      <p>ظریف روز دوشنبه نیز در جمع اساتید و دانشجویان دانشگاه اورسیا شهر نورسلطان با موضوع " پارادایم ها و گفتمان‌های نوین در جهان معاصر" سخنرانی کرد که از محتوای این سخنرانی گزارشی منتشر نشده است. در این دانشگاه در مراسمی ، عنوان پروفسور افتخاری دانشگاه اورسیای قزاقستان به ظریف اعطا شد.</p>
      <p>شام کاری با وزیر خارجه و دیدار با رئیس شورای امنیت قزاقستان</p>
      <p>ظریف شامگاه دوشنبه با «مختار تیلوبردی» وزیر امور خارجه قزاقستان در یک شام کاری شرکت و درخصوص آخرین تحولات روابط دو جانبه از جمله کمیسیون مشترک دو کشور، همکاری‌های تجاری و اقتصادی به ویژه در چارچوب خزر، همکاری‌های بندری و حمل و نقل هوایی، همکاری‌های کنسولی، نشست آتی کشورهای عضو روند آستانه و سایر موضوعات مورد علاقه تبادل نظر کرد.</p>
      <p>ظریف پیش از ظهر سه‌شنبه نیز با «نورسلطان نظربایف» رئیس جمهوری سابق و رئیس شورای امنیت و رئیس حزب حاکم قزاقستان دیدار و گفت و گو کرد. روابط دوجانبه و مهمترین مسائل منطقه‌ای و جهانی محورهای اصلی گفت‌وگو در این دیدار بود.</p>
      <p>نظربایف اواخر سال گذشته پس از نزدیک به 30 سال حضور در عالی‌ترین مقام رسمی قزاقستان ، از ریاست جمهوری کنار رفت و ژومارت توکایف در پی انتخابات ریاست جمهوری جانشین او شد. نظربایف به عنوان رئیس حزب حاکم و رئیس شورای امنیت که نهاد مشاوره‌ای عالی است از نفوذ و اعتبار زیادی در قزاقستان برخوردار است .</p>
      <p>بررسی تحولات برجام و همکاری‌های اقتصادی در دیدار با رئیس جمهور قزاقستان</p>
      <p>وزیر امور خارجه در ایستگاه پایانی برنامه‌های خود در نورسلطان، عصر سه‌شنبه با «قاسم ژومارت توکایف» رئیس‌جمهور قزاقستان دیدار و گفت‌وگو کرد. در این دیدار، طرفین در خصوص تازه‌ترین وضعیت روابط دوجانبه، آخرین تحولات برجام و تروریسم اقتصادی آمریکا، همکاری‌های اقتصادی و کمیسیون مشترک دو کشور و نیز تبادل هیات‌های عالیرتبه تبادل نظر کردند.</p>
      <p>پیشنهاد قزاقستان برای ائتلاف جهان عاری از سلاح‌های هسته‌ای</p>
      <p>در پنجمین نشست کلوپ آستانه ، نورسلطان نظربایف رئیس جمهور پیشین و رئیس شورای امنیت قزاقستان نیز پیشنهاد تشکیل ائتلاف بین‌المللی رهبران جهان عاری از سلاح‌های هسته‌ای را مطرح کرد. نظربایف خاطرنشان کرد که جهان نیازمند یک پلتفورم مقتدر جهانی برای ترویج و ارتقای خلع سلاح هسته‌ای و پیشبرد دستور کار منع اشاعه سلاح‌های هسته‌ای است.</p>
      <p>اولین رئیس جمهوری قزاقستان پس از استقلال این کشور از اتحاد جماهیر شوروی ، تاکید کرد که به همین علت تشکیل ائتلاف جهانی رهبران جهان عاری از سلاح هسته‌ای ضروری است. وی افزود که دانشمندان ، سیاستمداران و دیپلمات‌های ارشد جهان می‌توانند برای ارتقای منع اشاعه سلاح‌های هسته ای اشتراک مساعی کنند. نظربایف تاکید کرد: من به شرکت‌کنندگان در این مجمع پیشنهاد می‌کنم که دورنمای تشکیل چنین ائتلاف جهانی را مورد بررسی قرار دهند.</p>
      <p>پیشنهاد تضمین امنیتی برای کره شمالی</p>
      <p>رئیس جمهور سابق قزاقستان در بخش دیگری از سخنانش در همین ارتباط گفت که شورای امنیت سازمان ملل باید یک تضمین امنیتی واقعی به کره شمالی ارائه دهد تا این کشور از سلاح‌ هسته‌ای دست بردارد.</p>
      <p>وی خاطرنشان کرد که ایجاد ترتیبات خاصی بین پیونگ یانگ و سئول می‌تواند اوضاع در شبه‌جزیره کره را آرام سازد. نظربایف گفت: ما نگران تشدید تنش‌ها در اطراف کره شمالی هستیم و به نظر من تنها راه حل این مساله ارائه تضمین امنیت واقعی از سوی تمام اعضای شورای امنیت سازمان ملل به کره شمالی است.</p>
      <p>پنجمین نشست کلوپ آستانه صبح روز سه‌شنبه در شهر نورسلطان (آستانه سابق) پایتخت قزاقستان آغاز به کار کرد. محمد جواد ظریف وزیر امورخارجه ایران به عنوان سخنران ویژه افتتاحیه کلوپ آستانه در این نشست حضور یافت. همچنین «محمد البرادعی» دبیرکل پیشین آژانس بین المللی انرژی اتمی، «حامد کرزی» رئیس جمهوری پیشین افغانستان و برخی دیگر از مقامات و مسئولان کشورها از چهره های شاخص دیگری هستند که در این نشست به بررسی تازه ترین تحولات منطقه پرداختند.</p>
      <p>نشست کلوپ آستانه به ابتکار "بنیاد اولین رئیس جمهوری قزاقستان – الباسی" و موسسه اقتصاد و سیاست جهانی (IWEP) برگزار شده و در پنل‌های مختلف این نشست با موضوع اصلی "اورسیای بزرگ :‌در مسیر ساختار جدید همکاری جهانی"‌ ، موضوعات مختلفی از قبیل نظم و بی‌نظمی جهانی ، اوراسیای چندقطبی ، جنگ‌های تجاری ، مفهوم جدید خلع سلاح هسته‌ای و آسیای مرکزی در تقاطع منافع جهانی مورد بحث و بررسی قرار گرفت.</p>
    </article>
  </body>
</html>