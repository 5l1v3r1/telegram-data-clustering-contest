<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639758/%D8%AF%D8%A7%D9%88%DB%8C%D8%AF-%D9%88%DB%8C%D8%A7-%D8%AF%D8%B1-%D9%BE%D8%A7%DB%8C%D8%A7%D9%86-%D9%81%D8%B5%D9%84-%D8%A8%D8%A7%D8%B2%D9%86%D8%B4%D8%B3%D8%AA%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:14:00+00:00"/>
    <meta property="og:title" content="داوید ویا در پایان فصل بازنشسته می‌شود"/>
    <meta property="og:description" content="مهاجم پیشین تیم ملی فوتبال اسپانیا به طور رسمی اعلام کرد در پایان فصل جاری به دوران بازیگری خود پایان می‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/639758/%D8%AF%D8%A7%D9%88%DB%8C%D8%AF-%D9%88%DB%8C%D8%A7-%D8%AF%D8%B1-%D9%BE%D8%A7%DB%8C%D8%A7%D9%86-%D9%81%D8%B5%D9%84-%D8%A8%D8%A7%D8%B2%D9%86%D8%B4%D8%B3%D8%AA%D9%87-%D9%85%DB%8C%E2%80%8C%D8%B4%D9%88%D8%AF">داوید ویا در پایان فصل بازنشسته می‌شود</a>
      </h1>
      <h2>مهاجم پیشین تیم ملی فوتبال اسپانیا به طور رسمی اعلام کرد در پایان فصل جاری به دوران بازیگری خود پایان می‌دهد.</h2>
      <address><time datetime="2019-11-13T12:14:00+00:00">13 Nov 2019, 12:14</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>داوید ویا</b> که در حال حاضر در تیم ویسل <b>کوبه ژاپن</b> بازی می‌کند در فاصله سه هفته مانده به پایان رقابت‌های فصل جاری جی‌لیگ ژاپن اعلام کرد در پایان فصل جاری بازنشسته خواهد شد. او امروز (چهارشنبه) با حضور در کنفرانس خبری گفت: مدت زیادی است که به این موضوع فکر می‌کنم و این تصمیم نتیجه صحبت‌هایم با خانواده و اطرافیانم است. می‌خواستم خودم از فوتبال خداحافظی کنم، نه اینکه مجبور به انجام این کار شوم.</p>
      <p>باشگاه ویسل کوبه هم اعلام کرد آخرین بازی داوید ویا برای این تیم دیدار مقابل جوبیلو ایواتا در تاریخ 7 دسامبر (16 آذر) خواهد بود. این بدین معناست که این مهاجم اسپانیایی در مرحله نیمه‌نهایی جام حذفی ژاپن این تیم را همراهی نخواهد کرد.</p>
      <p>ویا در حالی به دوران حرفه‌ای 19 ساله خود پایان خواهد داد که فوتبال حرفه‌ای‌اش را در سال 2000 با اسپورتینگ خیخون آغاز کرد و پس از بازی برای تیم‌هایی همچون رئال سارگوسا، والنسیا، بارسلونا و اتلتیکومادرید، در سال 2014 راهی آمریکا شد و به عضویت نیویورک‌سیتی در آمد. او پس از چهار سال بازی در MLS و مقطعی بازی قرضی در تیم ملبورن‌سیتی استرالیا در سال 2019 به ویسل کوبه ژاپن ملحق شد.</p>
      <p>داوید ویا 37 ساله این فصل در 26 بازی، 12 گل برای ویسل کوبه به ثمر رسانده و 2 پاس گل هم برای هم‌تیمی‌هایش ساخته است، این در حالی است که این تیم ژاپنی در حال حاضر در رده دهم جدول رده‌بندی جی‌لیگ جای دارد.</p>
      <p>ویا که افتخارات فردی و تیمی زیادی در کارنامه‌اش دیده می‌شود، عناوینی همچون سه قهرمانی در لالیگا با تیم‌های بارسلونا و اتلتیکومادرید و یک قهرمانی در لیگ قهرمانان اروپا با بارسا دیده می‌شود.</p>
      <p>این مهاجم اسپانیایی که 98 بازی ملی و 59 گل‌زده با پیراهن اسپانیا در کارنامه‌اش دیده می‌شود با این تیم قهرمانی در یورو 2008 و قهرمانی در جام جهانی 2010 را هم تجربه کرد.</p>
    </article>
  </body>
</html>