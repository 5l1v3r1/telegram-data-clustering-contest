<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/sprava-vab-banku-kilkist-pidozryuvanih-zbilshilasya-novini-ukrajini-50053286.html"/>
    <meta property="og:site_name" content="НВ"/>
    <meta property="article:published_time" content="2019-11-13T12:00:00+00:00"/>
    <meta property="og:title" content="Детективи домалювали схему. НАБУ заочно повідомило про підозру Бахматюку і екс-голові правління VAB Банку Мальцеву"/>
    <meta property="og:description" content="Кількість підозрюваних у справі VAB Банку зросла до 10 осіб."/>
  </head>
  <body>
    <article>
      <h1>Детективи домалювали схему. НАБУ заочно повідомило про підозру Бахматюку і екс-голові правління VAB Банку Мальцеву</h1>
      <h2>Кількість підозрюваних у справі VAB Банку зросла до 10 осіб.</h2>
      <address>
        <time datetime="2019-11-13T12:00:00+00:00">13 Nov 2019, 12:00</time>
      </address>
      <p>Національне антикорупційне бюро України заочно повідомило про підозру у справі <a href="https://nv.ua/ukr/tags/vab-bank.html">VAB Банку</a> його екс-власнику <a href="https://nv.ua/ukr/tags/oleh-bakhmatjuk.html">Олегу Бахматюку</a> і екс-голові правління Денису Мальцеву, повідомили в НАБУ.</p>
      <p>«13 листопада 2019 року детективи Національного бюро під процесуальним керівництвом прокурорів САП повідомили фактичному власнику і екс-голові правління ПАТ ВіЕйБі Банк про підозру в заволодінні 1,2 млрд грн стабілізаційного кредиту, наданого Національним банком України фінустанові. Оскільки місце знаходження цих осіб поки не встановлено, вручення письмових повідомлень про підозру здійснюється в порядку, визначеному ст. 135, 278 КПК України (відправлено поштою та вручено житлово-експлуатаційній організації за місцем реєстрації підозрюваних)», — йдеться в повідомленні НАБУ.</p>
      <p>Також Бюро опублікувала своє бачення «Зв'язків учасників схеми заволодіння 1,2 млрд грн стабілізаційного кредиту НБУ, виданого ВіЕйБі Банк у 2014 році»:</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/179/original/d50e6b4bc91c6c6fc30b9c4912b71c9d.png?stamp=20191113135820&amp;q=85&amp;output=jpg&amp;bg=white"/>
      </figure>
      <p>Як повідомлялося раніше, Вищий антикорупційний суду 13 листопада <a href="https://nv.ua/ukr/biz/finance/sprava-vab-banku-bahmatyuka-sud-vidpraviv-chlena-radi-nbu-kalenskogo-pid-domashniy-aresht-novini-ukrajini-50053246.html">взяв під домашній арешт на два місяці іншого підозрюваного у цій справі - члена ради НБУ Миколи Каленського</a>, який у 2014 році очолював головне управління НБУ по Києву і області.</p>
      <p>У ніч на 13 жовтня суд також <a href="https://nv.ua/ukr/biz/markets/sprava-vab-banku-eks-spivrobitnicyu-nbu-zaareshtuvali-novini-ukrajini-50053203.html">заарештував у цій справі на два місяці екс-директора генерального департаменту банківського нагляду НБУ Аллу Шульгу</a> з альтернативою застави в 15 млн грн.</p>
      <p>Як повідомлялося, <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">детективи НАБУ 11−12 листопада повідомили про підозру</a> Писаруку, Каленському, Шульзі, голові наглядової ради і заступнику голови правління VAB Банку, а також трьом посадовим особам приватних компаній, пов’язаних із власниками банку, в заволодінні коштами стабілізаційного кредиту VAB Банку на 1,2 млрд грн у жовтні 2014 року.</p>
      <p>Правоохоронці повідомили, що <a href="https://nv.ua/ukr/biz/finance/nabu-bude-domagatisya-areshtu-pisaruku-iz-zastavoyu-v-30-mln-griven-novini-ukrajini-50053042.html">будуть просити обрати запобіжний захід</a> у вигляді утримання під вартою з альтернативою внесення застави від 2,5 млн грн до 30 млн грн.</p>
      <p><a href="https://nv.ua/ukr/biz/finance/sprava-vab-banku-biznes-spilnota-zanepokoyena-situaciyeyu-navkolo-golovi-pravlinnya-rayffayzen-banku-aval-50053140.html">Бізнес-спільнота висловила стурбованість</a> подіями навколо голови правління Райффайзен Банку Аваль Олександра Писарука.</p>
      <p>НБУ в листопаді 2014 року через 40 днів після надання стабкредиту визнав VAB Банк неплатоспроможним, а 20 березня 2015 року вирішив відкликати його банківську ліцензію та ліквідувати.</p>
      <p><a href="https://nv.ua/ukr/biz/finance/sprava-vab-banku-bahmatyuk-rozpoviv-hto-i-navishcho-reanimuvav-vzhe-zakritu-spravu-novini-ukrajini-50053242.html">Колишній власник банку бізнесмен Олег Бахматюк</a>, бенефіціар агрохолдингів Укрлендфармінг і Авангард, неодноразово звертався до Фонду гарантування вкладів фізосіб і НБУ з пропозицією реструктуризувати борги VAB Банку.</p>
    </article>
  </body>
</html>