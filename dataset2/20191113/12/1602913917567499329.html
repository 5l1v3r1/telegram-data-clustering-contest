<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/boala-extrem-de-contagioasa-depistata-in-ucraina-la-granita-cu-romania-autoritatile-au-inceput-sa-ia-masuri-maladia-fost-eradicata-in-tara-noastra-in-1980-18572404"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T12:00:00+00:00"/>
    <meta property="og:title" content="Boală extrem de contagioasă, depistată în Ucraina, la graniţa cu România. Autorităţile au început să ia măsuri. Maladia fost eradicată în ţara noastră în 1980"/>
    <meta property="og:description" content="DSP Suceava face recomandări medicilor de familie şi spitalelor legate de diagnosticarea corectă a pacienţilor, după ce în Ucraina, la graniţa cu România, s-au confirmat cazuri de difterie. Boala e extrem de contagioasă, dar a fost eradicată în România în 1980."/>
  </head>
  <body>
    <article>
      <h1>Boală extrem de contagioasă, depistată în Ucraina, la graniţa cu România. Autorităţile au început să ia măsuri. Maladia fost eradicată în ţara noastră în 1980</h1>
      <address><time datetime="2019-11-13T12:00:00+00:00">13 Nov 2019, 12:00</time> by <a rel="author" href="https://www.zf.ro/autor/raluca-lazaroi" target="_blank">Raluca Lazaroi</a></address>
      <p>DSP Suceava face recomandări medicilor de familie şi spitalelor legate de diagnosticarea corectă a pacienţilor, după ce în Ucraina, la graniţa cu România, s-au confirmat cazuri de difterie. Boala e extrem de contagioasă, dar a fost eradicată în România în 1980.</p>
      <p>Recomandările conducerii DSP vin după atenţionarea de călătorie emisă de Ministerul Afacerilor Externe cu privire la existenţa unor cazuri de difterie în Ucraina.</p>
      <p>„Direcţia de Sănătate Publică Judeţeană Suceava a fost informată de către Centrul Naţional de Supraveghere şi Control al Bolilor Transmisibile în data de 1 noiembrie despre confirmarea unor cazuri de difterie în regiuni din Ucraina de la graniţa de nord a României. În contextul în care acoperirea vaccinală pentru bolile difterie, tetanos şi tuse convulsivă raportată de judeţele de la graniţa cu Ucraina, este suboptimală, au fost transmise recomandări tuturor medicilor de familie şi unităţilor sanitare cu privire la necesitatea acordării unei atenţii deosebite diagnosticării corecte a tuturor cazurilor de angină cu simptomatologie sugestivă, inclusiv prin investigaţii de laborator. CNCSBT a recomandat îmbunătăţirea acoperirii vaccinale prin mobilizarea tuturor medicilor de familie în vederea recuperării restanţierilor, copii şi adolescenţi, nevaccinaţi sau vaccinaţi incomplet”, se arată într-un comunicat transmis de directorul DSP Suceava, Liliana Grădinariu.</p>
      <p>Potrivit DSP Suceava, la nivel naţional şi judeţean nu s-au mai înregistrat cazuri de difterie din anii 1980.</p>
      <p>Liliana Grădinariu spune că difteria este o boală contagioasă, cu evoluţie gravă, dar perfect controlabilă prin dozele de vaccin administrate corect în primii ani de viaţă.</p>
      <p>Direcţia de Sănătate Publică Judeţeană Suceava are stocuri suficiente de vaccinuri combinate care oferă protecţie şi pentru difterie, o schemă de vaccinare completă presupunând administrarea a 5 doze de vaccin la vârstele de 2, 4, 11 luni şi 6, 14 ani.</p>
      <p>În judeţul Suceava se administrează lunar peste 2.500 de doze, acoperirea vaccinală fiind între 85 şi 90%, a spus directorul DSP Suceava.</p>
    </article>
  </body>
</html>