<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mezi-smichovem-a-radotinem-vznikne-ctyrkolejna-trat/1820515?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T12:43:00+00:00"/>
    <meta property="og:title" content="Mezi Smíchovem a Radotínem vznikne čtyřkolejná trať"/>
    <meta property="og:description" content="Praha - Správa železnic dnes zahájila přestavbu pražského železničního úseku mezi Smíchovem a Radotínem. Po ní vznikne na části trati mezi Radotínem a Velkou Chuchlí čtyřkolejná trať. Rekonstrukce celého úseku o délce devět kilometrů bude stát 3,6 miliardy korun. Po modernizaci se na trati zvýší rychlost i zkrátí čas průjezdu. Informovala o tom Správa železniční dopravní cesty (SŽDC). Hotovo by mělo být v červenci 2022."/>
  </head>
  <body>
    <article>
      <h1>Mezi Smíchovem a Radotínem vznikne čtyřkolejná trať</h1>
      <address><time datetime="2019-11-13T12:43:00+00:00">13 Nov 2019, 12:43</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Správa železnic dnes zahájila přestavbu pražského železničního úseku mezi Smíchovem a Radotínem. Po ní vznikne na části trati mezi Radotínem a Velkou Chuchlí čtyřkolejná trať. Rekonstrukce celého úseku o délce devět kilometrů bude stát 3,6 miliardy korun. Po modernizaci se na trati zvýší rychlost i zkrátí čas průjezdu. Informovala o tom Správa železniční dopravní cesty (SŽDC). Hotovo by mělo být v červenci 2022.</p>
      <p>"Jsem rád, že můžeme zahájit tolik potřebnou modernizaci tohoto úseku 3. koridoru, který plní významnou roli jak v dálkové, tak i příměstské dopravě. Nové koleje nejen zpříjemní, ale díky zvýšení traťové rychlosti také zrychlí cestování vlakem," uvedl generální ředitel SŽDC Jiří Svoboda. Klasické soupravy zde budou moci po dobudování dálkového zabezpečovacího zařízení jezdit až 130 km/h, soupravy s naklápěcími skříněmi ještě o deset km/h rychleji.</p>
      <p>V současnosti je trať mezi Velkou Chuchlí a Radotínem rozdělena na dvě dvoukolejné trati, které nejsou navzájem propojené. Po přestavbě se po přidání výhybek tratě spojí do čtyřkolejné trati, kterou budou vlaky moci využívat v celém rozsahu. Trať mezi Smíchovem a Velkou Chuchlí zůstane dvoukolejná.</p>
      <p>Vedle modernizace samotné trati, na níž budou opraveny koleje i trakční vedení, bude zrekonstruována také stanice v Radotíně. Na ní budou opravena nástupiště, přibudou výtahy a bezbariérový přístup do rekonstruovaného podchodu. Železniční přejezd na kolejovém rozvětvení ve směru na Beroun se po modernizaci zruší a nahradí ho rozšířený podjezd v Prvomájové ulici. Místo zrušeného přejezdu vznikne nový podchod pro pěší k nástupištím.</p>
      <p>Další úpravy čekají také zastávku ve Velké Chuchli, která se přesune k tamnímu čtyřkolejnému přejezdu blíže k centru městské části. U krajních kolejí se vybudují vnější nástupiště s podchodem. Namísto samotného přejezdu ve Velké Chuchli se počítá s výstavbou nadjezdu, která bude součástí samostatné druhé etapy stavby.</p>
      <p>Stavbu bude mít na starosti konsorcium Černošice, které tvoří stavební firmy Eurovia CS, StrabagRail, GJW Praha a Elektrizace železnic Praha.</p>
    </article>
  </body>
</html>