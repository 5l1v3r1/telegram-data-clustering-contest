<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639774/%D8%AA%D9%88%D8%AC%D9%87-%D8%A8%D9%87-%D9%85%D8%B3%D8%A7%D8%A6%D9%84-%D9%81%D8%B1%D9%87%D9%86%DA%AF%DB%8C-%D8%A7%D8%B9%D8%AA%D9%82%D8%A7%D8%AF%DB%8C-%D9%88-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%85%D8%B4%DA%A9%D9%84%D8%A7%D8%AA-%D9%85%D8%B1%D8%AF%D9%85-%D8%AF%D8%BA%D8%AF%D8%BA%D9%87-%D9%85%D8%B1%D8%AD%D9%88%D9%85-%D8%AD%D8%AC%D8%AA%E2%80%8C%D8%A7%D9%84%D8%A7%D8%B3%D9%84%D8%A7%D9%85-%DB%8C%D8%A7%D8%B3%DB%8C%D9%86%DB%8C-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T12:33:00+00:00"/>
    <meta property="og:title" content="توجه به مسائل فرهنگی، اعتقادی و رسیدگی به مشکلات مردم دغدغه مرحوم حجت‌الاسلام یاسینی بود"/>
    <meta property="og:description" content="نماینده سابق رهبر انقلاب در امور حج و زیارت و سرپرست حجاج گفت: هر وقت خدمت ایشان می‌رسیدم به دو نکته بیش از حد توجه داشت"/>
  </head>
  <body>
    <article>
      <h1>
        <a href="https://www.bultannews.com/fa/news/639774/%D8%AA%D9%88%D8%AC%D9%87-%D8%A8%D9%87-%D9%85%D8%B3%D8%A7%D8%A6%D9%84-%D9%81%D8%B1%D9%87%D9%86%DA%AF%DB%8C-%D8%A7%D8%B9%D8%AA%D9%82%D8%A7%D8%AF%DB%8C-%D9%88-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%85%D8%B4%DA%A9%D9%84%D8%A7%D8%AA-%D9%85%D8%B1%D8%AF%D9%85-%D8%AF%D8%BA%D8%AF%D8%BA%D9%87-%D9%85%D8%B1%D8%AD%D9%88%D9%85-%D8%AD%D8%AC%D8%AA%E2%80%8C%D8%A7%D9%84%D8%A7%D8%B3%D9%84%D8%A7%D9%85-%DB%8C%D8%A7%D8%B3%DB%8C%D9%86%DB%8C-%D8%A8%D9%88%D8%AF">توجه به مسائل فرهنگی، اعتقادی و رسیدگی به مشکلات مردم دغدغه مرحوم حجت‌الاسلام یاسینی بود</a>
      </h1>
      <h2>نماینده سابق رهبر انقلاب در امور حج و زیارت و سرپرست حجاج گفت: هر وقت خدمت ایشان می‌رسیدم به دو نکته بیش از حد توجه داشت</h2>
      <address><time datetime="2019-11-13T12:33:00+00:00">13 Nov 2019, 12:33</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، نماینده سابق رهبر انقلاب در امور حج و زیارت و سرپرست حجاج گفت: هر وقت خدمت ایشان می‌رسیدم به دو نکته بیش از حد توجه داشت؛ مسائل فرهنگی جامعه و مسائل اعتقادی مردم و تمام تلاشش را روی این دو نکته گذاشته بود و به مشکلات مردم رسیدگی و بسیار حساس بود.</p>
      <p> مراسم تحریم حجت‌الاسلام والمسلمین سید محمد رضا یاسینی در مسجد حضرت ابوالفضل(ع) ستارخان با حضور سلسله جلیله روحانیت و عموم مردم برگزار شد؛ حجت‌الاسلام والمسلمین سید علی قاضی عسگر، نماینده سابق رهبر انقلاب در امور حج و زیارت و سرپرست حجاج و از دوستان قدیمی مرحوم حجت‌الاسلام والمسلمین سید محمدرضا یاسینی در این مراسم باشکوه گفت: جلسات ختم جلسات تذکر و یادآوری است به این  مسئله توجه کنیم که مرگ گریبان همه ما را خواهد گرفت در جهان قرآنی و جهان خلقت هر کسی یک روزی به دنیا می‌آید و روزی از دنیا خواهد رفت و فقط خدا باقی می‌ماند و روایت است که  «النَّاسِ نِیَامٌ فَإِذَا مَاتُوا انْتَبَهُوا؛ مردم در خوابند و زمانی که از دنیا رفتند بیدار می‌شوند» اما دیگر از کار گذشته است.</p>
      <p>حجت‌الاسلام والمسلمین قاضی عسگر ادامه داد: مرحوم حجت‌الاسلام والمسلمین سید محمد رضا یاسینی(ره) 50 سال در مسجد حضرت ابوالفضل(ع) ستارخان خدمت کرد و در حرم حضرت عبدالعظیم حسنی دفن شد؛ این مرد بزرگ و با فضیلت شب اول قبرش شب راحتی داشت چون عمرش را در خدمت به دین، اسلام و خدمت به مردم گذراند و کتاب‌های فروانی به رشته تحریر درآورد.</p>
      <p>وی افزود: 40سال رابطه دوستی با این مرد باتقوا و بافضیلت داشتم که به قبل از پیروزی انقلاب  بر می‌گردد در این ارتباط‌هایی که با این مرد داشتم در وجودش چیزی جز منفعت دین نبود؛ایشان امام جماعت مسجد حضرت ابوالفضل(ع) ستارخان، مسجدی که سال 42 جایگاه انقلاب و انقلابیون بود و  بنده هم زیاد در این مسجد منبر رفتم؛ مرحوم یاسینی اوایل نهضت نسبت به امام خمینی(ره) عشق می‌ورزید و با امام در ارتباط بود و نقش بسزایی در انقلاب داشت.</p>
      <p>حجت‌الاسلام والمسلمین قاضی عسگر در بیان ویژگی‌های مرحوم یاسینی اظهار کرد: آقای  یاسینی، بسیار فرد ساده زیستی بود و تا آخر عمرش در خانه‌ای اجاره‌ای با فرش قدیمی، زاهدانه، فقیرانه و ساده زندگی کرد آن هم داوطلبانه خودش دوست داشت این طور زندگی کند و هر چه علمش بالا می‌رفت تواضع و فروتنی ایشان بیشتر می‌شد و هیچ ادعایی نداشت که من فلان کارهای انقلابی و خدمات انجام دادم و خودش را مطرح نمی‌کرد.</p>
      <p>یار دیرین حجت‌السلام والمسلمین مرحوم یاسینی افزود: هر وقت خدمت ایشان می‌رسیدم به دو نکته بیش از حد توجه داشت؛ مسائل فرهنگی جامعه و مسائل اعتقادی مردم و تمام تلاشش را روی این دو نکته گذاشته بود.</p>
      <p>نماینده سابق رهبر انقلاب در امور حج و زیارت ادامه داد: تا زمانی که مرحوم یاسینی سلامت جسمانی داشت از ارشاد و  منبر  دست بر نداشت و مقید به کارهای علمی، فرهنگی، اعتقادی و نسبت به مشکلات مردم بسیار حساس و دغدغه‌اش  بود.</p>
      <p>حجت‌الاسلام والمسلمین سید علی قاضی عسگر در پایان سخنرانی‌اش افزود: مرحوم حجت‌الاسلام والمسلمین یاسینی در نجف از محضر شهید مدنی و مرحوم میرزا علی فلسفی که از اساتید عرفان و سیرو سلوک و از اوتاد بودند بهره برد و در قم هم در محضر علامه داماد، آیت‌الله بروجردی و امام خمینی تلمذ کرد و آیت‌الله العظمی نوری همدانی، مرجع عالیقدر جهان تشیع در پیام تسلیتشان به «صفا، صداقت و تدین آقای یاسینی اشاره کردند.»</p>
      <p>یادآور می‌شود: مسجد حضرت ابوالفضل(ع) در خیابان ستارخان، بعد از باقرخان نبش خیابان امیرخانی(کوکب) واقع شده است.</p>
      <p>
        <b>علیرضا برومند</b>
      </p>
    </article>
  </body>
</html>