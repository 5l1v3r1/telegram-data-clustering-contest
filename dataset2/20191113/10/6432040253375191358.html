<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617272,Funkcjonariusz-Sluzby-Wieziennej-trafil-do-aresztu-Jest-podejrzany-o-podzeganie-do-zabojstwa.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-13T10:38:08+00:00"/>
    <meta property="og:title" content="Funkcjonariusz Służby Więziennej trafił do aresztu. Jest podejrzany o podżeganie do zabójstwa"/>
    <meta property="og:description" content="Sąd Rejonowy w Olsztynie zdecydował o tymczasowym aresztowaniu na okres 3 miesięcy Łukasza R., ponieważ uznano, że pozostawienie go na wolności może mieć negatywny wpływ na śledztwo. Funkcjonariusz Służby Więziennej podejrzany jest o podżeganie do zabójstwa oraz nadużycie uprawnień."/>
  </head>
  <body>
    <article>
      <h1>Funkcjonariusz Służby Więziennej trafił do aresztu. Jest podejrzany o podżeganie do zabójstwa</h1>
      <address>
        <time datetime="2019-11-13T10:38:08+00:00">13 Nov 2019, 10:38</time>
      </address>
      <p>
        <b>Sąd Rejonowy w Olsztynie zdecydował o tymczasowym aresztowaniu na okres 3 miesięcy Łukasza R., ponieważ uznano, że pozostawienie go na wolności może mieć negatywny wpływ na śledztwo. Funkcjonariusz Służby Więziennej podejrzany jest o podżeganie do zabójstwa oraz nadużycie uprawnień.</b>
      </p>
      <p>Prokurator Prokuratury Rejonowej Olsztyn-Północ w dniu 8 listopada 2019 r. wniósł do Sądu Rejonowego w Olsztynie o zastosowanie tymczasowego aresztowania wobec Łukasza R., funkcjonariusza Służby Więziennej<b> podejrzanego o podżeganie do dokonania zabójstwa oraz nadużycie uprawnień. </b>Oba czyny zarzucane podejrzanemu miały zostać popełnione w latach 2017 – 2018 <b>w Olsztynie i Dobrym Mieście.</b><br/><br/>Sąd Rejonowy w Olsztynie postanowieniem z dnia 8 listopada 2019 r. zastosował wobec Łukasza R. środek zapobiegawczy w postaci tymczasowego aresztowania na okres 3 miesięcy w celu zabezpieczenia prawidłowego toku postępowania.<br/><br/><b>Sąd podjął taką decyzję, ponieważ istnieje obawa ukrywania się podejrzanego przed organami ścigania. W ocenie Sądu istnieje także realna obawa, że Łukasz R. pozostając na wolności mógłby nakłaniać inne osoby do składania fałszywych zeznań lub wyjaśnień.</b> Ponadto, należy mieć na uwadze, że w wypadku potwierdzenia się zarzutów podejrzanemu grozi surowa kara.<br/>Na postanowienie w tej sprawie służy zażalenie.<br/><br/>Źródło: Sąd Okręgowy w Olsztynie</p>
    </article>
  </body>
</html>