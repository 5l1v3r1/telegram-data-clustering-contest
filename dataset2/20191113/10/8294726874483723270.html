<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/tehnologie-keyless-entry-cheie-virtuala-174500.html"/>
    <meta property="og:site_name" content="Auto Bild"/>
    <meta property="article:published_time" content="2019-11-13T10:04:29+00:00"/>
    <meta property="og:title" content="Sunt cheile clasice pe cale de dispariție? Iată ce poate să facă acum „cheia virtuală”"/>
    <meta property="og:description" content="Tehnologia keyless-entry își arată din ce în ce mai puternic potențialul. Va duce asta la dispariția cheilor fizice?"/>
  </head>
  <body>
    <article>
      <h6 class="kicker">Problemele de securitate sunt însă nerezolvate</h6>
      <h1>Sunt cheile clasice pe cale de dispariție? Iată ce poate să facă acum „cheia virtuală”</h1>
      <address><time datetime="2019-11-13T10:04:29+00:00">13 Nov 2019, 10:04</time> by <a rel="author">AutoBild</a></address>
      <p>
        <b>Tehnologia keyless-entry își arată din ce în ce mai puternic potențialul. Va duce asta la dispariția cheilor fizice?</b>
      </p>
      <p>Citește și:</p>
      <p>
        <a href="https://www.auto-bild.ro/stiri/masinile-moderne-furt-hackeri-174042.html">Mașinile moderne, din ce în ce mai ușor de furat. Care este cea mai mare vulnerabilitate</a>
      </p>
      <p>
        <a href="https://www.auto-bild.ro/stiri/spargi-masina-acces-pornire-fara-cheie-156074.html">18 secunde: Atât durează să „spargi” o mașină cu acces și pornire fără cheie</a>
      </p>
      <p>Funcția <i>keyless entry</i> disponibilă deja pe un număr mare de mașini noi se pregătește să treacă la un nou nivel, anunță <a href="https://carconnectivity.org/press-release/car-connectivity-consortium-announces-publication-digital-key-release-1-0-specification-delivering-industry-standardized-smart-phone-car-key-solution/">Car Connectivity Consortium</a>, un parteneriat desfășurat între producătorii de automobile și cei de soluții <i>software</i>.</p>
      <p>Digital Key 2.0 – așa cum a fost botezată următoarea treaptă tehnologică pentru <i>keyless entry</i> – va permite acum deschiderea portierelor mașinii chiar și atunci când telefonul este golit în totalitate de baterie și nu mai poate fi deschis. Până acum, funcția era disponibilă doar dacă telefonul era în stare de funcționare.</p>
      <p>Acest <i>upgrade</i> a fost posibil prin introducerea unui chip care funcționează independent de smartphone și care se folosește, exact ca și acesta, de funcția Near Field Communication (NFC) – schimbul de date în proximitate. Această soluție conferă și mai multă încredere în potențialul tehnologiei <i>keyless entry</i> și poate încuraja chiar proprietarii să își lase cheile fizice ale mașinii acasă.</p>
      <p>Următorul pas, explică Car Connectivity Consortium, este Digital Key 3.0, care va înlocui comunicarea NFC cu cele de tip Bluetooth Low Energy și Ultra-Wideband. Asta înseamnă că proprietarii nici măcar nu vor trebui să mai scoată telefonul din buzunar/geantă și să-l apropie de mânerul portierei pentru a avea acces în mașină.</p>
      <p>Toate aceste funcții sporesc, firește, confortul utilizatorilor, însă nu fac neapărat ca problema securității să dispară. Un studiu recent IntSights <a href="https://www.auto-bild.ro/stiri/masinile-moderne-furt-hackeri-174042.html">atrage atenția asupra vulnerabilităților</a> încă nerezolvate ale tehnologiilor moderne – printre care se numără și <i>keyless entry/start</i>. Aceștia estimează și că îmbunătățirea protocoalelor de siguranță este un proces minuțios, care necesită investiții mari din partea producătorilor de autovehicule.</p>
      <p>Car Connectivity Consortium nu a menționat când anume Digital Key 3.0 va deveni disponibilă pentru utilizarea la scară largă. Din acest parteneriat fac parte peste 100 de branduri, aici fiind incluse și nume ca BMW, GM, Honda, Hyundai Motor, Jaguar Land Rover, Mercedes, PSA, Renault, Suzuki, Toyota, Volkswagen și Volvo.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/autoturismul-tau-refuza-sa-porneasca-153012.html"/>
        <a href="https://www.auto-bild.ro/headline/keyless-start-risc-lista-modelelor-afectate-119541.html"/>
        <a href="https://www.auto-bild.ro/video/iata-ce-se-intampla-daca-pierzi-cheia-inteligenta-masinii-113101.html"/>
      </related>
    </article>
  </body>
</html>