<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822048.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T10:56:00+00:00"/>
    <meta property="og:title" content="پورابراهیمی: روحانی تضمینی برای گلابی‌های FATF نمی‌دهد"/>
    <meta property="og:description" content="محمدرضا پورابراهیمی در گفتگو با مهر با بیان اینکه موضوعی که در دنیا تحت عنوان FATF مطرح شده است از محتوایی مبتنی بر یک رویکرد علمی برخوردار است که در آن اساس مراودات بانکی و انجام فعالیت اقتصادی بین کشورها تحت عنوان مفهومی به نام شفافیت تعریف می‌شود، گفت: هدف جلوگیری از پولشویی است که مصادیق آن مواد مخدر، تروریسم، آدم‌ربایی و ... است."/>
  </head>
  <body>
    <article>
      <h1>پورابراهیمی: روحانی تضمینی برای گلابی‌های FATF نمی‌دهد</h1>
      <address>
        <time datetime="2019-11-13T10:56:00+00:00">13 Nov 2019, 10:56</time>
      </address>
      <p>عضو کمیسیون اقتصادی مجلس با بیان اینکه ظریف و روحانی علنا اعلام کرده‌اند تضمینی نمی‌دهند که با پیوستن ایران به FATF مشکلات اقتصادی کشور برطرف می‌شود گفت: دولت در زمان بررسی برجام نیز تمام اقتصاد کشور و منافع ملی را به تصویب برجام گره زده بود، غربگرایان با تصویب برجام به کجا رسیده که حالا اصرار دارد به کنوانسیون FATF  بپیوندیم؟</p>
      <p>محمدرضا پورابراهیمی در گفتگو با مهر با بیان اینکه موضوعی که در دنیا تحت عنوان FATF مطرح شده است از محتوایی مبتنی بر یک رویکرد علمی برخوردار است که در آن اساس مراودات بانکی و انجام فعالیت اقتصادی بین کشورها تحت عنوان مفهومی به نام شفافیت تعریف می‌شود، گفت: هدف جلوگیری از پولشویی است که مصادیق آن مواد مخدر، تروریسم، آدم‌ربایی و ... است.</p>
      <p>نماینده مردم کرمان در مجلس اظهار داشت: FATF به دنبال این است که در کشورهای مختلف منابع حاصل از تجارت مواد مخدر و تروریسم در چرخه جریان اقتصادی رد و بدل نشود و جلوی استمرار این فعالیت ها گرفته شود. ما با این موضوع مشکلی نداریم. باید منشا پول در کشورها با فعالیت سالم اقتصادی تعریف شود.<br/> <br/>عضو کمیسیون اقتصادی مجلس گفت: جمهوری اسلامی نیز چنین دغدغه‌ای داشت و بر این اساس قانون مبارزه با تامین مالی تروریسم و قانون مبارزه با پولشویی در مجلس شورای اسلامی به تصویب رسید. بنابراین جمهوری اسلامی ایران در زمینه مبارزه با پولشویی پیشگام بوده است.<br/> <br/>عضو کمیسیون اقتصادی  مجلس اظهار داشت: جمهوری اسلامی بلافاصله بعد از تصویب این قانون اقدام به اجرای آن کرد. بنابراین قبل از تشکیل کنوانسیون FATF  قوانینی در جمهوری اسلامی بر اساس مبانی اعتقادی اسلام به تصویب رسید که بر این اساس پولی که از اقدامات غیرشرعی به دست بیاید حرام است و نباید در اقتصاد کشور به جریان بیفتد.<br/> <br/>پورابراهیمی ادامه داد: FATF  اعلام کرده جمهوری اسلامی ایران نیز باید به این کنوانسیون بپیوندد و اگر نپیوست در لیست سیاه قرار می گیرید اما نکته ما این است که کنوانسیون باید ابزاری برای شفافیت منابع مالی همه کشورها و افزایش روابط اقتصادی باشد، متاسفانه امروز این کنوانسیون تبدیل به ابزاری علیه منافع جمهوری اسلامی ایران شده است.<br/> <br/>نماینده مردم کرمان در مجلس شورای اسلامی اظهار داشت: عربستان، نفت سوریه را غارت کرده و فروخت و با استفاده از این منابع از گروه‌های تروریستی حمایت کردند. این در حالی است که عربستان به کنوانسیون FATF  پیوسته است. چرا هیچگاه اقدامات عربستان در حمایت مالی از تروریسم محکوم نشده است؟<br/> <br/>وی گفت: FATF توسط کشورهای اروپایی و آمریکایی به ابزاری علیه جمهوری اسلامی تبدیل شده است، آیا مسئولان دولتی ما متوجه نمی‌شوند که این کنوانسیون ابزاری علیه ملت ایران است؟<br/> <br/>عضو کمیسیون اقتصادی مجلس گفت: سال ۹۵ اولین بار کمیسیون اقتصادی به این کنوانسیون ورود کرد و اعلام کرد آقای طیب نیا وزیر وقت اقتصاد حق نداشته کنوانسیون FATF را امضا کند، این کنوانسیون باید در مجلس بررسی می‌شد. دولت در همان زمان اعلام کرد تصویب این کنوانسیون از اختیارات دولت است اما مجلس با این موضوع مخالف بود.<br/> <br/>وی FATF را ابزاری سیاسی خواند و اظهار داشت: غرب به دنبال این است از این ابزار سیاسی علیه جمهوری اسلامی استفاده کند و پیوستن جمهوری اسلامی به FATF  به صلاح نیست. پیوستن به این کنوانسیون در شرایطی که آمریکا با وضع تحریم های متعدد جمهوری اسلامی را تحت فشار قرار داده است و کشورهایی که در حوزه تروریسم سردمدار هستند رها شده اند به آن معناست که به کنوانسیونی تن بدهیم که منافع ملی مان را زیر پا بگذاریم.<br/> <br/>پورابراهیمی تاکید کرد: دولت در زمان بررسی برجام نیز تمام اقتصاد کشور و منافع ملی را به تصویب برجام گره زده بود، غربگرایان با تصویب برجام به کجا رسیده که حالا اصرار دارد به کنوانسیون FATF  بپیوندیم؟  وزیر امور خارجه در صحن علنی مجلس اعلام کرد من هیچ تعهدی نمی دهم که اگر ما به FATF پیوستیم طرف مقابل به تعهدات خود عمل کند.<br/> <br/>وی اظهار داشت: اگر به همه تعهدات پیوستیم و همه اقدامات مورد نظر غرب را انجام دادیم، باز هم ما را از لیست سیاه خارج نکردند چه کنیم؟ آقای رئیس جمهور و یا وزیر امور خارجه تضمین کنند که در صورت پیوستن ایران به FATF مشکلات اقتصادی حل خواهد شد و از بلک لیست خارج خواهیم شد. آقای رئیس جمهور در برجام سینه چاک دادند که همه مشکلات اقتصادی حتی تامین آب کشور با پیوستن کشور به برجام حل می شود و ما تضمین می‌دهیم اما نتیجه برجام این شد که اروپایی‌ها و آمریکایی‌ها به برجام پایبند نماندند و حتی آمریکا از برجام خارج شد. روحانی تضمینی برای گلابی‌های FATF نمی‌دهد.<br/> <br/>پورابراهیمی گفت: پس از خروج آمریکا از برجام، اروپایی‌ها SPV و اینستکس را مطرح کردند اما تا امروز قدمی برای حل مشکلات فروش نفت و تامین دارو برنداشته‌اند.<br/> <br/>وی تاکید کرد: حالا دولت می‌خواهد با چه کسی توافق کند؟ آنها که می‌گفتند اگر برجام اجرا شود درهای بهشت باز می‌شود و تمام کشور در فراوانی غرق می‌شود. طرفداران برجام باید پاسخگوی وضعیت اقتصادی کشور باشند نه مخالفان پیوستن ایران به FATF. چه تضمینی وجود دارد همه اطلاعات محرمانه اقتصادی نظام را در اختیار غرب قرار دهیم اما باز هم ما را از لیست سیاه خارج نکنند.</p>
    </article>
  </body>
</html>