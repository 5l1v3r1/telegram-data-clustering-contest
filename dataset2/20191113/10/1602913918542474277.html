<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/fondul-proprietatea-vrea-tot-mult-cash-companiile-stat-cere-1-25-miliarde-lei-dividende-hidroelectrica-dupa-ieri-cerut-bani-nuclearelectrica-fondului-i-ar-reveni-250-mil-lei-hidroelectrica-18577144"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T10:48:00+00:00"/>
    <meta property="og:title" content="Fondul Proprietatea vrea tot mai mult cash de la companiile de stat: cere 1,25 miliarde de lei dividende de la Hidroelectrica, după ce ieri a cerut bani şi de la Nuclearelectrica. Fondului i-ar reveni 250 mil. lei de la Hidroelectrica"/>
    <meta property="og:description" content="Fondul Proprietatea (FP), emitent cu expunere la companii de importanţă strategică pentru economia românească, solicită dividende de 1,25 miliarde de lei de la Hidroelectrica în calitate de acţionar minoritar, astfel că cel mai mare producător de energie electrică din România convoacă acţionarii pe 17 decembrie pentru a discuta acest aspect."/>
  </head>
  <body>
    <article>
      <h1>Fondul Proprietatea vrea tot mai mult cash de la companiile de stat: cere 1,25 miliarde de lei dividende de la Hidroelectrica, după ce ieri a cerut bani şi de la Nuclearelectrica. Fondului i-ar reveni 250 mil. lei de la Hidroelectrica</h1>
      <address><time datetime="2019-11-13T10:48:00+00:00">13 Nov 2019, 10:48</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Fondul Proprietatea (FP), emitent cu expunere la companii de importanţă strategică pentru economia românească, solicită dividende de 1,25 miliarde de lei de la Hidroelectrica în calitate de acţionar minoritar, astfel că cel mai mare producător de energie electrică din România convoacă acţionarii pe 17 decembrie pentru a discuta acest aspect.</p>
      <p>“Aprobarea ca data plăţii sumei distribuite din rezultatul reportat să fie de maxim 45 de zile calendaristice de la data Adunării Generale a Acţionarilor care aprobă distribuire”, se arată în convocatorul Hidroelectrica. Astfel acţionarii Hidroelectrica - statul român cu 80% şi FP cu 20% - urmează să discute această solicitare.</p>
      <p>Fondul Proprietatea (simbol bursier SNN) solicită dividende de 513 milioane de lei de la Nuclearelectrica (SNN) din calitatea de acţionar minoritar, astfel că operatorul centralei nucleare de la Cernavodă a convocat acţionarii pentru 19 decembrie pentru a vota dividendele suplimentare din rezultatul reportat.</p>
      <p>La preţurile curente de tranzacţionare, randamentul unui dividend solicitat de FP este de 12%, însă sunt şanse mici ca această propunere să treacă.</p>
      <p>„Aprobarea distribuirii sumei de 512.573.546,7 lei din rezultatul reportat al societăţii, sub formă de dividende suplimentare, respectiv a valorii dividendului suplimentar brut pe acţiune în valoare de 1,7 lei, a datei plăţii dividendelor, respectiv data de 31.01.2020 şi a modalităţilor de plată, prevăzute în Nota prezentată acţiona­rilor“, se arată în convocatorul publicat marţi seară la bursă. Data de înregistrare propusă acţionarilor este 17 ianuarie 2020, iar data plăţii – 31 ianuarie.</p>
    </article>
  </body>
</html>