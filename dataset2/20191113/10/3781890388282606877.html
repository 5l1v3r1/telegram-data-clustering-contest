<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741481"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:12:00+00:00"/>
    <meta property="og:title" content="ผอ.ป่าไม้การันตี'ไร่ราชพฤกษ์'เป็นที่ดินสทก."/>
    <meta property="og:description" content="'ป่าไม้-ดีเอสไอ'เคยตรวจพิกัดไร่ราชพฤกษ์แล้วพบเป็นที่สิทธิทำกิน"/>
  </head>
  <body>
    <article>
      <h1>ผอ.ป่าไม้การันตี'ไร่ราชพฤกษ์'เป็นที่ดินสทก.</h1>
      <address>
        <time datetime="2019-11-13T10:12:00+00:00">13 Nov 2019, 10:12</time>
      </address>
      <p>
        <b>"ป่าไม้-ดีเอสไอ"เคยตรวจพิกัดไร่ราชพฤกษ์แล้วพบเป็นที่สิทธิทำกิน</b>
      </p>
      <p>เมื่อวันที่ 13 พ.ย.นายชีวะภาพ ชีวะธรรม ผอ.สำนักป้องกันรักษาป่าและควบคุมไฟป่า กรมป่าไม้ กระทรวงทรัพยากรธรรมชาติและสิ่งแวดล้อม กล่าวว่า เมื่อประมาณปี 2560 กรมป่าไม้ ร่วมกับ ดีเอสไอ เคยเข้าไปตรวจสอบที่ดิน ที่ไร่ชัยพฤกษ์ บ้านของนายชัยวัฒน์ ลิ้มลิขิตอักษร โดยตรวจสอบเป็นคู่ขนานกัน ใช้แผนที่ภาพถ่ายทางอากาศของกรมป่าไม้ ปี 2545 พบพื้นที่ดังกล่าวเป็น ที่ดิน สทก.ซึ่ง สทก. คือ สิทธิทำกิน เป็นที่ดินในเขตป่าสงวนและเป็นป่าไม้เสื่อมโทรม ต้องเป็นพื้นที่ที่ได้ทำประโยชน์หรืออยู่อาศัยอยู่แล้ว จึงประกาศเป็นเขตปรับปรุงป่าสงวนแห่งชาติ โดยสทก.นั้นเป็นโครงการต่อเนื่องกับพื้นที่ที่ใช้มติครม. 30 มิ.ย. 2541 ตอนนั้นได้มีการตรวจสอบหลักฐาน พบว่า ที่ดินทั้ง 3 แปลง หรือประมาณ 100 ไร่ นั้น ซึ่งเป็นบ้านที่นายชัยวัฒน์อาศัยอยู่นั้น มีชื่อผู้ครอบครองคือ นายไพโรจน์ ลิ้มลิขิตอักษร ที่เป็นพี่ชายของนายชัยวัฒน์ โดยนายไพโรจน์ ก็ได้แสดงหลักฐาน การได้รับคัดเลือกจากคณะทำงานให้ได้รับสิทธิทำกินในพื้นที่นี้ และเข้ามาอยู่ภายใต้โครงการสทก.1เมื่อมีการตรวจวัดพิกัด ก็พบว่า ไร่ราชพฤกษ์ ก็อยู่ในพิกัดของสทก.1จริง<br/><br/>เมื่อถามเรื่องที่ทางดีเอสไอระบุว่า บริเวณดังกล่าวเป็นพื้นที่ป่าสงวนแห่งชาติ นายชีวะภาพ กล่าวว่า พื้นที่สทก.ก็เป็นพื้นที่ป่าสงวนแห่งชาตินั่นเอง แต่เป็นพื้นที่ตามโครงการที่ก่อนหน้านี้รัฐอนุญาตให้ราษฎร เข้ามาทำกินได้ตามคุณสมบัติที่กำหนดเอาไว้ หากยังไม่มีการยกเลิกโครงการสทก.ก็จะไประบุว่า นายไพโรจน์ผิดก็ไม่ได้.</p>
    </article>
  </body>
</html>