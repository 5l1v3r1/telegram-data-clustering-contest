<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%DB%8C%D8%B4%D9%84-%D8%B9%D9%88%D9%86-%D8%A7%D8%B2-%D9%86%D8%A7%D8%B1%D8%A7%D8%B6%DB%8C%D8%A7%D9%86-%D9%84%D8%A8%D9%86%D8%A7%D9%86-%D8%AE%D9%88%D8%A7%D8%B3%D8%AA-%DA%A9%D8%B4%D9%88%D8%B1-%D8%B1%D8%A7-%D8%AA%D8%B1%DA%A9-%DA%A9%D9%86%D9%86%D8%AF-20191113/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-13T10:51:31+00:00"/>
    <meta property="og:title" content="میشل عون از ناراضیان خواست لبنان را ترک کنند"/>
    <meta property="og:description" content="میشل عون، رئیس جمهوری لبنان، از مخالفان خواست کشور را ترک کنند اگر با هیچیک از شخصیت های داخل حکومت موافق نیستند. سخن رئیس جمهوری بار دیگر اعتراض تظاهرکنندگان را برانگیخت که با سرازیر شدن به خیابان‌ها اعلام کردند که کشور را ترک نخواهند کرد و به مهاجرت..."/>
  </head>
  <body>
    <article>
      <h1>میشل عون از ناراضیان خواست لبنان را ترک کنند</h1>
      <address><time datetime="2019-11-13T10:51:31+00:00">13 Nov 2019, 10:51</time> by <a rel="author">ناصر اعتمادی</a></address>
      <p>
        <b>میشل عون، رئیس جمهوری لبنان، از مخالفان خواست کشور را ترک کنند اگر با هیچیک از شخصیت های داخل حکومت موافق نیستند. سخن رئیس جمهوری بار دیگر اعتراض تظاهرکنندگان را برانگیخت که با سرازیر شدن به خیابان‌ها اعلام کردند که کشور را ترک نخواهند کرد و به مهاجرت روی نخواهند آورد.</b>
      </p>
      <p>در جریان اعتراض های خیابانی که پس از سخنرانی میشل عون، رئیس جمهوری لبنان، روی داد یکی از تظاهرکنندگان، علاء ابوفخر، در جنوب بیروت به ضرب گلولۀ پلیس کشته شد.</p>
      <p>ولید جنبلاط، رهبر دروزی حزب سوسیالیست لبنان و از مخالفان رئیس جمهوری با انتشار بیانیه ای اعلام کرد که متوفی از مسئولان محلی این حزب بوده است. او در عین حال، تظاهرکنندگان را به آرامش و حمایت از دولت فراخواند و گفت که دولت لبنان تنها پناه مردم است و اگر اعتماد و امید خود را به آن از دست بدهیم، آشوب بر کشور حکفرما خواهد شد.</p>
      <p>ساعتی پیشتر میشل عون، رئیس جمهوری لبنان، در یک سخنرانی تلویزیونی گفت که قصد دارد حکومتی مرکب از تکنوکرات ها و دولتمردان تشکیل بدهد و پس از مشورت با مجلس نخست وزیر جدید را طی یک هفته تعیین کند.</p>
      <p>تظاهرکنندگان که سعد حریری، نخست وزیر پیشین، را مجبور به استعفاء کرده اند خواستار حکومتی جدید با حضور تکنوکرات ها و شخصیت های سیاسی مستقل از احزاب سنتاً حاکم بر لبنان هستند و به همین دلیل پیشنهاد رئیس جمهوری را تأمین کنندۀ مطالبۀ خود نمی دانند.</p>
      <p>در پاسخ به این مطالبه میشل عون در سخنرانی دیشب خود گفت که مخالفان می توانند بروند یا در اصل کشور را ترک کنند اگر با هیچیک از شخصیت های داخل دولت موافق نیستند.</p>
      <p>سخن رئیس جمهوری بار دیگر اعتراض تظاهرکنندگان را برانگیخت که با سرازیر شدن به خیابان ها لاستیک و سطل های بزرگ زباله را به آتش کشیدند و مسیرهای اصلی رفت و آمد خودروها را مسدود ساختند.</p>
      <p>یکی از تظاهرکنندگان به خبرگزاری فرانسه گفت اینبار تا استعفای رئیس جمهوری فشارها و اعتراض های خیابانی از سر گرفته می‌شود. یکی دیگر از تظاهرکنندگان در گفتگو با یک شبکۀ تلویزیون محلی سخن میشل عون را دعوت به مهاجرت توصیف کرد و افزود که برخلاف میل او، مخالفان کشور را ترک نخواهند کرد و به مهاجرت روی نخواهند آورد.</p>
      <p>میشل عون در سخنان خود گفت که دولت آمریکا خواستار خروج حزب الله از حکومت لبنان است و اینکه او نمی تواند حزبی را که نمایندۀ یک سوم جمعیت لبنان است از دولت اخراج کند.  </p>
    </article>
  </body>
</html>