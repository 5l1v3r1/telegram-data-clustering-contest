<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158274_1.html"/>
    <meta property="og:site_name" content="Novsport"/>
    <meta property="article:published_time" content="2019-11-13T10:38:00+00:00"/>
    <meta property="og:title" content="Венци Стефанов: Лечков не постъпва мъжки"/>
    <meta property="og:description" content="&quot;В момента не е добре да има подобни скандали, защото някои хора само това чакат&quot;"/>
  </head>
  <body>
    <article>
      <h1>Венци Стефанов: Лечков не постъпва мъжки</h1>
      <address>
        <time datetime="2019-11-13T10:38:00+00:00">13 Nov 2019, 10:38</time>
      </address>
      <p>Президентът на Славия Венцеслав Стефанов коментира най-новия скандал в родния футбол. Както вече стана ясно, първият вицепрезидент на БФС Йордан Лечков пусна жалба срещу вписването на Михаил Касабов в Търговския регистър за временен президент на централата. Припомняме, че героят от САЩ94 подаде оставка на Изпълкома след оттеглянето на Борислав Михайлов, за да може да участва в кметските избори в Сливен. <br/><br/>Сега Лечков твърди, че това не е вярно и изрази амбиции да седне на горещия стол в БФС. Стефанов обаче твърди обратното.<br/><br/>"Подаде си оставката пред Изпълкома и всички я разписахме. След това не знам какво е станало, може нарочно да не е сложил подписа си. Учуден съм от това, което се случва. Ситуацията е малко странна. Позволихме му да участва в местните избори и се разбрахме Михаил Касабов да бъде временно президент на БФС. А сега излиза това нещо... Лечков явно си е правил някакви планове. Определено не постъпва мъжки", коментира Венци Стефанов пред Блиц.<br/><br/>"В този момент не е добре да се внася излишно напрежение. Не трябва да позволяваме тези интриги. Съдът ще се произнесе, нека изчакаме", продължи босът на Славия, който заедно с другите членове на Изпълкома на БФС подадоха оставки след оттеглянето на Борислав Михайлов.<br/><br/>"Нека не създаваме напрежение, за да може първенството да завърши нормално. И момчетата в националния отбор имат мачове. Да им пожелаем успех. А кой ще бъде президент на БФС - още е рано да се каже. Може пък Михаил Касабов да се справи добре до конгреса и да остане за постоянно. Веселин Балевски също е много добър вариант", продължи Стефанов. <br/><br/>"В момента не е добре да има подобни скандали, защото някои хора само това чакат", добави босът на Славия.</p>
    </article>
  </body>
</html>