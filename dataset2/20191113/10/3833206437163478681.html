<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/V-Berlin-shte-bude-postroen-purviyat-zavod-na-Tesla-v-Evropa-913448"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T10:10:00+00:00"/>
    <meta property="og:title" content="В Берлин ще бъде построен първият завод на &quot;Тесла&quot; в Европа"/>
    <meta property="og:description" content="Главният изпълнителен директор на &quot;Тесла&quot; Илон Мъск съобщи, че компанията, произвеждаща електрически..."/>
  </head>
  <body>
    <article>
      <h1>В Берлин ще бъде построен първият завод на "Тесла" в Европа</h1>
      <address>
        <time datetime="2019-11-13T10:10:00+00:00">13 Nov 2019, 10:10</time>
      </address>
      <p>Главният изпълнителен директор на "Тесла" Илон Мъск съобщи, че компанията, произвеждаща електрически автомобили, ще построи нов завод - т.нар. Гигафабрика 4 - "в района на Берлин", съобщиха "Ройтерс" и ДПА, цитирани от БТА.</p>
      <p>Мъск обяви решението си на церемония в Берлин за връчване на наградите "Златен волан", организирана от автомобилното списание "Ауто Билд" и вестник "Билд ам зонтаг". В отговор на журналистически въпрос Мъск каза, че заводът ще се намира близо до новото летище на Берлин, което предстои да бъде открито южно от германската столица. Мъск съобщи още, че "Тесла" ще създаде в Берлин също така инженерен и проектантски център.</p>
      <p>От "Тесла" вече са заявявали, че смятат да започнат производство в Европа през 2021 г. Сега компанията, инвестирала сериозни средства в завод в Китай (обявените инвестиции в завода в Шанхай засега възлизат на над 2 млрд. долара), е под силен натиск от нарастващата конкуренция на пазара на електромобили, пише Би Би Си.</p>
      <p>"Всeки знае, че германското инженерство е на изключително ниво и това е част от причината" за избора на страната, обясни той.</p>
      <p>Нараства и желанието да се купуват електромобили в Европа - в близките години най-големите заводи ще са в Германия, Франция, Испания и Италия, прогнозират експерти.</p>
    </article>
  </body>
</html>