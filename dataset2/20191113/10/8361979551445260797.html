<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/impichment-trampa-u-ssha-pochinayutsya-vidkriti-sluhannya-yak-voni-prohodyat-novini-svitu-50053257.html"/>
    <meta property="og:site_name" content="НВ"/>
    <meta property="article:published_time" content="2019-11-13T10:50:00+00:00"/>
    <meta property="og:title" content="Світло, камера, імпічмент. У США стартують публічні слухання у справі Трампа — як вони проходять і що ми дізнаємося"/>
    <meta property="og:description" content="Від середи, 13 листопада, спеціальне розслідування в рамках процедури імпічменту Дональда Трампа переходить у публічну фазу — у США розпочинаються відкриті слухання свідків."/>
  </head>
  <body>
    <article>
      <h1>Світло, камера, імпічмент. У США стартують публічні слухання у справі Трампа — як вони проходять і що ми дізнаємося</h1>
      <h2>Від середи, 13 листопада, спеціальне розслідування в рамках процедури імпічменту Дональда Трампа переходить у публічну фазу — у США розпочинаються відкриті слухання свідків.</h2>
      <address><time datetime="2019-11-13T10:50:00+00:00">13 Nov 2019, 10:50</time> by <a rel="author">Інна Семенова</a></address>
      <p>Вони мають продемонструвати мільйонам американських телеглядачів усі обставини навколо можливого перевищення Дональдом Трампом своїх повноважень.</p>
      <p>Мова йде про спроби його адміністрації чинити тиск на Україну, щоб домогтися відкриття в нашій країні розслідування щодо сім'ї Джо Байдена — топ-конкурента Трампа на виборах 2020 року. Найбільш знаковими «симптомами» такого тиску були заморожування військової допомоги Україні та <a href="https://nv.ua/tags/scandal-trump-zelenskyi.html">скандальна телефонна розмова Трампа з Володимиром Зеленським</a>.</p>
      <p>НВ розповідає, як будуть проходити публічні слухання та чому вони важливі.</p>
      <h3>Що це за слухання</h3>
      <p>Відтоді, як наприкінці вересня спікер Палати представників США <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі дала формальний старт процедурі імпічменту</a> щодо Дональда Трампа, американські конгресмени пройшли чималий шлях.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png?stamp=1&amp;q=85&amp;w=115"/>
      </figure>
      <p>Іван Яковина<br/>Імпічмент Трампа — шоу починається</p>
      <p>Кілька комітетів Палати представників ведуть розслідування дій Трампа і Білого дому, у рамках якого в закритому режимі було допитано близько двадцяти американських дипломатів і чиновників, причетних до скандалу. Чимало з них відповідали на запитання конгресменів по 9−10 годин.</p>
      <p>Знаковим етапом у цьому розслідуванні стала <a href="https://nv.ua/ukr/world/countries/impichment-trampa-palata-predstavnikiv-priynyala-rezolyuciyu-na-pidtrimku-novini-ssha-50050930.html">резолюція на підтримку процедури імпічменту</a>, яку конгресмени прийняли 31 жовтня.</p>
      <p>Саме вона дала можливість оприлюднити стенограми закритих бесід з американськими чиновниками, а також дала «зелене світло» публічним слуханням.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/010/506/original/d2c615fbdf8cda5c887e62f8be1060bf.png?stamp=1&amp;q=85&amp;w=115"/>
      </figure>
      <p>Тарас Шевченко<br/>Трамп — п’ятий. Що означає імпічмент у США</p>
      <p>Американське онлайн-видання <a href="https://www.politico.com/news/2019/11/11/trump-impeachment-explainer-069321">Politico</a> називає їх «історичним моментом», а <a href="https://edition.cnn.com/2019/11/13/politics/trump-impeachment-hearing-today/index.html">CNN</a> відзначає, що відгомони цих слухань «будуть звучати протягом багатьох років».</p>
      <p>«У режимі реального часу американці зможуть спостерігати за тим, як демократи спробують витягнути докази того, що Дональд Трамп зловжив владою своєї адміністрації, і як республіканці будуть намагатися захистити президента і дискредитувати процес імпічменту», — пише Politico.</p>
      <h3>Як вони проходять і що ми почуємо</h3>
      <p>Як очікується, протягом двох тижнів відкриті слухання проводитиме комітет Палати представників з розвідки, а пізніше — Судовий комітет. Саме він уповноважений визначити, які статті Конституції США міг порушити президент Трамп.</p>
      <p>Слухання транслюватимуть у прямому ефірі провідні телеканали США. Залучати до них будуть лише тих людей, які дали найбільш докладні свідчення під час виступів за закритими дверима.</p>
      <p>Трамп не буде присутнім на слуханнях — він спостерігатиме за їх трансляцією.</p>
      <p><b>13 листопада</b> перед конгресменами та телекамерами виступлять колишній посол (2006−2009), а нині тимчасовий повірений у справах України в США <b>Вільям Тейлор</b> і дипломат <b>Джордж Кент</b> (у 2015−2018 роках він був заступником глави американської дипломатичної місії в Україні).</p>
      <p>Обидва вони раніше вже виступали на закритих слуханнях. Як очікується, Тейлор і Кент знову розкажуть про ключову роль радника Трампа Рудольфа Джуліані у донесенні «тіньових» вимог Білого дому оточенню Володимира Зеленського; а також поділяться своїм баченням причин заморозки військової допомоги Києву. Раніше Тейлор заявляв, що був упевнений: Білий дім відмовлявся її розблокувати доти, доки Зеленський публічно не заявить про відкриття розслідування у справі компанії Burisma — син Байдена входив до складу її наглядової ради.</p>
      <p>Це підтверджував і Кент, який у своїх свідчення заявив, що Трамп «хотів, аби президент Зеленський щонайменше підійшов до мікрофона і промовив слова «розслідування», «Байден» і «Клінтон» (мова йде про вимогу до України розслідувати можливе втручання Києва у вибори президента США на користь Хілларі Клінтон).</p>
      <p>Крім того, Кент може додатково розповісти про те, як Джуліані розгорнув в американських ЗМІ кампанію дезінформації щодо експосла США в Україні Марі Йованович. Її раптово відкликали з посади в травні 2019 року. У телефонній розмові Трампа і Зеленського обидва президенти розкритикували її за нелояльність кожному з них.</p>
      <p>Сама <b>Марі Йованович,</b> американський посол в Україні в 2016—2018 роках, дасть відкриті свідчення в п’ятницю, <b>15 листопада.</b> Раніше вона вже свідчила в закритому режимі, а в жовтні Палата представників оприлюднила стенограму її допиту.</p>
      <p>Йованович може розповісти про те, як оточення Трампа створило мережу «тіньової дипломатії» в питаннях України, залишивши поза справами дипломатів посольства США; як Білий дім навмисно намагався змістити її з посади; як чиновники Держдепу США виявилися безпорадними перед впливом Джуліані на президента Трампа.</p>
      <p>Крім того, наступного тижня в Палаті представників заслухають ще ряд чиновників.</p>
      <p>Однопартійцям Трампа, конгресменам від Республіканської партії, також дозволено запрошувати на відкриті слухання своїх свідків. Однак їхні кандидатури має затвердити голова комітету з розвідки Палати представників США Адам Шифф.</p>
      <p>Читайте також:<br/><a href="https://nv.ua/ukr/world/countries/impichment-trampa-biliy-dim-gotuye-agresivnu-strategiyu-50053243.html">&amp;nbspБілий дім готує «агресивну» стратегію до публічних слухань про імпічмент Трампа — CBS News</a></p>
      <p>Як очікується, у результаті американські глядачі стануть свідками рідкісного політичного шоу, пише <a href="https://www.theguardian.com/us-news/2019/nov/12/lights-camera-impeachment-tv-phase-of-inquiry-carries-pluses-and-pitfalls">The Guardian</a> у своєму матеріалі <i>Світло, камера, імпічмент: телевізійна фаза розслідування має плюси і підводні камені.</i></p>
      <p>«Головне побоювання [демократів] полягає в тому, що захисникам Трампа від Республіканської партії вдасться створити спектакль, через який виборці вважатимуть імпічмент усього лише черговою вашингтонською мильною оперою», — пише видання.</p>
      <h3>Що буде далі</h3>
      <p>Результатом відкритих слухань та всього розслідування навколо можливих правопорушень з боку Трампа має стати підсумкове голосування з питання про імпічмент у Палаті представників США.</p>
      <p>Американські експерти та ЗМІ очікують, що демократи будуть намагатися провести таке голосування до католицького Різдва (25 грудня 2019 року).</p>
      <p>Читайте також:</p>
      <ul>
        <li>
          <a href="https://nv.ua/ukr/world/countries/impichment-trampa-koli-zavershitsya-novini-svitu-50052144.html">Екс-посол США в Україні дав НВ прогноз щодо імпічменту Трампа</a>
        </li>
        <li>
          <a href="https://nv.ua/ukr/world/geopolitics/impichment-trampa-demokrati-planuyut-provesti-zagalne-golosuvannya-do-rizdva-novini-ssha-50052543.html">Демократи мають намір проголосувати за імпічмент Трампа до Різдва — ЗМІ</a>
        </li>
      </ul>
      <p>У разі, якщо Палата представників підтримає імпічмент Трампа (що ймовірно, оскільки більшість у ній належить демократам), питання буде передано на розгляд у Сенат США — у цій палаті Конгресу більшість мають республіканці. Швидше за все, це може статися вже після Нового року.</p>
      <p>Однак, як прогнозує CNN, сенатори-республіканці навряд чи будуть голосувати за засудження дій Трампа та його відставку. Якщо голосування щодо імпічменту в Сенаті США буде провалене, президент збереже свою посаду до виборів 2020 року.</p>
    </article>
  </body>
</html>