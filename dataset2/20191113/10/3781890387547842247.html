<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741455"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:30:00+00:00"/>
    <meta property="og:title" content="ปตท.สผ.พลิกกลยุทธ์เน้นลงทุนสำรวจ-ชะลอซื้อกิจการใหม่"/>
    <meta property="og:description" content="ปตท.สผ.พลิกกลยุทธ์เน้นลงทุนสำรวจ ชะลอซื้อกิจการใหม่ เดินหน้าผนึกพันธมิตรต่างชาติ ตั้งเป้าผลิตน้ำมัน 7 แสนบาร์เรลต่อวัน พุ่งเท่าตัว  "/>
  </head>
  <body>
    <article>
      <h1>ปตท.สผ.พลิกกลยุทธ์เน้นลงทุนสำรวจ-ชะลอซื้อกิจการใหม่</h1>
      <address>
        <time datetime="2019-11-13T10:30:00+00:00">13 Nov 2019, 10:30</time>
      </address>
      <p>
        <b>ปตท.สผ.พลิกกลยุทธ์เน้นลงทุนสำรวจ ชะลอซื้อกิจการใหม่ เดินหน้าผนึกพันธมิตรต่างชาติ ตั้งเป้าผลิตน้ำมัน 7 แสนบาร์เรลต่อวัน พุ่งเท่าตัว  </b>
      </p>
      <p>นายพงศธร ทวีสิน ประธานเจ้าหน้าที่บริหาร และกรรมการผู้จัดการใหญ่ บมจ.ปตท.สำรวจและผลิตปิโตรเลียม หรือปตท.สผ. เปิดเผยว่า บริษัทได้ปรับนโยบายลดการเข้าซื้อกิจการแหล่งปิโตรเลียมที่มีการผลิตอยู่แล้ว แต่จะหันมาเน้นลงทุนสำรวจในแหล่งนำปิโตรเลียมใหม่แทน  เนื่องจากได้ผลตอบแทนการลงทุนที่ดีกว่า และยังเป็นการเพิ่มปริมาณสำรองปิโตรเลียมด้วย ขณะเดียวกันจะหันมาเน้นเพิ่มปริมาณการผลิตจากโครงการหลักที่อยู่ในขั้นสำรวจปิโตรเลียมทั้งในเมียนมาและมาเลเซียให้สามารถผลิตเชิงพาณิชย์ได้เร็วขึ้น เช่น แหล่งก๊าซฯจากหลุมลัง เลอบาหา-1อาร์ดีอาร์2 ในแปลงเอสเค 410 บี โครงการเอ็มดี 7<br/> <br/>ทั้งนี้บริษัทได้ตั้งเป้าหมายใน 5 ปี (63-67) จะมีกำลังการผลิตปิโตรเลียมเพิ่มขึ้นเท่าตัวมาอยู่ที่ระดับวันละ 6-7แสนบาร์เรล จากปีก่อนที่มีกำลังการผลิตอยู่ที่ 3.5 แสนบาร์เรลต่อวัน หรือเพิ่มขึ้นเฉลี่ยปีละ 5-7% เนื่องจากบริษัทได้ชนะประมูลแหล่งเอราวัณและบงกชที่สิ้นสุดอายุสัญญาสัมปทานในปี 65 - 66 ทำให้รับรู้กำลังผลิตเต็มที่ การเข้าซื้อกิจการเมอร์ฟี่ ออยล์ ในมาเลเซีย ทำให้มีกำลังการผลิตเพิ่มขึ้นในปีนี้50,000 บาร์เรลต่อวัน ในปีหน้าจะเพิ่มขึ้นเป็น 70,000 บาร์เรลต่อวัน<br/> <br/>นอกจากนี้ยังมีการเข้าซื้อหุ้นทั้งหมดในบริษัทพาเท็กซ์ โฮลดิ้ง บี.วี. ทำให้มีกำลังผลิตเพิ่ม 20,000 บาร์เรลต่อวัน ขณะที่ต้นทุนการผลิตจะอยู่ที่30 ดอลลาร์สหรัฐต่อบาร์เรล ส่วนปีนี้บริษัทจะมีกำลังการผลิตปิโตรเลียมอยู่ที่ 4.2 แสนบาร์เรลต่อวัน เพิ่มขึ้นจากต้นปี 62ที่มีกำลังการผลิต3.7แสนบาร์เรลต่อวัน ซึ่งเป็นผลจากการเข้าซื้อกิจการแหล่งปิโตรเลียมในช่วงปีนี้<br/>รวมทั้งให้ความสนใจในการขยายการลงทุนในตะวันออกกลางเน้น 2 ประเทศ คือ โอมาน และสหรัฐอาหรับเอมิเรตส์ ที่ได้เปิดประมูลแหล่งปิโตรเลียมในประเทศ หลังจากปตท.สผ.เข้าไปซื้อกิจการพาร์เท็กซ์ โฮลดิ้ง ทำให้เป็นผู้ถือหุ้นในแหล่งปิโตรเลียมที่โอมานและมีโครงการสำรวจในหลายประเทศด้วย<br/> <br/>“ ช่วง 4-5 ปีนี้ ปตท.สผ.จะมีอัตราการเติบโตปริมาณการผลิตเฉลี่ย5-7%ต่อปี แต่หลังจากนั้นอัตราการเติบโตปริมาณการผลิตจะลดลงเหลือ 1-2% เนื่องจากบริษัทมีฐานกำลังการผลิตที่ใหญ่ขึ้น ส่วนงบลงทุนของบริษัทฯจะใช้เงินราว1,700 – 2,000 ล้านดอลลาร์สหรัฐต่อปี โดยปี 63 มีแผนเจาะหลุมสำรวจเพิ่ม 20 หลุมใช้เงิน 300 ล้านดอลลาร์สหรัฐจากปีนี้เจาะหลุมสำรวจ1-3หลุม”<br/> <br/>อย่างไรก็ตามบริษัทได้กำหนดวิสัยทัศน์ใหม่ “Energy Partner of Choice” เชื่อว่า การสร้างความร่วมมือกับพันธมิตรทางธุรกิจเพื่อเติบโตไปด้วยกันมีความสำคัญมากกว่าการแข่งขัน จึงได้วางกลยุทธ์การดำเนินงานการขยายธุรกิจโดยเน้นพื้นที่ยุทธศาสตร์ที่มีความชำนาญและมองหาโอกาสทางธุรกิจโดยเน้นการลงทุนในไทยและเอเชียตะวันออกเฉียงใต้ คือ มาเลเซียและเมียนมา รวมทั้งหาโอกาสการลงทุนร่วมกับพันธมิตรที่มีความเชี่ยวชาญเน้นลงทุนในตะวันออกกลางเน้น2ประเทศคือ โอมานและสหรัฐอาหรับเอมิเรตส์<br/><br/> </p>
    </article>
  </body>
</html>