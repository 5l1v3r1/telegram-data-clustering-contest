<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/spectacol-aniversar-maria-haiduc-o-viata-in-slujba-cantecului-152507.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T10:45:00+00:00"/>
    <meta property="og:title" content="Spectacol aniversar Maria Haiduc: &quot;O viaţă în slujba cântecului&quot;"/>
    <meta property="og:description" content="Ansamblul Folcloric 'Nuntaşii Bihorului' şi Casa de Cultură a Sindicatelor invită bihorenii la un spectacol aniversar dedicat uneia dintre cele mai îndrăgite ambasadoare a folclorului bihorean, Maria Haiduc, la împlinirea onorabilei vârste de 80 de ani. Spectacolul Aniversar 'O viaţă în slujba cântecului' va avea loc în data de 14 noiembrie, ora 18, la Casa de Cultură a Sindicatelor Oradea şi va reuni pe scenă interpreţi, instrumentişti şi dansatori, în cântec, joc şi voie bună, cu prilejul sărbătoririi Mariei Haiduc.  "/>
  </head>
  <body>
    <article>
      <h1>Spectacol aniversar Maria Haiduc: "O viaţă în slujba cântecului"</h1>
      <address>
        <time datetime="2019-11-13T10:45:00+00:00">13 Nov 2019, 10:45</time>
      </address>
      <figure>
        <img src="https://www.ebihoreanul.ro/modules/news/files/afis-maria-haiduc01112019.jpg"/>
      </figure>
      <p>
        <b>Ansamblul Folcloric "Nuntaşii Bihorului" şi Casa de Cultură a Sindicatelor invită bihorenii la un spectacol aniversar dedicat uneia dintre cele mai îndrăgite ambasadoare a folclorului bihorean, Maria Haiduc, la împlinirea onorabilei vârste de 80 de ani.</b>
      </p>
      <p>Spectacolul Aniversar "O viaţă în slujba cântecului" va avea loc în data de 14 noiembrie, ora 18, la Casa de Cultură a Sindicatelor Oradea şi va reuni pe scenă interpreţi, instrumentişti şi dansatori, în cântec, joc şi voie bună, cu prilejul sărbătoririi Mariei Haiduc.</p>
      <p>
        <b>Mega-spectacol aniversar</b>
      </p>
      <p>Pe scena Casei de Cultură vor urca soliştii Marius Ciprian Pop, Iuliu Andrei Romanică, Marioara Precup, Adriana Comşa, Ioan Chirilă, Cornelia Covaciu Rugea, Antonela Ferche Buţiu, Florica Ruja, Mariana Militaru Blaj, Ciprian Mocan, Alexandru Carţiş, Teodora Şandru, Mihai Jula şi, desigur, gazda de suflet a evenimentului, Maria Haiduc.</p>
      <p>De asemenea, dansatorii de ieri de şi de azi ai Ansamblului Folcloric "Nuntaşii Bihorului", coordonaţi de coregraful Dinu Avram, vor pune în scenă dansuri autentice din diferite părţi ale ţării. Alături de aceştia, Orchestra "Rapsodia Bihoreană", dirijată cu multă măiestrie de prof. Liviu Buţiu, va asigura acompaniamentul muzical. Spectacolul va fi prezentat de către Marius Ciprian Pop.</p>
      <p>Spectacolul aniversar este organizat de către Ansamblul Folcloric "Nuntaşii Bihorului" şi Casa de Cultură a Sindicatelor Oradea şi este susţinut de către Primăria Municipiului Oradea, Consiliul Judeţean Bihor, Asociaţia pentru promovarea turismului în Oradea şi regiune – Visit Oradea, Fundaţia "Euroregiunea Bihor-Hajdú-Bihar", Episcopia Română Unită cu Roma Greco-Catolică de Oradea, Protopopiatul Ortodox Român Oradea, Mănăstirea Izbuc, Uniunea "Vatra Românească", Due Fratelli Oradea, Şcoala Auto Dorina, Patiseria Iohan şi Microlit.</p>
      <p>Intrarea la spectacol se face pe bază de bilet, cu preţul de 15 lei. Biletele pot fi achiziţionate la casieria Casei de Cultură a Sindicatelor (L-V 09:00-17:00) sau pe blt.ro.</p>
      <p>
        <b>Decorată de preşedinte</b>
      </p>
      <p>Doamna cântecului românesc, Maria Haiduc, s-a născut în "comuna Oradea" (după cum îi place, adesea, să spună), a urmat şcolile aici, în urbea de pe malurile Crişului Repede, începând să urce pe scene începând cu anul 1955.</p>
      <p>A cântat alături de nume mari ale folclorului românesc, atât prin turneele în care a luat parte, cât şi în spectacolele unde a fost invitată sau, cu atât mai mult, în cele pe care domnia sa le-a organizat, dorind mereu să îşi aducă frumoasa contribuţie la promovarea şi consolidarea folclorului românesc şi bihorean în speţă.</p>
      <p>Cu frumoase reuşite, amintind aici schimbarea denumirii Orchestrei Populare în "Crişana", turneele şi spectacolele de anvergură, repertoriul bogat şi valoros prin autenticitatea şi stilul curat neaoş bihorenesc, frumoasele costume şi colecţia muzeală de obiecte de patrimoniu etnografic, frumoasele emisiuni de folclor pe care le-a realizat în perioada de 10 ani în care a fost realizator TV, atât la TVS Oradea, în emisiunea "Crişule pe malul tău", cât şi la Naţional TV Beiuş, cele două antologii de cântece, "Cântecele mele" (cuprinzând repertoriul domniei sale) şi "Cântecele noastre" (cu o selecţie frumoasă de cântece care au însoţit istoria neamului nostru străbun), numeroasele generaţii de tineri pe care i-a îndrumat cu atâta drag şi dăruire, precum şi multe altele asemenea lor, doamna Maria Haiduc îşi merită întru totul locul de cinste în rândul oamenilor care au contribuit, în mod frumos şi nobil, la creşterea spiritului românesc şi a valorilor sale.</p>
      <p>Pentru activitatea profesională de excepţie a fost decorată în anul 1972 cu "Ordinul Meritul Cultural", iar în anul 2002, Ministerul Culturii îi acordă pentru contribuţia de excepţie în promovarea folclorului românesc o "Diplomă de excelenţă" şi "Trofeul folclorului românesc 2002". Tot în anul 2002, Maria Haiduc a fost decorată cu "Crucea Naţională Serviciul Credincios", cls. a III-a, acordată de Preşedinţia României, pentru crearea şi transmiterea cu talent şi dăruire a unor opere artistice semnificative pentru civilizaţia românească şi universală.</p>
      <p>În 2004, Preşedinţia României îi conferă Ordinul "Meritul cultural" în grad de ofiţer "Arta spectacolului", în semn de apreciere a activităţii şi pentru dăruirea şi talentul pus în slujba artei scenice. În anul 2006 primeşte titlul de Cetăţean de Onoare al municipiului Oradea, iar în 2007 devine Cetăţean de Onoare al comunei Cefa. </p>
      <p>În câteva cuvinte, putem spune doar că, la onorabila vârstă a domniei sale, o regăsim cu aceeaşi tinereţe frumoasă, doamna Maria Haiduc este mereu acelaşi "om frumos", acelaşi nobil caracter şi aceeaşi persoană la care poţi mereu să găseşti o vorbă bună, un sfat demn de luat în seamă, o inimă iubitoare şi o înţelepciune sănătoasă, un om care ne spune şi astăzi, cu acelaşi elan frumos: "Mi-am propus să am încredere în forţele mele, în puterea mea de muncă şi în arta mea!".</p>
      <p>
        <i>
          <b>Ansamblul Nuntaşii Bihorului</b>
        </i>
      </p>
    </article>
  </body>
</html>