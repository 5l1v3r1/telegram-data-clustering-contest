<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597098/pamela-anterson-xari-ston-tzoulian-asanz-apo-ton-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T10:01:00+00:00"/>
    <meta property="og:title" content="Πάμελα Άντερσον: Χάρη στον Τζούλιαν Ασάνζ από τον Τραμπ"/>
    <meta property="og:description" content="Η Πάμελα Άντερσον απευθύνθηκε στον Πρόεδρο των ΗΠΑ, Ντόναλντ Τραμπ για την υπόθεση του Τζούλιαν Ασάνζ. Το φωτομοντέλο και ηθοποιός έγραψε ανοιχτή..."/>
  </head>
  <body>
    <article>
      <h1>Πάμελα Άντερσον: Χάρη στον Τζούλιαν Ασάνζ από τον Τραμπ</h1>
      <address><time datetime="2019-11-13T10:01:00+00:00">13 Nov 2019, 10:01</time> by <a rel="author">sigmalive</a></address>
      <p>Η Πάμελα Άντερσον απευθύνθηκε στον Πρόεδρο των ΗΠΑ, Ντόναλντ Τραμπ για την υπόθεση του Τζούλιαν Ασάνζ.</p>
      <p>Το φωτομοντέλο και ηθοποιός έγραψε ανοιχτή επιστολή στον Ντόναλντ Τραμπ, εξήρε τη σχέση του με την πρώτη κυρία των ΗΠΑ, Μελάνια Τράμπ και διατύπωσε ένα ειδικό αίτημα.</p>
      <p>"Εάν προχωρούσατε σε απονομή χάριτος στον Τζούλιαν Ασάνζ και δεν επιτρέπατε το νομικό προηγούμενο της έκδοσης δημοσιογράφου που δημοσιεύει στοιχεία και μία ζωή υπό βασανιστήρια, τότε οι άνθρωποι θα χαιρέτιζαν την ενέργειά σας" γράφει η Πάμελα Άντερσον σε επιστολή που δημοσιεύτηκε στην ιστοσελίδα του ιδρύματός της.</p>
      <p>"Θα σας θυμούνται για πάντα ως τον πρωταθλητή που έμελλε να είστε και ο λαός θα σας επαινούσε πραγματικά για μια τέτοια χειρονομία" συνέχισε. "Θα μείνει για πάντα στη μνήμη ως κληρονομιά σας στον κόσμο και οι άνθρωποι δεν θα μπορούσαν να εξαπατηθούν ποτέ ξανά” αναφέρει.</p>
      <p>Η Άντερσον εγκωμιάζει τον Πρόεδρο των ΗΠΑ, εξυμνώντας τη σχέση του με τη Μελάνια και την επικράτησή του έναντι της Χίλαρι Κλίντον στις προεδρικές εκλογές των ΗΠΑ το 2016.</p>
      <p>«Πάντα εμπνέομαι και ενθαρρύνομαι, όταν βλέπω τη σπουδαία δουλειά που και οι δύο έχετε επιτύχει κατά την περίοδό σας ως το ηγετικό ζευγάρι» έγραψε η Άντερσον.</p>
      <p>"Η ακεραιότητα ήταν σίγουρα το βασικό στοιχείο που νίκησε τη Χίλαρι και έφερε στον κόσμο αυτό το σπουδαίο ζευγάρι" προσθέτει.</p>
      <p>Η Πάμελα Άντερσον είναι στενή φίλη του Τζούλιαν Ασάνζ, τον οποίο υποστηρίζει ένθερμα.</p>
      <p>Ο Τζούλιαν Ασάνζ, ιδρυτής του ιστότοπου WikiLeaks κατηγορείται για κατασκοπεία από την Ουάσινγκτον, κρατείται στη Βρετανία και απειλείται με έκδοση στις ΗΠΑ.</p>
      <p>Η ακροαματική διαδικασία στην οποία θα εξεταστεί το αίτημα έκδοσής του έχει οριστεί να γίνει στα τέλη Φεβρουαρίου του 2020.</p>
      <p>Οι περισσότερες από τις κατηγορίες σχετίζονται με την κατοχή και την αποκάλυψη απόρρητων πληροφοριών από τον ιστότοπο WikiLeaks, όπου το 2010 δημοσιεύτηκαν εκατοντάδες χιλιάδες στρατιωτικά και διπλωματικά έγγραφα.</p>
    </article>
  </body>
</html>