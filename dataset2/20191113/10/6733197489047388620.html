<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/mclaren-elva-oficialne-roadster-bez-celniho-okna-ma-815-koni-vznikne-jen-399-kusu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-13T10:00:00+00:00"/>
    <meta property="og:title" content="McLaren Elva oficiálně: Roadster bez čelního okna má 815 koní, vznikne jen 399 kusů"/>
    <meta property="og:description" content="O příchodu další specialitky od McLarenu se mluvilo již delší dobu. Rivalita s Ferrari je v tomto případě naprosto zřejmá."/>
  </head>
  <body>
    <article>
      <h1>McLaren Elva oficiálně: Roadster bez čelního okna má 815 koní, vznikne jen 399 kusů</h1>
      <h2>O příchodu další specialitky od McLarenu se mluvilo již delší dobu. Rivalita s Ferrari je v tomto případě naprosto zřejmá.</h2>
      <address><time datetime="2019-11-13T10:00:00+00:00">13 Nov 2019, 10:00</time> by <a rel="author">Daniel Fuglevič</a></address>
      <p>Nedlouho po uvedení speciální série <a href="https://www.autorevue.cz/ferrari-ukazuje-sve-specialni-modely-monza-sp1-a-sp2-zamiri-ke-sberatelum">Ferrari Monza SP1 a SP2</a> se začalo proslýchat, že britský McLaren rovněž pracuje na podobně exkluzivní hrstce roadsterů, u nichž méně bude o dost více. Bez čelního okna a střechy tak nyní přijíždí McLaren Elva, duchem odkazující na starý závoďák s otevřeným kokpitem McLaren-Elva M1A z 60. let.</p>
      <p>I moderní reinterpretace tedy pozbývá čelní okno, i když pro některé trhy jej bude McLaren nabízet jako volitelnou položku. S chytře řešenou aktivní aerodynamikou včetně výsuvného karbonového deflektoru je nicméně zajištěno, že proudící vzduch v podstatě obtéká otevřený kokpit ze stran a nad posádkou. Takzvané AAMS (Active Air Management System) má tedy podle McLarenu zaručit „relativní klid“ v interiéru.</p>
      <related>
        <a href="https://www.autorevue.cz/ferrari-ukazuje-sve-specialni-modely-monza-sp1-a-sp2-zamiri-ke-sberatelum"/>
      </related>
      <p>Těžko ale mluvit o klidu, když v klasickém karbonovém šasi sídlí známý čtyřlitrový a dvakrát přeplňovaný osmiválec, který známe třeba z modelů 720S nebo Senna. Přitom výkon byl dále navýšen na celkem 599 kW (815 koní). Bohužel hodnotu pohotovostní hmotnosti speciálního roadsteru zatím McLaren nezveřejnil.</p>
      <p>Každopádně, dynamické schopnosti Elvy jsou přirozeně úžasné. Z nuly na 100 km/h se novinka rozjede pod tři vteřiny a hranici 200 km/h pokoří za 6,7 vteřiny (rychleji než Senna). Ze Senny si poté roadster vypůjčil i nový odlehčený brzdový systém s karbon-keramickými kotouči o průměru 390 mm na všech kolech. Přilepení k zemí mají na starost okruhové pneumatiky Pirelli P Zero Corsa.</p>
      <related>
        <a href="https://www.autorevue.cz/gordon-murray-zvazuje-navrat-do-le-mans-uvidime-zavodit-nastupce-mclarenu-f1"/>
      </related>
      <p>O čistě okruhovou hračku však nejde, Elva je tedy normálně homologovaná pro silniční provoz. I proto se do standardní výbavy dostává systém přizvednutí přední nápravy. Uvnitř najdete také 8palcový infotainment s funkcemi jako z ostatních McLarenů a v zadní části pod ochrannými oblouky najdete odkládací prostor pro dvojici přileb. Audiosystém není standardně nabízen (s ohledem na snižování hmotnosti), na přání a bez příplatku vám ho ale McLaren klidně zabuduje.</p>
      <p>Ceny nového přírůstku v řadě McLaren Ultimate Series začínají na částce 1.425.000 liber, tedy v přepočtu asi 42,5 milionu korun. Pokud už nejsou všechny kousky rezervovaný, velice rychle nejspíš budou. Automobilka totiž vyrobí jen 399 kusů. Předání prvních kusů majitelům je plánováno na konec příštího roku.</p>
      <related>
        <h4>Určitě si přečtěte</h4>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.auto.cz/v-moskve-vydrazili-breznevuv-ridicsky-prukaz-za-1-5-milionu-rublu-132066"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
      </related>
    </article>
  </body>
</html>