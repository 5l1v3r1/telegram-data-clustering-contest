<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639725/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%85%D8%AF%DB%8C%D8%B1-%D8%AC%D8%AF%DB%8C%D8%AF-%DA%A9%D8%A7%D8%AE-%DA%AF%D9%84%D8%B3%D8%AA%D8%A7%D9%86-%D8%AA%D8%B4%D8%B1%DB%8C%D8%AD-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T10:06:00+00:00"/>
    <meta property="og:title" content="برنامه‌های مدیر جدید کاخ گلستان تشریح شد"/>
    <meta property="og:description" content="مدیر کاخ گلستان برنامه‌هایش برای این مجموعه تاریخی را تشریح کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639725/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%85%D8%AF%DB%8C%D8%B1-%D8%AC%D8%AF%DB%8C%D8%AF-%DA%A9%D8%A7%D8%AE-%DA%AF%D9%84%D8%B3%D8%AA%D8%A7%D9%86-%D8%AA%D8%B4%D8%B1%DB%8C%D8%AD-%D8%B4%D8%AF">برنامه‌های مدیر جدید کاخ گلستان تشریح شد</a>
      </h1>
      <h2>مدیر کاخ گلستان برنامه‌هایش برای این مجموعه تاریخی را تشریح کرد.</h2>
      <address><time datetime="2019-11-13T10:06:00+00:00">13 Nov 2019, 10:06</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آفرین امامی مدیر کاخ گلستان، درباره وضعیت فعلی کاخ گلستان گفت: کاخ گلستان تنها پایگاه میراث جهانی شهر تهران به حساب می‌آید. علاوه بر جایگاه مهم تاریخی و معماری ارزشمندی که دارد، میراث جهانی بودنش هم وظیفه مدیر کاخ گلستان را بسیار سنگین می‌کند. کاخ گلستان به واسطه منطقه‌ای که در آن واقع شده و ارتباط با بافت، فقط یک کاخ یا یک موزه نیست. کاخ گلستان در واقع در قلب بافت تهران قرار دارد و این نزدیکی‌اش به بافت ناخودآگاه وظیفه آن را برای اینکه بتواند تهران را معرفی کند، سنگین‌تر می‌کند. من خیلی در تلاش هستم که ارتباط بین بافت و کاخ گلستان را قوی‌تر کنم.</p>
      <p>او افزود: در مقایسه کاخ گلستان با موزه رضا عباسی و کاخ نیاوران باید گفت موزه رضا عباسی بسیار موزه ارزشمندی است و آثار فوق‌العاده‌ای دارد، ولی سهم کاخ گلستان در آثار کاغذی بسیار بالا است و در مقایسه با نیاوران هم دقیقا همینطور است. من فکر می‌کنم به همان اندازه که حفظ بنا‌ها ارزش دارد، ما وظیفه سنگین حفظ این آثار کاغذی و خطی را داریم و حتما من آن را در برنامه‌هایم می‌گذارم، زیرا بسیار برای من مهم است.</p>
      <p>درب کاخ گلستان به روی پژوهشگران باز می‌شود</p>
      <p>مدیر کاخ گلستان بیان کرد: توجه به پژوهشگر جزو برنامه‌های صد در صدی من است و اگر بخواهم درباره کل برنامه‌های کاخ گلستان به شما توضیح بدهم، الآن پلان (نقشه) کاملاً واضحی ندارم که ارائه کنم؛ ولی چیزی که می‌توانم قطعا به شما بگویم این است که درب کاخ گلستان به روی پژوهشگران باز می‌شود.</p>
      <p>وی افزود: البته پژوهش در کاخ گلستان همیشه بوده و این مجموعه همیشه مرکز توجه پژوهشگران بوده است. منظور من از باز شدن درب کاخ گلستان به روی پژوهشگران این است که در حد انتظار خودمان و پژوهشگران این کار را تقویت می‌کنیم؛ زیرا هرچه پژوهشگر بیشتر به کاخ گلستان بیاید، می‌توانیم برنامه‌های به‌سازی و مرمتی و بسیاری از برنامه‌های فرهنگی‌مان را در قالب طرح‌های پژوهشی ببینیم. لازم نیست همه فکر‌ها را فقط مدیر کاخ گلستان یا همکاران ما در کاخ گلستان بکنند. اگر پژوهشگر کاخ گلستان را خانه خودش بداند، ما بسیاری از اموری را که در آن‌ها ضعف داریم و احساس می‌کنیم به کمک نیاز داریم، به پژوهشگران می سپاریم.</p>
      <p>امامی ادامه داد: من در اولین فرصت ممکن برنامه بسیار منظمی را برای برخورد با پژوهشگر و اینکه پژوهشگر راضی از درب کاخ گلستان بیرون برود، اجرایی می‌کنم. تمام تلاشم این است که سریع تر پروژه‌های ساماندهی اموال و اطلاعات به خصوص در آلبومخانه ما، اسناد ما و کتابخانه سلطنتی‌ تعریف شود و خروجی‌های پژوهشی بسیاری از کاخ گلستان داشته باشیم. یکی از اهداف مهم من این است که بخش آرشیو را به اندازه‌ای کامل کنم که بتوانیم جواب پژوهشگر را بیش از پیش بدهیم.</p>
      <p>او گفت: ما صد در صد رویداد‌های فرهنگی داخلی و خارجی را در کاخ گلستان خواهیم داشت. سیاست من در موزه رضا عباسی هم این گونه بود که به طور مداوم رونمایی از آثار داشتم و نمایشگاه‌هایی که بر پایه پژوهش و مطالعات کارشناسی و تخصصی بود، در این موزه برپا می‌کردم. در نیاوران هم سیاستم همین بود. در کاخ گلستان هم تمام تلاشمان را می‌کنیم که طی یک تقویم فرهنگی، برنامه‌های فرهنگی – تاریخی بسیاری را در این مجموعه داشته باشیم و ارتباطات بین‌المللی‌مان را هم گسترده و بتوانیم نمایشگاه‌های بین‌المللی را هم برگزار کنیم.</p>
      <p>مدیر کاخ گلستان اظهار کرد: یکی از کار‌هایی که حتما در کاخ گلستان انجام خواهد شد، این است که نحوه پرزنت کردن این کاخ به مردم و معرفی این مجموعه علاوه بر آنچه که الآن وجود دارد، چه از طریق محصولات فرهنگی و ارائه محصولات فرهنگی و چه از طریق تغییر در نحوه راهنمایی گسترش پیدا خواهد کرد. الآن گروهی در کاخ گلستان مستقر هستند که اطلاعاتی را در اختیار بازدیدکنندگان قرار می‌دهند، اما این من را راضی نمی‌کند. من دنبال این هستم که برنامه راوی گلستان داشته باشیم؛ یعنی به صورت مداوم برنامه‌هایی را خواهیم داشت که در این برنامه‌ها به صورت روایتگری به موضوعات تخصصی کاخ گلستان از جمله کاشی‌کاری‌ها، نگاره‌ها و آثاری که در آن وجود دارد، پرداخته می‌شود و راهنمایان مجرب به داستان موارد ذکر شده توجه می‌کنند و در سایت‌مان نیز اطلاع‌رسانی می‌کنیم تا بازدیدکنندگان بتوانند علاوه بر قسمت‌های مختلف کاخ گلستان از این خدمات نیز استفاده کنند.</p>
      <p>تلاش می‌کنم که نشریه داخلی کاخ گلستان را مجدد فعال کنم</p>
      <p>امامی گفت: من تلاش می‌کنم که نشریه داخلی کاخ گلستان را مجدد فعال کنم و یک مثلث ارتباطی بین واحد پژوهش، مخازن‌ و کتابخانه‌ برقرار شود. مثلثی که در واقع پژوهشگران و مخاطبانمان از سردرگمی بیرون بیایند. پیش از این زحماتی در کاخ گلستان کشیده شده و من منکر هیچ کدام از این زحمات نیستم، ولیکن ارتباط میان واحد پژوهش، آرشیو و مخازن‌مان باید خیلی تقویت شود. در رابطه با بحث موضوعات زیرساختی نیز حتما برنامه‌هایی خواهم داشت. از این برنامه‌ها می‌توان به ساماندهی فروشگاه محصولات فرهنگی و راه‌اندازی کافه اشاره کرد. من دوست ندارم که رستوران به معنای واقعی خودش در یک مجموعه فرهنگی –تاریخی داشته باشیم، اما یک کافه در مجموعه کاخ گلستان جانمایی خوبی خواهد شد. ان شاءالله با راه‌اندازی شورای راهبردی‌مان هرچه سریع‌تر بتوانیم تصمیمات زیرساختی را در کاخ گلستان بگیریم. من اعتقاد زیادی به خرد جمعی دارم و سعی می‌کنم از کارشناسان مجرب برای ساماندهی زیرساخت‌ها کمک بگیرم.</p>
      <p>او ادامه داد: توجه به وضعیت حفاظتی مجموعه کاخ گلستان جزو اولویت‌های من خواهد بود. ان شاءالله بخش حفاظتی مجموعه چه از لحاظ حفاظت الکترونیک و چه از لحاظ حفاظت فیزیکی بازبینی و تقویت شود. همه تلاشم این است که بتوانم نیاز‌های کاخ گلستان را به گونه‌ای انتقال بدهم که بودجه قابل توجهی برای این کاخ در نظر گرفته شود؛ ولیکن هنوز نمی‌دانم که بودجه اختصاص یافته به این مجموعه فرهنگی-تاریخی چقدر است، اما همه تمام تلاشم را می‌کنم که به بهترین شکل از بودجه‌ای که برای این مجموعه در نظر گرفته می‌شود، استفاده شود.</p>
      <p>مدیر کاخ گلستان در پایان بیان کرد: موضوع سایت کاخ گلستان هم برای من خیلی مهم است. توجه به سایت فارسی-انگلیسی کاخ گلستان و تقویت آن در برنامه‌های ما خواهد بود و صد درصد امسال برنامه به‌سازی با رعایت اصول مرمتی در فضا‌های مختلف اتفاق می افتد.</p>
      <p> </p>
    </article>
  </body>
</html>