<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesko-pokryl-prvni-snih-na-silnicich-velke-problemy-nezpusobil/1820438?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T10:59:00+00:00"/>
    <meta property="og:title" content="Česko pokryl první sníh, na silnicích velké problémy nezpůsobil"/>
    <meta property="og:description" content="Praha - Část země v noci na dnešek pokryly první sněhové vločky. Mokrý a těžký sníh začal padat v úterý večer a zasypal výše položená místa v Čechách a na Vysočině. Napadlo od pěti do deseti centimetrů, na Šumavě a v Krkonoších meteorologové naměřili i kolem 25 centimetrů. Na silnicích sníh vážnější problémy nezpůsobil. Podle varování meteorologů bude v Čechách v polohách nad 400 metrů sněžit i v dalších hodinách. V noci a ve čtvrtek ráno se může tvořit náledí."/>
  </head>
  <body>
    <article>
      <h1>Česko pokryl první sníh, na silnicích velké problémy nezpůsobil</h1>
      <address><time datetime="2019-11-13T10:59:00+00:00">13 Nov 2019, 10:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Část země v noci na dnešek pokryly první sněhové vločky. Mokrý a těžký sníh začal padat v úterý večer a zasypal výše položená místa v Čechách a na Vysočině. Napadlo od pěti do deseti centimetrů, na Šumavě a v Krkonoších meteorologové naměřili i kolem 25 centimetrů. Na silnicích sníh vážnější problémy nezpůsobil. Podle varování meteorologů bude v Čechách v polohách nad 400 metrů sněžit i v dalších hodinách. V noci a ve čtvrtek ráno se může tvořit náledí.</p>
      <slideshow>
        <figure>
          <img src="https://i3.cn.cz/6/1573646829_P201911130579201.jpg"/>
        </figure>
        <figure>
          <img src="https://i3.cn.cz/6/1573646604_P201911130574801.jpg"/>
        </figure>
        <figure>
          <img src="https://i3.cn.cz/6/1573636480_P201911130364301.jpg"/>
        </figure>
        <figure>
          <img src="https://i3.cn.cz/6/1573636344_P201911130363201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3379">Fotogalerie: Zima na silnicích 2019/20</a>
        </figcaption>
      </slideshow>
      <p>Bohatou sněhovou nadílka dnes dostaly hlavně Krkonoše. Třeba u hřebenové Luční boudy v Krkonoších v nadmořské výšce 1415 metrů bylo v podvečer okolo minus čtyř stupňů Celsia a asi 30 centimetrů sněhu. "Od úterního večera do teď nasněžilo okolo 25 centimetrů sněhu," řekla dnes v 17:00 Klára Sovová z Luční boudy.</p>
      <p>V Krkonoších ani Orlických horách dnes ale kvůli počasí zásadní komplikace nevznikly. Silničáři v Královéhradeckém kraji od úterý, kdy na horách začalo sněžit, najezdili téměř 1000 kilometrů a spotřebovali 40 tun posypových materiálů. Silnice díky tomu zůstaly sjízdné bez omezení. Na horách byla na vozovkách rozbředlá vrstva sněhu.</p>
      <p>Až 20 centimetrů těžkého mokrého sněhu dnes napadlo v Libereckém kraji. Vydatně sněžilo hlavně v Jizerských horách, kam už vyrazili první běžkaři. Stopu si ale musí zatím prošlapávat sami. Lyžařská magistrála se strojově neupravuje, sněhu je málo.</p>
      <p>Ani v Libereckém kraji dnes žádné velké problémy na silnicích hlášené nebyly. Nehod nebylo mnoho a většinou se obešly bez vážných zranění. Nejvážnější byla zřejmě odpolední nehoda v Horní Libchavě na Českolipsku, kde osobní auto porazilo dítě. Se středně těžkým zraněním ho sanitka odvezla do pražské nemocnice v Motole.</p>
      <p>O stavu vozovek v Libereckém kraji se dnes ráno jel přesvědčit krajský ředitel silničářů Petr Šén. Namísto rozmarů počasí ho ale zaskočil uprchlý velbloud, který se procházel na silnici u Bedřichova na Jablonecku. Jiný silničář zase narazil na koně. Nikomu se ani v jednom případě nic nestalo. Zvířata se dostala z ohrady poté, co ji poškodil padající sníh.</p>
      <p>Na nejvytíženější české dálnici D1 dnešní sněžení větší komplikace nezpůsobilo. Silničáři na Vysočině nasadili na údržbu dálnice čtyři vozy, dva z nich vyjíždějí z Humpolce, v němž Ředitelství silnic a dálnic nedávno zřídilo jejich stanoviště. Vozovka je podle dispečerů ze Střediska správy a údržby dálnic ve Velkém Beranově mokrá. Závažnější problémy sněžení nepřineslo ani na jiných místech Vysočiny.</p>
      <p>V Čechách bude podle meteorologů sněžit v polohách nad 400 metrů nad mořem i v dalších hodinách. Na většině území Čech a na jihu Moravy se pak v druhé polovině noci na čtvrtek a ráno bude při ochlazení tvořit na silnicích a chodnících náledí či zmrazky. V pátek a v neděli se očekává silný vítr, který bude hlavně na Českomoravské vrchovině dosahovat v nárazech rychlosti až 70 kilometrů v hodině.</p>
    </article>
  </body>
</html>