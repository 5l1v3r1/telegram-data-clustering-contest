<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/agrarniy-eksport-saudivska-araviya-stala-naybilshim-pokupcem-ukrajinskogo-m-yasa-novini-ukrajini-50053255.html"/>
    <meta property="og:site_name" content="НВ"/>
    <meta property="article:published_time" content="2019-11-13T10:21:00+00:00"/>
    <meta property="og:title" content="Саудівська Аравія стала найбільшим покупцем українського м’яса"/>
    <meta property="og:description" content="Експорт українського м’яса і субпродуктів до Саудівської Аравії виріс втричі за рік."/>
  </head>
  <body>
    <article>
      <h1>Саудівська Аравія стала найбільшим покупцем українського м’яса</h1>
      <h2>Експорт українського м’яса і субпродуктів до Саудівської Аравії виріс втричі за рік.</h2>
      <address>
        <time datetime="2019-11-13T10:21:00+00:00">13 Nov 2019, 10:21</time>
      </address>
      <p>Експорт продукції <a href="https://nv.ua/tags/mjaso.html">м’ясної групи</a> за підсумками трьох кварталів 2019 року збільшився в порівнянні з відповідним періодом 2018 року зі $479 млн до $531 млн — майже на 11%, заявив заступник директора Національного наукового центру Інститут аграрної економіки Микола Пугачов, повідомляє <a href="https://ukrainefood.org/2019/11/saudivska-araviia-stala-najbilshym-eksportnym-rynkom-dlia-ukrainskoi-produktsii-m-iasnoi-hrupy/?fbclid=IwAR0CBfrKtAeyC_7elXwKxXvVTRTr_xX6D9JIyamrxNo0OTsPBXjZXrECGdo">UAFES</a>.</p>
      <p>Позитивні зрушення в експорті м’яса і субпродуктів пояснюються двома факторами.</p>
      <p>«По-перше, триває широка географічна диверсифікація і закріплення на нових ринках збуту після втрати російського. Якщо ще в 2015 році позиції основного імпортера українського м’яса і субпродуктів утримувала Росія, то з 2017 року переважають поставки на ринки країн Європи і Азії», — пояснив експерт.</p>
      <p>За дев’ять місяців 2019 року найбільше продукції цієї групи — на $96 млн (18,1%) — імпортувала Саудівська Аравія, закупивши втричі більше української м’ясної продукції, ніж за січень-вересень 2018 року ($ 31 млн). У поточному році ця азіатська країна утримує перше місце серед основних імпортерів вітчизняного м’яса.</p>
      <p>Читайте також:<br/><a href="https://nv.ua/ukr/biz/markets/proti-mhp-vidkrili-shche-odnu-spravu-cherez-pidvishchennya-cin-na-kuryatinu-novini-ukrajini-50053087.html">&amp;nbspПроти МХП відкрили ще одну справу через підвищення цін на курятину</a></p>
      <p>Нідерланди, які два роки поспіль очолювали рейтинг імпортерів продукції цієї групи, на другому місці (15,2%), зазначив експерт.</p>
      <p>Значно менші закупівлі здійснюють Словаччина (8,9%), Білорусь (6,4%), Азербайджан (5,2%), Ірак (4,4%), ОАЕ (3,9%), Казахстан (3,5%) і Гонконг (3,3%).</p>
      <p>«Всього в названих країни експортується понад 69% м’ясопродукції в грошовому обсязі», — повідомив Пугачов.</p>
      <p>Другим фактором, який впливає на збільшення експорту агропродукції цієї групи, є зростання вартості і обсягів поставок на зарубіжні ринки м’яса птиці, зазначив він. Ця тенденція намітилася ще в 2017 році і зберігається до цих пір.</p>
      <p>Читайте також:<br/><a href="https://nv.ua/ukr/biz/markets/mhp-pidvishchennya-cin-na-kuryatinu-bulo-obgruntovanim-novini-ukrajini-50053231.html">&amp;nbspПідвищення цін на курятину було обгрунтованим — МХП</a></p>
      <p>За січень-вересень 2019 року вартість експорту м’яса птиці збільшилася проти торішніх показників за відповідний період на 15% - з $381 млн в минулому році до $439 млн при зростанні обсягів експорту цього виду м’ясної продукції з 244 тис. т до 303 тис. т.</p>
      <p>Таким чином, збуваються попередні прогнози щодо істотного збільшення за підсумками року обсягів експорту м’яса і субпродуктів, підсумував Микола Пугачов.</p>
      <p>Як повідомлялося, за прогнозами МХП, найбільшого в Україні виробника м’яса птиці, <a href="https://nv.ua/ukr/biz/markets/eksport-kuryatini-v-yes-zroste-novini-ukrajini-50041292.html">у 2020 році Євросоюз збільшить квоту на безмитні поставки української курятини</a> з 50 тис. т до 70 тис. т.</p>
    </article>
  </body>
</html>