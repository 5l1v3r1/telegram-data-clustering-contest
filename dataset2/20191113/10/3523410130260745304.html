<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639739/%D8%AC%D8%B2%DB%8C%DB%8C%D8%A7%D8%AA-%D8%B7%D8%B1%D8%AD-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%AA%D8%B9%D8%B7%DB%8C%D9%84%DB%8C-%D8%B1%D9%88%D8%B2%E2%80%8C%D9%87%D8%A7%DB%8C-%D9%BE%D9%86%D8%AC%E2%80%8C%D8%B4%D9%86%D8%A8%D9%87-%D8%A7%D8%AF%D8%A7%D8%B1%D8%A7%D8%AA-%DA%A9%D8%B4%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T10:57:00+00:00"/>
    <meta property="og:title" content="جزییات طرح مجلس برای تعطیلی روز‌های پنج‌شنبه ادارات کشور"/>
    <meta property="og:description" content="طبق این طرح برای جبران ساعت کاری روز پنج‌شنبه هم ساعت کاری سایر روز‌های هفته مثلا از هشت ساعت به ۱۰ ساعت افزایش پیدا می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/639739/%D8%AC%D8%B2%DB%8C%DB%8C%D8%A7%D8%AA-%D8%B7%D8%B1%D8%AD-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%AA%D8%B9%D8%B7%DB%8C%D9%84%DB%8C-%D8%B1%D9%88%D8%B2%E2%80%8C%D9%87%D8%A7%DB%8C-%D9%BE%D9%86%D8%AC%E2%80%8C%D8%B4%D9%86%D8%A8%D9%87-%D8%A7%D8%AF%D8%A7%D8%B1%D8%A7%D8%AA-%DA%A9%D8%B4%D9%88%D8%B1">جزییات طرح مجلس برای تعطیلی روز‌های پنج‌شنبه ادارات کشور</a>
      </h1>
      <h2>طبق این طرح برای جبران ساعت کاری روز پنج‌شنبه هم ساعت کاری سایر روز‌های هفته مثلا از هشت ساعت به ۱۰ ساعت افزایش پیدا می‌کند.</h2>
      <address><time datetime="2019-11-13T10:57:00+00:00">13 Nov 2019, 10:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رئیس کمیسیون اجتماعی مجلس شورای اسلامی گفت: در صورت تصویب و اجرایی شدن طرح <b>تعطیلی پنج‌شنبه‌ها</b>، کل ادارات کشور در روز پنج‌شنبه تعطیل خواهند بود.</p>
      <p>عبدالرضا عزیزی اظهار کرد: کمیسیون اجتماعی مجلس شورای اسلامی طرحی را تصویب کرد و برای بررسی به صحن مجلس ارجاع داد که به موجب آن ادارات کل کشور همچون تهران در روز پنج‌شنبه تعطیل خواهند شد.</p>
      <p>وی ادامه داد: طبق این طرح برای جبران ساعت کاری روز پنج‌شنبه هم ساعت کاری سایر روز‌های هفته مثلا از هشت ساعت به ۱۰ ساعت افزایش پیدا می‌کند. این یعنی اتفاقی در میزان ساعات کاری کارکنان در کل ماه رخ نخواهد داد.</p>
      <p>رئیس کمیسیون اجتماعی مجلس شورای اسلامی در واکنش به مخالفت دولت با این طرح مجلس شورای اسلامی، اظهار کرد: ما در کمیسیون اجتماعی این طرح را تصویب کردیم و در نوبت بررسی صحن علنی قرار دارد آن زمان دولت می‌تواند در مجلس نظراتش را اعلام کند و تصمیم‌گیرنده نهایی نمایندگان خواهند بود.</p>
      <p>عزیزی یادآور شد که در حال حاضر ادارات تهران در روز‌های پنج‌شنبه تعطیل است و این طرح قرار است تعطیلی روز‌های پنج‌شنبه را به سایر شهر‌های کشور تسری دهد.</p>
    </article>
  </body>
</html>