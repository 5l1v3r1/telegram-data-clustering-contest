<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/kulonleges-statuszt-biztositana-merkel-es-putyin-az-ukran-szakadar-teruleteknek?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-13T10:32:12+00:00"/>
    <meta property="og:title" content="Különleges státuszt biztosítana Merkel és Putyin az ukrán szakadár területeknek"/>
    <meta property="og:description" content="És négyoldalú találkozót tartanának, amiben a németek és franciák közvetítenének az oroszok és ukránok közt."/>
  </head>
  <body>
    <article>
      <h1>Különleges státuszt biztosítana Merkel és Putyin az ukrán szakadár területeknek</h1>
      <address><time datetime="2019-11-13T10:32:12+00:00">13 Nov 2019, 10:32</time> by <a rel="author">MTI </a></address>
      <p>Vlagyimir Putyin orosz elnök és Angela Merkel német kancellár egy hétfői telefonbeszélgetés során egyetértett abban, hogy Ukrajnának törvény által rögzített, különleges státuszt kellene biztosítani a szakadárok ellenőrzése alatt lévő Donyec-medencének - közölte az orosz elnöki hivatal.</p>
      <p>A két vezető megvitatta az ukrajnai béke helyreállítását célzó négyoldalú - Ukrajna, Oroszország, Németország és Franciaország részvételével tartandó - csúcstalálkozó tervét is - közölte a Kreml.</p>
      <p>Volodimir Zelenszkij ukrán elnök októberben jelentette be, hogy Kijev különleges státuszt biztosít a Donyec-medencének és engedélyezi a helyi választásokat. Az áttörés révén megnőtt a remény arra, hogy sor kerülhet az úgynevezett normandiai formátumban tartandó, négyes csúcstalálkozóra.</p>
      <p>Az utcai tiltakozások hatására Zelenszkij később visszakozott, mondván, hogy ágyúszó mellett nem lehet választást tartani, és a szavazásnak összhangban kell lennie az ukrán törvényekkel.</p>
      <p>A német kormány szóvivője szerint Merkel és Putyin a csúcstalálkozó előkészületeit vitatta meg, de azt még nem tudni, mikor kerül rá sor - ha egyáltalán megtartják. Zelenszkij hajlandó lenne találkozni csak Putyinnal is - az orosz elnök szerint viszont ennek semmi értelme, inkább a csapatkivonásokra kell koncentrálni, mert ez a "helyes" irány.</p>
      <p>Az, hogy Putyin és Merkel egyetért a Donyec-medence speciális státuszának megadásáról, nem újdonság, mert korábban már többször is beszéltek róla.</p>
      <p>A Kreml sajtószolgálata szerint megvitatták az úgynevezett Steinmeier-formulát, a Frank-Walter Steinmeier volt német külügyminiszterről, jelenlegi államfőről elnevezett, Kijev, Donyeck és Luhanszk képviselői által elfogadott rendezési tervet. E szerint ki kell vonni a csapatokat, az ukrán törvények szerinti választást kell tartani, és csak ha ezek sikeresek voltak, tudnak tárgyalni a speciális státusz megadásáról. Sok ukrán viszont attól tart, hoyg a jelenlegi helyzetben lehetetlen fair választásokat tartani, ezért a Steinmeier formula okafogyott - Kijevben a tüntetések is emiatt zajlottak le.</p>
      <p>Tárgyaltak arról is, hogy a Luhanszk megyei Sztanicja Luhaszkánál és Zolote településnél befejeződött, Petrivszkénél pedig megkezdődött a csapatszétválasztás, amit Moszkva a csúcstalálkozó feltételéül szabott meg.</p>
      <p>A Kreml szerint hangsúlyozták a Donyec-medence különleges jogállásának az ukrán jogszabályokban való rögzítésének fontosságát.</p>
      <p>Az orosz elnök és a német kancellár megvitatta az ukrajnai gáztranzit feltételeiről Ukrajna, Oroszország és az Európai Bizottság között folyó tárgyalások kérdéseit.</p>
    </article>
  </body>
</html>