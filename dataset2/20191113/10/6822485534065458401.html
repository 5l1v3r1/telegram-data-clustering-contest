<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822038.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T10:03:00+00:00"/>
    <meta property="og:title" content="امیرآبادی‌فراهانی: زنگنه با وجود ارتشاء در پرونده کرسنت دوباره وزیر شد/ روحانی دستگیری برادرش را تاب نیاورد"/>
    <meta property="og:description" content="احمد امیرآبادی‌فراهانی در گفتگو با خبرگزاری آنا، با اشاره به صحبت‌های رئیس‌جمهور در یزد اظهار کرد: «روحانی در طول ۶ سال ریاست بر قوه‌مجریه نتوانست وعده‌هایی که در انتخابات به مردم داده بود را عملی کند و صحبت‌های او در جمع مردم یزد فرار رو به جلو از پاسخگویی درباره عملکرد دولتش بود»."/>
  </head>
  <body>
    <article>
      <h1>امیرآبادی‌فراهانی: زنگنه با وجود ارتشاء در پرونده کرسنت دوباره وزیر شد/ روحانی دستگیری برادرش را تاب نیاورد</h1>
      <address>
        <time datetime="2019-11-13T10:03:00+00:00">13 Nov 2019, 10:03</time>
      </address>
      <p>عضو هیئت رئیسه مجلس شورای اسلامی با بیان اینکه زنگنه در پرونده ارتشاء و فساد کرسنت دست داشت، ولی دوباره وزیر نفت شد، گفت: روحانی اگر می‌خواهد متخلفان معرفی شوند، بگوید در پرونده کرسنت و استات اویل چه کسانی نقش داشتند و چرا در این دولت سمت گرفتند؟</p>
      <p>احمد امیرآبادی‌فراهانی در گفتگو با خبرگزاری آنا، با اشاره به صحبت‌های رئیس‌جمهور در یزد اظهار کرد: «روحانی در طول ۶ سال ریاست بر قوه‌مجریه نتوانست وعده‌هایی که در انتخابات به مردم داده بود را عملی کند و صحبت‌های او در جمع مردم یزد فرار رو به جلو از پاسخگویی درباره عملکرد دولتش بود».</p>
      <p>وی با اشاره به صحبت‌های رئیس‌جمهور مبنی بر اینکه یک دلار هم در این دولت گم نشده است، تصریح کرد: «رئیس جمهور درست می‌گوید پول‌هایی که در دولت تدبیر و امید گم شده دلار نه، بلکه یورو بوده است».</p>
      <p>نماینده مردم قم در مجلس شورای اسلامی اظهار کرد: «چندین مورد عددهای چندصد هزار دلاری در دولت آقای روحانی وضعیتشان معلوم نیست؛ البته گفتن این حرف‌ها برایمان خوشایند نیست؛ چرا که موجب دلسردی مردم می‌شود».</p>
      <p>امیرآبادی بیان کرد: «آقای روحانی رئیس شورای عالی امنیت ملی است و عملکرد مدیران دولتش را هم خوب می‌داند ما این همه دستگیری از متخلفان در دولت داشتیم، چرا فرافکنی می‌کند و حرف‌هایی می‌زند که به انقلاب و نظام لطمه وارد کند».</p>
      <p>
        <b>روحانی دستگیری برادرش را تاب نیاورد</b>
      </p>
      <p>عضو هیئت رئیسه مجلس شورای اسلامی با تأکید بر اینکه مبارزه با فساد نیازی به هیاهو ندارد، تصریح کرد: «رئیس جمهور از دستگیری برادرش عصبانی است؛ او در ابتدا ژستی گرفت که اگر برادرم دستگیر شود صبر می‌کند؛ حال آنکه در واقعیت نتوانست این موضوع را تاب بیاورد و در یزد درون خود را نشان داد».</p>
      <p>وی  با بیان اینکه این رفتارها از فردی در کسوت رئیس جمهور بعید است، خاطرنشان کرد: «نمایندگان مجلس و رئیس جمهور قسم خورده‌اند که قانون اساسی را رعایت و از حقوق ملت دفاع کنند، آیا این رفتارها دفاع از حقوق ملت است؟».</p>
      <p>امیرآبادی اظهار کرد: «مردم امروز مشکل معیشت و اشتغال دارند، بیکاری جوانان برای مردم آزاردهنده شده و مسائل اقتصادی عامل طلاق‌ در بسیاری از خانواده‌هاست؛ بنابراین رئیس‌جمهور به عنوان رئیس شورای عالی امنیت ملی راه درستی را در پیش نگرفته است».</p>
      <p>نماینده مردم قم در مجلس شورای اسلامی با اشاره به صحبت‌های روحانی مبنی براینکه متخلفان را به مردم معرفی کنید، خاطرنشان کرد: «روحانی اگر می‌خواهد متخلفان معرفی شوند، بگوید در پرونده کرسنت و استات اویل چه کسانی نقش داشتند و چرا در این دولت سمت گرفتند؟».</p>
      <p>عضو هیئت رئیسه مجلس شورای اسلامی با تصریح اینکه افرادی قرارداد کرسنت را با اماراتی‌ها امضا کردند که بعد از لغو آن، دولت امارات توانست به بهانه این افراد موضوعی را در دیوان لاهه مطرح کند که منجر به محکومیت ایران شد.</p>
      <p>
        <b>عامل محکومیت ایران در پرونده کرسنت</b>
      </p>
      <p>وی با تأکید براینکه روحانی به مردم بگوید داور دیوان لاهه چه چیزی را عامل این محکومیت عنوان کرد، گفت: «در سال ۹۲ قبل از رأی اعتماد مجلس به بیژن نامدار زنگنه افرادی مانند؛ الیاس نادران، احمد توکلی، محمد دهقانی و بنده، جلسه‌ای با آقای روحانی و جهانگیری گذاشتیم و به آنان گفتیم اخباری از داوری لاهه داریم که اگر زنگنه وزیر نفت شود، در پرونده کرسنت محکوم می‌شویم، اما توجه نکردند».</p>
      <p>امیرآبادی اضافه کرد: «اصرار رئیس جمهور به حضور زنگنه در وزارت نفت سبب شد داوری لاهه مدعی شود اگر در زمان وزارت زنگنه ارتشائی رخ داده، چرا دوباره او را وزیر کردید! بنابراین آقای روحانی اکنون درباره اینگونه خسارت‌ها به مردم پاسخ دهد».</p>
      <p>عضو فراکسیون نمایندگان ولایی مجلس شورای اسلامی با اشاره به اینکه چرا رئیس جمهور از وزارت نفت نمی‌خواهد متخلفان را به مردم معرفی کند، اظهار کرد: «مگر معاونان زنگنه پرونده کرسنت را امضا نکرده و مقصر نبودند، مگر رشوه در پرونده کرسنت برای همه روشن نشد؛ چرا رئیس جمهور دوباره اینها را سر کار آورد؟».</p>
      <p>عضو هیئت رئیسه مجلس شورای اسلامی گفت: «چون در داوری لاهه مقصر شناخته شدیم، قدم بعدی آنان کارشناسی خسارت است و نمی‌خواهم از عدد و رقم‌ها بگویم که مستندی برای کارشناسان شود؛ ما رعایت مسائل ملی و ملت را می‌کنیم و حرف نمی‌زنیم، وگرنه اگر رقم‌ها را به مردم بگوییم، هیچ گاه آقای روحانی را نخواهند بخشید».</p>
    </article>
  </body>
</html>