<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/demonstrace-ochromily-hongkong-skoly-jsou-zavrene/1820428?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T10:40:00+00:00"/>
    <meta property="og:title" content="Demonstrace ochromily Hongkong, školy jsou zavřené"/>
    <meta property="og:description" content="Hongkong - Protivládní demonstranti už třetím dnem paralyzují život v Hongkongu, na několika místech ve městě se znovu střetli s policisty. Hongkongské úřady dnes kvůli obavám z násilností zrušily vyučování v základních, středních i vysokých školách, zavřená zůstala i řada obchodů, bank a stanic metra a železnice, informovala agentura Reuters."/>
  </head>
  <body>
    <article>
      <h1>Demonstrace ochromily Hongkong, školy jsou zavřené</h1>
      <address><time datetime="2019-11-13T10:40:00+00:00">13 Nov 2019, 10:40</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Protivládní demonstranti už třetím dnem paralyzují život v Hongkongu, na několika místech ve městě se znovu střetli s policisty. Hongkongské úřady dnes kvůli obavám z násilností zrušily vyučování v základních, středních i vysokých školách, zavřená zůstala i řada obchodů, bank a stanic metra a železnice, informovala agentura Reuters.</p>
      <slideshow>
        <figure>
          <img src="https://i3.cn.cz/6/1573810550_P201911150425201.jpg"/>
        </figure>
        <figure>
          <img src="https://i3.cn.cz/6/1573810418_P201911150423001.jpg"/>
        </figure>
        <figure>
          <img src="https://i3.cn.cz/6/1573810400_P201911150422401.jpg"/>
        </figure>
        <figure>
          <img src="https://i3.cn.cz/6/1573708461_P201911140193601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Studenti, kteří tvoří jádro prodemokratických protestů, v noci na dnešek sváděli bitvy s příslušníky policie v univerzitních areálech. V kampusu Čínské univerzity policie v noci zasahovala slzným plynem a gumovými projektily proti studentům, kteří na policisty házeli zápalné lahve a zakládali požáry.</p>
      <p>Bezpečnostní složky do prostor univerzit zatím nevstupovaly, v úterý ale strategii změnily, což vyvolalo mezi mladými lidmi silné rozhořčení, napsal zpravodajský server BBC. Během dnešního dne srážky mezi aktivisty a policií pokračovaly.</p>
      <p>Asi 1000 demonstrantů v zakázaných maskách zakrývajících obličej v poledne blokovalo ulice v obchodním centru města, kde se nacházejí luxusní obchody a nejdražší nemovitosti. Mnoho demonstrantů mělo na sobě oblek, což podle agentur naznačuje, že ke studentům se při protestních akcích přidávají také úředníci. Pořádková policie se snažila dav rozehnat. U budovy hongkongské burzy přitom policisté některé demonstranty srazili k zemi a bili obušky.</p>
      <p>Hongkongské úřady uvedly, že všechny školy ve městě zůstanou zavřené i ve čtvrtek. Kromě obav o bezpečnost žáků citoval školský úřad i problémy s dopravou ve městě. Demonstranti i dnes narušili provoz vlaků, když bránili uzavření dveří vagonů a poničili některé soupravy. Ve stanicích tak bylo vidět tisíce čekajících lidí, kteří se snažili dostat do práce.</p>
      <p>"Chceme narušit ekonomiku Hongkongu, aby si vláda uvědomila, že to se svými požadavky myslíme vážně," řekl agentuře Reuters 21letý student Lee, který strávil uplynulou noc výrobou zápalných bomb na Městské univerzitě. Mezi požadavky studentů patří kromě jiného vyšetření tvrdých zákroků policie proti demonstrantům a širší demokratické reformy, včetně svobodné volby správce Hongkongu.</p>
      <p>Hongkongské zdravotnické úřady uvedly, že při střetech mezi policisty a demonstranty bylo od pondělí zraněno 81 lidí.</p>
    </article>
  </body>
</html>