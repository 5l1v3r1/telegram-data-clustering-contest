<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/13/poreies-allilegiis-sti-gallia-meta-tin-apopeira-autoktonias-22hronou/"/>
    <meta property="og:site_name" content="neolaia.gr"/>
    <meta property="article:published_time" content="2019-11-13T10:04:18+00:00"/>
    <meta property="og:title" content="Πορείες αλληλεγγύης από φοιτητές στη Γαλλία μετά την απόπειρα αυτοκτονίας 22χρονου"/>
    <meta property="og:description" content="Ένας νέος άνθρωπος μόλις 22 χρονών, σπουδαστής στο Πανεπιστήμιο της Λυών, έκανε τις προάλλες απόπειρα να αυτοκτονήσει, βάζοντας φωτιά στον εαυτό του μπροστά από εστιατόριο Πανεπιστημίου στη Λυών, με τους φίλους του να δηλώνουν πως επρόκειτο για μια οργισμένη και απελπισμένη μορφή διαμαρτυρίας, εξαιτίας των μεγάλων οικονομικών ανισοτήτων, της λιτότητας και της ανεργίας που επικρατεί στη Γαλλία."/>
  </head>
  <body>
    <article>
      <h1>Πορείες αλληλεγγύης από φοιτητές στη Γαλλία μετά την απόπειρα αυτοκτονίας 22χρονου</h1>
      <h2>Διαδηλώσεις και πορείες αλληλεγγύης πραγματοποιούνται στη Γαλλία για τον 22χρονο φοιτητή που αυτοπυρπολήθηκε, λόγω σοβαρών οικονομικών προβλημάτων</h2>
      <address><time datetime="2019-11-13T10:04:18+00:00">13 Nov 2019, 10:04</time> by <a rel="author">neolaia.gr Team</a></address>
      <p>Ένας νέος άνθρωπος μόλις 22 χρονών, σπουδαστής στο Πανεπιστήμιο της Λυών, έκανε τις προάλλες απόπειρα να αυτοκτονήσει, βάζοντας φωτιά στον εαυτό του μπροστά από εστιατόριο Πανεπιστημίου στη Λυών, με τους φίλους του να δηλώνουν πως επρόκειτο για μια οργισμένη και απελπισμένη μορφή διαμαρτυρίας, εξαιτίας των μεγάλων οικονομικών ανισοτήτων, της λιτότητας και της ανεργίας που επικρατεί στη Γαλλία.</p>
      <p>Όπως αναφέρεται στο <i><b>leprogres.fr,</b></i> ένας εργάτης που βρισκόταν στο σημείο του αυτοπυρπολισμού, έσπευσε με έναν πυροσβεστήρα να σβήσει τις φλόγες, ενώ οι πυροσβέστες του παρείχαν αργότερα τις πρώτες βοήθειες.</p>
      <p>Οι φοιτητές στη Γαλλία, λοιπόν, πραγματοποίησαν πορείες σε πόλεις ολόκληρης της χώρας, ως ένδειξη αλληλεγγύης και στήριξης στον φοιτητή που επιχείρησε να αυτοκτονήσει την Παρασκευή και ο οποίος κατέφυγε σε αυτή την ακραία πράξη, καθώς αντιμετώπιζε σοβαρές οικονομικές δυσκολίες, για τις οποίες φέρεται να κατηγόρησε τους πολιτικούς και την Ευρωπαϊκή Ένωση.</p>
      <p>Σύμφωνα με το φοιτητικό σωματείο, Solidaires Etudiant-e-s Lyon, o 22χρονος φοιτητής νοσηλεύεται αυτή τη στιγμή «μεταξύ ζωής και θανάτου» , ενώ το σώμα του έχει καεί κατά το 90%, σύμφωνα με τις αρχές.</p>
      <p>Ο φοιτητής νοσηλεύεται σε κρίσιμη κατάσταση, ενώ μετά το περιστατικό στη Λυών, το hashtag <i><b># laprécaritétue</b></i>(«η ανασφάλεια σκοτώνει») έχει πάρει μεγάλη έκταση στα social media.</p>
      <figure>
        <img src="https://neolaia.gr/wp-content/uploads/2019/11/w55621042.jpg"/>
      </figure>
      <p>
        <b>«Η ανασφάλεια σκοτώνει»</b>
      </p>
      <p>Ενόψει του πρόσφατου αυτού γεγονότος, εκατοντάδες φοιτητές συγκεντρώθηκαν στη Λυών, ενώ διαμαρτυρίες πραγματοποιήθηκαν επίσης στο Παρίσι και την Λιλ, όπου ο πρώην Γάλλος Πρόεδρος, Φρανσουά Ολάντ, αναγκάστηκε να ακυρώσει ένα προγραμματισμένο συνέδριο.</p>
      <p>
        <b>To μήνυμα του 22χρονου</b>
      </p>
      <p>Λίγες ώρες πριν αυτοπυρποληθεί την Παρασκευή, ο 22χρονος δημοσίευσε στο Facebook ένα μήνυμα, κατηγορώντας τον Γάλλο πρόεδρο, Εμανουέλ Μακρόν, δυο προκατόχους του, την ηγέτη της ακροδεξιάς, Μαρίν Λεπέν, αλλά και εν γένει την Ευρωπαϊκή Ένωση πως <i>«τον δολοφόνησαν».</i></p>
      <p>Ο νεαρός φοιτητής στο Πανεπιστήμιο της Λυών έγραψε στο Facebook πως δεν έχει πλέον δύναμη να αντιμετωπίσει το οικονομικό βάρος του να ζει με 450 ευρώ τον μήνα, αναφέροντας -μεταξύ άλλων- στο μήνυμά του, τα εξής:</p>
      <p>
        <i>«Ας παλέψουμε ενάντια στην άνοδο του ρατσισμού, που το μόνο που κάνει είναι να μας διχάζει, και τον φιλελευθερισμό που δημιουργεί ανισότητες. Κατηγορώ τον Μακρόν, τον Ολάντ, τον Σαρκοζί και την ΕΕ πως με σκότωσαν, δημιουργώντας ένα αβέβαιο μέλλον για όλους μας, και επίσης κατηγορώ την Λεπέν που δημιούργησε μερικούς όχι τόσο ασήμαντους φόβους».</i>
      </p>
      <p>
        <b>Δείτε ακόμα: <a href="https://www.neolaia.gr/2019/11/13/17-noemvri-sxoles-katalipsi-enopsi-politehniou/">17 Νοέμβρη: Ποιες σχολές έχουν κατάληψη ενόψει Πολυτεχνείου (Λίστα)</a></b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/13/5tropoi-gia-na-gineis-pio-paragogikos/"/>
        <a href="https://neolaia.gr/neo/lifestyle"/>
        <a href="https://neolaia.gr/2019/11/13/anartisi-ergazomenis-asoee-kanei-to-giro-tou-fb/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/13/243-theseis-ston-idiotiko-tomea/"/>
        <a href="https://neolaia.gr/neo/ergasia"/>
        <a href="https://neolaia.gr/2019/11/13/black-friday-2019-prosfores-ke-pagides/"/>
        <a href="https://neolaia.gr/2019/11/13/deite-oles-tis-argies-2019-se-idiotiko-ke-dimosio-tomea/"/>
      </related>
    </article>
  </body>
</html>