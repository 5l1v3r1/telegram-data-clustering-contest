<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621309/%D8%AA%D9%86%D9%81%D8%B3-%D8%AF%D8%B1-%DB%B7-%DA%A9%D9%84%D8%A7%D9%86%D8%B4%D9%87%D8%B1-%D8%B3%D8%AE%D8%AA-%D8%B4%D8%AF-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%DB%B5-%D9%87%D8%B2%D8%A7%D8%B1-%D9%86%D9%81%D8%B1-%D8%B1%D8%A7-%D8%B1%D9%88%D8%A7%D9%86%D9%87-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%DA%A9%D8%B1%D8%AF-%D9%85%D8%B3%D8%A6%D9%88%D9%84%D8%A7%D9%86-%D8%A7%DA%AF%D8%B1-%D8%A8%D8%A7%D8%AF-%D8%A8%D9%88%D8%B2%D8%AF-%D8%A7%D9%88%D8%B6%D8%A7%D8%B9-%D8%AE%D9%88%D8%A8-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:58:00+00:00"/>
    <meta property="og:title" content="تنفس در ۷ کلانشهر سخت شد/ آلودگی هوا ۵ هزار نفر را روانه بیمارستان کرد/ مسئولان: اگر باد بوزد، اوضاع خوب می‌شود!"/>
    <meta property="og:description" content="شهردار تهران در واکنش به وضعیت آلودگی هوا گفته است: «اگر باد بوزد اوضاع خوب می‌شود.»"/>
  </head>
  <body>
    <article>
      <h1>تنفس در ۷ کلانشهر سخت شد/ آلودگی هوا ۵ هزار نفر را روانه بیمارستان کرد/ مسئولان: اگر باد بوزد، اوضاع خوب می‌شود!</h1>
      <h2>گزارشی از وضعیت شاخص‌های آلودگی هوا در کشور</h2>
      <address>
        <time datetime="2019-11-13T10:58:00+00:00">13 Nov 2019, 10:58</time>
      </address>
      <p>
        <i>شهردار تهران در واکنش به وضعیت آلودگی هوا گفته است: «اگر باد بوزد اوضاع خوب می‌شود.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آلودگی هوا در کلانشهرها بیش از 4730 شهروند ایرانی را روانه اورژانس کرد. پیرحسین کولیوند رئیس اورژانس کشور درباره آمار تجمیعی خدمات اورژانس پیش بیمارستانی و بیمارستانی در زمینه خدمات رسانی به بیماران تنفسی و قلبی در تاریخ ۱۹ ، ۲۰ و21آبان به تفکیک استان، گفته است در استان اصفهان ۷۱۸ بیمار تنفسی و قلبی، در استان البرز ۶۴۰بیمار، در استان تهران ۲۸۶۳بیمار، در استان قزوین ۲۱۹بیمار، در استان قم ۱۲۶ و در استان مرکزی ۱۶۴بیمار و در مجموع، چهار هزار و ۷۳۰ بیمار تنفسی و قلبی، توسط اورژانس پیش بیمارستانی و بیمارستانی پذیرش شده و تحت مراقبت های درمانی قرار گرفتند.</p>
      <p>آمار‌های دفتر پایش فراگیر سازمان حفاظت محیط زیست کشور نشان می‌دهد که اهوازی‌ها در 24ساعت گذشته ناسالم‌ترین هوا را تنفس کرده‌اند. همین آمارها هم هوای تهران، مشهد، اصفهان، کرج، قزوین، همدان را برای گروه‌های حساس، ناسالم اعلام کرد.</p>
      <figure>
        <img src="https://aftabnews.ir/files/fa/news/1398/8/22/358806_238.jpg"/>
      </figure>
      <p>«علیرضا آذریان» از کارشناسان مسئول آزمایشگاه هوا اداره کل محیط زیست خوزستان علت آلودگی هوای اهواز را آتش‌سوزی اراضی زراعی و صنایعی که در اطراف اهواز قرار دارد می‌داند و می‌گوید: «بواسطه بارشی که هفته گذشته اهواز تجربه کرد، رطوبت جوی هوا بالا رفت. از سوی دیگر باد کمتری هم وزید. این شرایط باعث ایستایی و پایداری جوی هوا شد.»</p>
      <p>به‌اعتقاد او این شرایط باعث می‌شود تا آلودگی‌ها که می‌تواند منشأ صنعتی یا کشاورزی داشته باشد در لایه‌های پایین جوی که محل حیات انسان هاست تجمع پیدا می‌کنند. او می‌گوید: «خوزستان بواسطه توسعه صنعت در حوزه نفت، پتروشیمی و صنایع جانبی یکی از شهرهای آلوده کشور محسوب می‌شود.» اما این کارشناس اعتقاد دارد آلودگی‌هایی که این روزها نفس خوزستانی‌ها بویژه اهوازی‌ها را تنگ کرده، علتش آتش زدن زمین‌های کشاورزی است. او می‌گوید: «کشاورزان به اشتباه فکر می‌کنند آتش زدن مزارع باعث قدرت و قوت خاک می‌شود. این مشکل در نقاط مختلف کشور اپیدمی دارد.» به گفته او باران‌های پاییزی و آتش‌سوزی مزارع باعث شده تا اهواز ناسالم‌ترین هوا را در میان کلانشهرها داشته باشد.</p>
      <p>معاون نظارت و پایش محیط زیست استان تهران هم می‌گوید: «در سنوات گذشته در این فصل سال شاخص آلودگی ما به عدد 200 می‌رسید اما الان متوسط ایستگاه‌های ما زیر 150 است.» به اعتقاد محمد رستگاری کاهش شاخص آلودگی در سال‌جاری به فعالیت‌هایی که در 5 سال اخیر انجام شده است برمی گردد. او بهبود کیفیت سوخت هوا بویژه درحوزه گازوئیل، ارتقای استاندارد خودروهای نو، جلوگیری از تولید موتورسیکلت‌های کاربراتوری، اجرای دقیق فرآیند معاینه فنی و کنترل اتوماتیک در سطح شهر را از جمله دلایل کاهش آلودگی تهران می‌داند.</p>
      <p>رستگاری نوسازی ناوگان فرسوده کشور بویژه در حوزه خودروهای دیزلی و گسترش حمل‌و‌نقل عمومی را از جمله گام‌های باقی مانده برای حل معضل آلودگی هوا می‌داند. آلودگی هوا باعث تعطیلی مهدکودک‌ها، مدارس ابتدایی و پیش دبستانی شهر تهران و شهرری نیز شد و به‌گفته انوشیروان محسنی بند‌پی استاندار تهران بر اساس بند ٣ قانون هوای پاک، لازم است تمامی مدیران دستگاه‌های اجرایی با مرخصی والدینی که مدارس فرزندانشان تعطیل است، موافقت کنند. آلودگی هوای تهران به دهمین روزخود وارد شد. هواشناسی پیش‌بینی کرده است که این وضعیت تا روز پنجشنبه پایدارخواهد ماند. وارونگی هوا، وضعیت آلودگی را اگرچه به مرز اضطرار برای همه گروه‌های جامعه نرسانده، اما تداوم این وضعیت، خطرناک به نظرمی رسد. کارگروه کاهش آلودگی هوای تهران مصوباتی را برای کاهش آلایندگی‌ها اجرا کرده است. کاهش 50 درصدی بلیت حمل و نقل عمومی یکی از این مصوبات است، اما شهروندان معتقدند که برخی رانندگان در بعضی خطوط از این مصوبه سرباز زده و بهای کامل را از آنها دریافت می‌کنند. انتقادی که شهردار تهران به آن اینطور واکنش نشان داده: در برخی خطوط، اتوبوس‌های بخش خصوصی به پارکینگ نیامده و به‌روز رسانی نشده بودند که حالا این مشکل حل شده است.» با اینهمه باید پرسید چرا براساس ماده ۱۱ آیین‌نامه ماده ۲قانون هوای پاک، موتورسیکلت‌سازان، در ازای تولید هر دستگاه موتور بنزینی، یک دستگاه موتورسیکلت فرسوده را اسقاط نمی‌کنند؟! یا چرا 15 دستگاه مسئول، پاسخگو نیستند و البته چرا همچنان اجرای طرح ترافیک جدید، مناقشه میان پلیس و شهرداری است؟ پلیس تأکید می‌کند که در نامه‌ای به شهرداری تهران موارد انتقادات و مشکلات طرح جدید ترافیک را اعلام کرده است «اما همچنان این ابهام وجود دارد که چرا پلیس با وجود آگاهی از تبعات منفی اجرای این طرح، پای آن را امضا کرده است؟ سردار حسین رحیمی، رئیس پلیس پایتخت گفته: «باید طرح‌ها بر اساس مصوبات اخیر تغییر کند و آن افرادی که می‌گویند پلیس طرحی را امضا کرده این درست است.ما معتقدیم پاسخ شهرداری در مورد طرح کاهش آلودگی هوا غیرکارشناسی است.»</p>
      <p>شهردار تهران هم گفته: «اینکه می‌گویند نظرات پلیس گرفته نمی‌شود صحت ندارد و اتفاقاً در شورای ترافیک موضوعات مختلف مطرح می‌شود و پلیس حضور دارد و باید به جای تصمیمات سلیقه‌ای به‌سمت اجرای قانون برویم.»</p>
      <p>پیروز حناچی همچنین در مراسم تقدیر از تاکسیران امانتدار گفته است: «اگر باد بوزد اوضاع خوب می‌شود.»</p>
    </article>
  </body>
</html>