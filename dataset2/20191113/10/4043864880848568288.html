<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231833/"/>
    <meta property="og:site_name" content="Українська правда"/>
    <meta property="article:published_time" content="2019-11-13T10:41:10+00:00"/>
    <meta property="og:title" content="&quot;Батьківщина&quot; і ОПЗЖ гальмували засідання Ради: блокують трибуну і президію"/>
    <meta property="og:description" content="Депутати від “Батьківщини” та “Опозиційної платформи – За життя” блокують президію та трибуну Верховної Ради, яка має розглянути законопроєкт про скасування заборони на продаж земель сільськогосподарського призначення."/>
  </head>
  <body>
    <article>
      <h1>"Батьківщина" і ОПЗЖ гальмували засідання Ради: блокують трибуну і президію</h1>
      <address>
        <time datetime="2019-11-13T10:41:10+00:00">13 Nov 2019, 10:41</time>
      </address>
      <p>Депутати від "Батьківщини" та "Опозиційної платформи – За життя" блокують президію та трибуну Верховної Ради, яка має розглянути законопроєкт про скасування заборони на продаж земель сільськогосподарського призначення.</p>
      <p><b>Джерело</b>: "Українська правда"</p>
      <p><b>Деталі</b>: Після закінчення консультацій в кабінеті голови парламенту Дмитра Разумкова лідери фракцій і спікер повернулись до зали.</p>
      <p>Разумков намагався продовжити засідання парламенту після перерви.</p>
      <p>Однак вся президія і простір навколо трибуни ВР зайнятий депутатами "Батьківщини" і "ОПЗЖ".</p>
      <figure>
        <img src="https://img.pravda.com/images/doc/8/1/818f830-75037922-798739943913282-1184191207278903296-n.jpg"/>
        <figcaption>
          <cite>фото: Роман Романюк, УП</cite>
        </figcaption>
      </figure>
      <p>Спікер кілька разів звернувся до депутатів з проханням звільнити президію: "Колеги, прошу звільність президію. Якщо хочете біля трибуни, можете біля трибуни блокувати, але президія має бути вільна. Я не приходжу і не займаю чужих місць, тому прошу щоб і ви не заважали нам працювати".</p>
      <p>Трибуну займала лідерка "Батьківщини" Юлія Тимошенко.</p>
      <p>Праворуч від неї прохід блокують депутати "ОПЗЖ" на чолі з Віктором Медведчуком, Сергієм Льовочкіним, Юрієм Бойком, Вадимом Рабіновичем.</p>
      <figure>
        <img src="https://img.pravda.com/images/doc/b/d/bd1cab6-75653274-717254178784592-7557986347433066496-n.jpg"/>
        <figcaption>
          <cite>фото: Роман Романюк, УП</cite>
        </figcaption>
      </figure>
      <p>У ложі офіційних делегацій розвернутий банер ОПЗЖ: "Не дамо розкрасти землю".</p>
      <p>Пізніше спікер Разумков все ж розпочав засідання, хоча трибуну та президію так і не розблокували.</p>
      <p><b>Що було раніше:<i> </i></b>Під Верховну Раду, яка 13 листопада розглядатиме законопроєкт про скасування заборони на продаж земель сільськогосподарського призначення, принесли <a href="https://www.pravda.com.ua/news/2019/11/13/7231819/">труп свині у труні</a> і похоронні вінки.</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/?fbclid=IwAR0WSsLUnveE5OCtKbOECHGoFPJKfWjLW9jLVtDOOISpfljudLR20FmavN0">Ринок землі Зеленського. Яким він буде</a></b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/13/653650/?fbclid=IwAR0JBIxnxi2RrozlbBAphYWNUbGOtBT2raYljsDE6DXbcDr99daM7_HxHk0">Рада голосує за ринок землі: чи вдалось Зеленському вмовити "своїх"</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
        <li>У 2017 році лідер "ЄС", на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
        <li>Наразі фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають <a href="https://www.pravda.com.ua/news/2019/11/12/7231701/">проти продажу земель</a> сільськогосподарського призначення.</li>
      </ul>
      <footer>Роман Романюк, Соня Лукашова, УП</footer>
      <related>
        <a href="https://www.pravda.com.ua/news/2019/11/13/7231829/"/>
        <a href="https://www.epravda.com.ua/news/2019/11/13/653655/"/>
        <a href="https://www.pravda.com.ua/news/2019/11/13/7231819/"/>
      </related>
    </article>
  </body>
</html>