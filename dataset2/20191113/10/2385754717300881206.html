<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/energia/597106/ston-stoxo-kronos-tou-oikopedou-6-tis-aoz-i-geotrisi-tis-enitotal"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T10:46:00+00:00"/>
    <meta property="og:title" content="Στον στόχο «Κρόνος» του οικοπέδου 6 της ΑΟΖ η γεώτρηση της ENI/TOTAL"/>
    <meta property="og:description" content="Στον στόχο «Κρόνος» στο θαλασσοτεμάχιο 6 της κυπριακής ΑΟΖ, θα πραγματοποιηθεί η επόμενη γεώτρηση της κοινοπραξίας ENI/TOTAL. Η γεώτρηση που χρονικά..."/>
  </head>
  <body>
    <article>
      <h1>Στον στόχο «Κρόνος» του οικοπέδου 6 της ΑΟΖ η γεώτρηση της ENI/TOTAL</h1>
      <address><time datetime="2019-11-13T10:46:00+00:00">13 Nov 2019, 10:46</time> by <a rel="author">Sigmalive</a></address>
      <p>Στον στόχο «Κρόνος» στο θαλασσοτεμάχιο 6 της κυπριακής ΑΟΖ, θα πραγματοποιηθεί η επόμενη γεώτρηση της κοινοπραξίας ENI/TOTAL.</p>
      <p>Η γεώτρηση που χρονικά τοποθετείται τέλος του 2019 με αρχές του 2020 θα πραγματοποιηθεί από το γεωτρύπανο «Tungsten Explorer», το οποίο προηγουμένως θα είναι στον Λίβανο όπου διενεργεί γεώτρηση εντός της ΑΟΖ του.</p>
      <figure>
        <img src="https://www.sigmalive.com/uploads/default/files/15dcbc55ca995e.jpg"/>
      </figure>
      <p>Ο στόχος τέθηκε ως προτεραιότητά τους λόγω των ελπιδοφόρων χαρακτηριστικών του (καρστικός ασβεστόλιθος), που αφενός δίνουν καλές πιθανότητες για υπολογίσιμο κοίτασμα και αφετέρου θα δώσουν πολύ καλές γεωλογικές πληροφορίες για επόμενες γεωτρήσεις.</p>
      <p>Για τα τεχνικά δεδομένα των γεωτρήσεων αναμένεται να τηρηθεί εμπιστευτικότητα, καθώς η εμπειρία από προηγούμενες γεωτρήσεις επιβάλλει, δεδομένης της Τουρκικής προκλητικότητας, τον άρτιο συντονισμό όλων των εμπλεκόμενων φορέων: του κράτους, των υπηρεσιών ασφαλείας καθώς και των εταιρειών.</p>
      <p>Αξίζει να σημειωθεί ότι το βόρειο κομμάτι του τεμαχίου 6 εμπίπτει μέσα στις παράνομες διεκδικήσεις της Άγκυρας στην Ανατολική Μεσόγειο.</p>
      <p>Σύμφωνα με την ελληνική μυθολογία, ο Κρόνος υπήρξε ο μικρότερος σε ηλικία και δύναμη από τους Τιτάνες, αλλά ο πιο πανούργος και φιλόδοξος. Ανέτρεψε τον πατέρα του Ουρανό με τη βοήθεια της μητέρας του Γαίας, αλλά φοβούμενος μια ίδια μοίρα κατάπιε τα παιδιά του.</p>
    </article>
  </body>
</html>