<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/eset-varuje-pred-falesnymi-antiviry-pro-android-39427"/>
    <meta property="og:site_name" content="mobilenet.cz"/>
    <meta property="article:published_time" content="2019-11-13T10:15:00+00:00"/>
    <meta property="og:title" content="ESET varuje před falešnými antiviry pro Android"/>
    <meta property="og:description" content="Pro zařízení s operačním systémem Android je stále nejvýraznější hrozbou reklamní malware z rodiny Hiddad Detekce tzv. scareware, kdy útočníci využívají strachu uživatele, představovala 3 % z celkového počtu detekcí hrozeb pro mobilní platformu společnosti Google Vyplývá to z pravidelných statistik bezpečnostní společnosti ESET"/>
  </head>
  <body>
    <article>
      <h1>ESET varuje před falešnými antiviry pro Android</h1>
      <address><time datetime="2019-11-13T10:15:00+00:00">13 Nov 2019, 10:15</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Pro zařízení s operačním systémem Android je stále nejvýraznější hrozbou reklamní malware z rodiny Hiddad <br/>   •  Detekce tzv. scareware, kdy útočníci využívají strachu uživatele, představovala 3 % z celkového počtu detekcí hrozeb pro mobilní platformu společnosti Google <br/>   •  Vyplývá to z pravidelných statistik bezpečnostní společnosti ESET</b>
      </p>
      <p>Reklamní malware z rodiny Hiddad je třetí měsíc za sebou nejvážnější kybernetickou hrozbou pro platformu Android. Různé mutace této rodiny se umístily na prvním a třetím místě říjnové statistiky rizik. Nejrizikovější typy Hiddad.HI a Hiddad.XF stojí společně za necelými 7 % detekcí.</p>
      <p>Tento malware zobrazuje uživateli infikovaného zařízení reklamu skrytým způsobem. To v praxi znamená, že uživatel nedokáže určit, která aplikace reklamy spouští. Hiddad se nejčastěji skrývá v aplikacích pro přehrávání a stahování videí.</p>
      <related>
        <h4>Přečtěte si také</h4>
        <a href="https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329"/>
      </related>
      <p>„<i>Ačkoliv na platformě Android existuje řada sofistikovanějších druhů útoků, tak malware zobrazující nechtěné reklamy představuje majoritní ohrožení. Důvodem je patrně to, že s poměrně malým úsilím je tento škodlivý kód pro útočníky rentabilní. Domníváme se také, že reklamu mnoho uživatelů nevnímá jako nebezpečnou ale spíše jako nutné zlo,</i>“ říká Martin Jirkal, vedoucí analytického oddělení v pražské pobočce firmy ESET.</p>
      <h3>Třetí měsíc čelí uživatelé falešnému antiviru</h3>
      <p>Na druhém místě se umístil trojský kůň FakeAV s 3 % detekcí. V tomto případě se škodlivý kód skrývá v aplikacích, které vydávají útočníci za antivir pojmenovaný například „Virus Removal for Android“ nebo „Automatic Virus Scanner“. Jedná se o tzv. scareware. Po instalaci a spuštění infikovaná aplikace varuje uživatele, že jeho zařízení obsahuje škodlivý kód a za poplatek nabízí řešení. Nicméně se jedná o podvod, zařízení je zpravidla v pořádku.</p>
      <related>
        <h4>Přečtěte si také</h4>
        <a href="https://mobilenet.cz/clanky/pod-poklickou-jak-funguje-skodliva-aplikace-37113"/>
      </related>
      <p>Experti upozorňují, že malware si uživatelé sami stáhnou a nainstalují. Doporučují proto pečlivě vybírat, jaké aplikace si uživatel vybírá. Napovědět mohou recenze uživatelské komunity, počet stažení i oprávnění, která aplikace požaduje.</p>
      <h4>Nejčastější kybernetické hrozby pro platformu Android za říjen 2019:</h4>
      <ol>
        <li>Trojan.Android/Hiddad.HI (3,65 %)</li>
        <li>Trojan.Android/FakeAV (3,17 %)</li>
        <li>Trojan.Android/Hiddad.XF (3,08 %)</li>
        <li>Trojan.Android/Plankton (2,87 %)</li>
        <li>Trojan.Android/Rootnik (2,22 %)</li>
        <li>Trojan.Android/Hiddad.XO (1,86 %)</li>
        <li>Trojan.Android/HiddenApp.HG (1,79 %)</li>
        <li>Trojan.Android/TrojanDropper.Shedun (1,57 %)</li>
        <li>Trojan.Android/Hiddad.DR (1,55 %)</li>
        <li>Trojan.Android/TrojanDropper.Agent.DGR (1,52 %)</li>
      </ol>
      <p>„<i>V neposlední řadě bych doporučil nainstalovat si do zařízení spolehlivý bezpečnostní program,</i>“ doporučuje Jirkal. Dodává, že uživatelé produktů ESET jsou před všemi uvedenými detekcemi chráněni.</p>
      <related>
        <h4>Související články</h4>
        <a href="https://mobilenet.cz/clanky/nejvetsi-hrozba-ceskeho-internetu-v-lednu-falesne-dotazniky-37090"/>
        <a href="https://mobilenet.cz/clanky/dve-tretiny-antiviru-pro-android-neprosly-nezavislym-testem-37429"/>
        <a href="https://mobilenet.cz/clanky/cesi-si-neaktualizuji-operacni-system-a-nehlidaji-domaci-sit-rika-pruzkum-39357"/>
        <a href="https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329"/>
        <a href="https://mobilenet.cz/clanky/eset-varuje-pred-aplikacemi-ktere-spousteji-skryte-reklamy-39099"/>
        <a href="https://mobilenet.cz/clanky/mezi-uzivateli-androidu-se-siri-ransomware-pozor-na-odkazy-v-sms-38531"/>
      </related>
    </article>
  </body>
</html>