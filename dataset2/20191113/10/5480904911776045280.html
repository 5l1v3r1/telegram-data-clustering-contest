<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-v-brne-osvobodil-v-kauze-solaru-schneidrovou-i-vitaskovou/1820298?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T10:13:00+00:00"/>
    <meta property="og:title" content="Soud v Brně osvobodil v kauze solárů Schneidrovou i Vításkovou"/>
    <meta property="og:description" content="Brno - Krajský soud v Brně dnes nanovo rozhodoval v části kauzy solárních elektráren na Chomutovsku. Zprostil obžaloby bývalou předsedkyni Energetického regulačního úřadu (ERÚ) Alenu Vitáskovou, a stejně rozhodl i u bývalé vedoucí odboru licencí ERÚ Michaely Schneidrové. Podle soudu skutek není trestným činem. Obě ženy obžalované ze zneužití pravomoci v úterý u soudu znovu vinu odmítly, dnes u soudu nebyly. Zprošťující rozsudek Vitáskové je pravomocný, strany se vzdaly práva na odvolání. U Schneidrové se žalobce odvolal na místě."/>
  </head>
  <body>
    <article>
      <h1>Soud v Brně osvobodil v kauze solárů Schneidrovou i Vításkovou</h1>
      <address><time datetime="2019-11-13T10:13:00+00:00">13 Nov 2019, 10:13</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Krajský soud v Brně dnes nanovo rozhodoval v části kauzy solárních elektráren na Chomutovsku. Zprostil obžaloby bývalou předsedkyni Energetického regulačního úřadu (ERÚ) Alenu Vitáskovou, a stejně rozhodl i u bývalé vedoucí odboru licencí ERÚ Michaely Schneidrové. Podle soudu skutek není trestným činem. Obě ženy obžalované ze zneužití pravomoci v úterý u soudu znovu vinu odmítly, dnes u soudu nebyly. Zprošťující rozsudek Vitáskové je pravomocný, strany se vzdaly práva na odvolání. U Schneidrové se žalobce odvolal na místě.</p>
      <p>V případu šlo o licence, které podle obžaloby majitelé solárních elektráren Saša-Sun a Zdeněk-Sun dostali neoprávněně na základě nepravdivých revizních zpráv. Získali tím právo na výhodnou výkupní cenu za solární elektřinu dodanou do veřejné sítě, která platila pro elektrárny s licencí do konce roku 2010.</p>
      <p>Vitáskovou krajský soud původně poslal na 8,5 roku do vězení, Vrchní soud v Olomouci ji ale obžaloby zprostil. V neprospěch Vitáskové podal dovolání nejvyšší státní zástupce. Nejvyšší soud (NS) pak krajskému soudu uložil, aby zpřesnil důvody zproštění, soud tak musel rozhodnout znovu. V případě Schneidrové bylo podle NS zapotřebí doplnit dokazování. Schneidrovou nechal loni v prosinci Nejvyšší soud propustit z výkonu sedmiletého trestu. Ve vězení strávila podle svého obhájce asi půl roku.</p>
      <p>"V žalobním návrhu označený skutek není trestným činem," uvedl předseda senátu Aleš Novotný. Soudce doplnil, že soud prvního stupně je vázán závěry soudu vyššího stupně, ať už s nimi lze souhlasit či ne. Proto je v obou případech rozhodnutí zprošťující. V případě Schneidrové Novotný uvedl, že se skutek stal, trestným činem však není. V případě Vitáskové upravil důvody zproštění, kdy se skutek zčásti stal, ani tady ale není trestným činem.</p>
      <p>Žalobce Radek Mezlík v úterý v závěrečné řeči navrhl zproštění obžaloby Vitáskové, řekl, že je třeba respektovat názor Nejvyššího soudu a není prostor pro další soudní ping-pong. Dnes se v jejím případě vzdal práva na odvolání, stejně tak i obhájce, rozhodnutí soudu je tedy pravomocné.</p>
      <p>Pro Schneidrovou žalobce navrhl nanovo sedmiletý trest vězení. V jejím případě se na místě odvolal, věc tak bude řešit Vrchní soud v Olomouci.</p>
      <p>"Mám za to, že i s ohledem na nové skutečnosti a nově vyvíjející se právní názory je možno usuzovat o její vině," řekl novinářům Mezlík. Dřívější rozhodovací praxe ERÚ totiž podle Mezlíka dávala Schneidrové zapravdu, nyní se ale změnila.</p>
      <p>Obhájci v obou případech navrhli zproštění obžaloby, rozhodnutí soudu přivítali. "Konečně po necelých sedmi letech jsme se dočkali pravomocného zprošťujícího rozhodnutí vůči mojí klientce. Myslím si, že jí to přinese trochu klidu," řekl obhájce Vitáskové Tomáš Gřivna.</p>
      <p>"Zdejší soud v plné míře ve svém rozhodnutí respektoval předchozí rozhodnutí Nejvyššího soudu, nemohl rozhodnout jinak. S klientkou prokonzultuji výsledek tohoto řízení, ale nepředpokládám, že by mi dala pokyn k podání odvolání," řekl obhájce Schneidrové Josef Bartončík.</p>
      <p>V případu soudy potrestaly dalších šest lidí. Majitelé elektráren, bratři Alexandr a Zdeněk Zemkové, od Vrchního soudu v Olomouci odešli se shodným trestem šest let a devět měsíců. S dovoláním neuspěli. Všech šest jich neuspělo ani u Ústavního soudu, ke kterému podali stížnosti.</p>
    </article>
  </body>
</html>