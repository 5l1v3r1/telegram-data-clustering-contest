<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Durzuk-grabezh-Dvama-povaliha-plovdivchanin-na-zemyata-zaplashiha-go-s-nozh-913457"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T10:15:00+00:00"/>
    <meta property="og:title" content="Дързък грабеж! Двама повалиха пловдивчанин на земята, заплашиха го с нож"/>
    <meta property="og:description" content="Двама, извършили дързък грабеж, са установени и задържани от служители на РУ-Пещера и участъка в Бра..."/>
  </head>
  <body>
    <article>
      <h1>Дързък грабеж! Двама повалиха пловдивчанин на земята, заплашиха го с нож</h1>
      <address>
        <time datetime="2019-11-13T10:15:00+00:00">13 Nov 2019, 10:15</time>
      </address>
      <p>Двама, извършили дързък грабеж, са установени и задържани от служители на РУ-Пещера и участъка в Брацигово. Сигнал за случилото се е бил подаден от 71-годишния А.Т. от Пловдив. Пенсионерът отишъл да види 93-годишната си майка в Брацигово и останал през нощта при нея. След полунощ двама млади мъже проникнали в къщата на старицата.</p>
      <p>Там те заплашили с нож А.Т., повалили го на пода и дори успели да му нанесат порезна рана в областта на ръката. След това нападателите направили опит да отмъкнат намиращите се в жилището 90 лева, но не успели и избягали. На мястото пристигнали екипи на участъка в Брацигово и полицейското управление в Пещера.</p>
      <p>Извършен е щателен оглед на местопроизшествието, иззети са веществени доказателства. В оперативно-издирвателните действия се включил и водач на служебно куче от ОДМВР-Пазарджик. В резултат на усърдна работа криминалисти и униформени стигнали до самоличността на грабителите. Оказало се, че това са М.С.- 20г. и Г.В.- 27г., и двамата живеещи в Брацигово. Те са задържани в ареста на РУ-Пещера, а спрямо тях се води полицейско производство под наблюдението на прокурор от Районната прокуратура в родопския град.</p>
    </article>
  </body>
</html>