<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/nepszavazast-tartanak-az-eutanaziarol-uj-zelandon?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-13T10:53:20+00:00"/>
    <meta property="og:title" content="Népszavazást tartanak az eutanáziáról Új-Zélandon"/>
    <meta property="og:description" content="A parlament elfogadta az erről szóló javaslatot."/>
  </head>
  <body>
    <article>
      <h1>Népszavazást tartanak az eutanáziáról Új-Zélandon</h1>
      <address><time datetime="2019-11-13T10:53:20+00:00">13 Nov 2019, 10:53</time> by <a rel="author">MTI </a></address>
      <p>Támogatta az új-zélandi parlamenti képviselők többsége egy szerdai szavazáson az eutanáziát legalizáló törvényjavaslatot, amelyről így jövőre népszavazást tarthatnak az országban.</p>
      <p>Az eutanáziát lehetővé tevő törvény ugyanis csak akkor léphet hatályba, ha a választópolgárok többsége is támogatja az intézkedést. Előrejelzések szerint az új-zélandiak többsége az eutanázia mellett szavaz majd a jövő évi referendumon.</p>
      <p>Két évig tartó vita után a törvénytervezetet végül 69 képviselő támogatta szerdán, és 51-en szavaztak ellene.</p>
      <p>A tervezett jogszabály értelmében az eutanáziát olyan gyógyíthatatlan betegségben szenvedő páciens kérheti majd, aki nagy valószínűséggel nem él már tovább 6 hónapnál, és akinek a megromlott egészségi állapota visszafordíthatatlannak számít, illetve olyan "elviselhetetlen szenvedést" kell kiállnia, amelyet az orvosok már nem tudnak enyhíteni.</p>
    </article>
  </body>
</html>