<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741484"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:31:00+00:00"/>
    <meta property="og:title" content="ฆ่าทอมยัดท่อเน่าเป็นซาก มุ่งปมชู้สาว-เร่งล่าคนร้าย"/>
    <meta property="og:description" content="สาวทอมวัย 23 ปี หายตัวนาน 3 สัปดาห์ พบอีกทีถูกฆ่าหมกยัดท่อเน่าเป็นซาก แม่เผยอดีตลูกเคยกินยาฆ่าตัวตายแต่ช่วยทัน ด้านตำรวจมุ่งปมชู้สาวเป็นหลัก เฝ้าจับตาชายต้องสงสัยมีสัมพันธ์สนิทกับผู้เสียชีวิต "/>
  </head>
  <body>
    <article>
      <h1>ฆ่าทอมยัดท่อเน่าเป็นซาก มุ่งปมชู้สาว-เร่งล่าคนร้าย</h1>
      <address>
        <time datetime="2019-11-13T10:31:00+00:00">13 Nov 2019, 10:31</time>
      </address>
      <figure>
        <img src="https://www.dailynews.co.th/admin/upload/20191113/news_IBPUOcKRJV174351_533.jpg?v=201911132110"/>
      </figure>
      <p>
        <b>สาวทอมวัย 23 ปี หายตัวนาน 3 สัปดาห์ พบอีกทีถูกฆ่าหมกยัดท่อเน่าเป็นซาก แม่เผยอดีตลูกเคยกินยาฆ่าตัวตายแต่ช่วยทัน ด้านตำรวจมุ่งปมชู้สาวเป็นหลัก เฝ้าจับตาชายต้องสงสัยมีสัมพันธ์สนิทกับผู้เสียชีวิต </b>
      </p>
      <p>เมื่อวันที่ 13 พ.ย. ร.ต.อ.ชัชพล คณะแพง รอง สว.สอบสวน สภ.บ้านโคก อ.เมืองเพชรบูรณ์ รับแจ้งพบศพคนเสียชีวิตบริเวณสวนมะขาม บ้านน้ำอ้อม หมู่ 6 ต.บ้านโคก อ.เมือง จึงเดินไปสอบสวน ในที่เกิดเหตุเป็นสวนมะขามหวานเปลี่ยวลึก และมีบ้านชั้นเดียวถูกปล่อยรกร้าง ป่าหญ้าขึ้นคลุม ห่างตัวบ้านออกไปมีวงท่อซีเมนต์ลักษณะเป็นบ่อบรรจุน้ำ ภายในบ่อดังกล่าวพบศพผู้หญิงทราบชื่อ น.ส.เสาวลักษณ์ โนนสังข์ อายุ 23 ปี ชาวต.ดงมูลเหล็ก อ.เมืองเพชรบูรณ์ สภาพศพเน่าเปื่อย คาดว่าเสียชีวิตแล้วไม่ต่ำกว่า 10 วัน และพบบัตรประชาชนของผู้เสียชีวิตตกหล่นอยู่บนพื้นดิน จึงเก็บไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191113/news_fgisSGfpRA174352_533.jpg?v=201911132110?v=4915"/>
      </figure>
      <p> <br/>จากการสอบสวน นางพยัพ โนนสังข์ อายุ 52 ปี มารดาผู้เสียชีวิต ยืนยันว่า ศพที่พบเป็นบุตรสาวที่หายตัวออกจากบ้านไปตั้งแต่วันที่ 22 ต.ค.ที่ผ่านมา ตนได้ไปแจ้งความคนหายไว้ที่ สภ.เมืองเพชรบูรณ์ พร้อมกับชักชวนชาวบ้านและญาติพี่น้องออกตามหา กระทั่งล่าสุดวันที่ 11 พ.ย.ที่ผ่านมา พบรถจักรยานยนต์ของบุตรสาวจอดทิ้งไว้ในบ้านร้างที่เกิดเหตุ แต่ไม่พบตัวบุตร จึงแจ้งไปยัง พ.ต.อ.ฐิติภัทร อินทร์รักษ์ ผกก.สภ.บ้านโคก ให้ทราบพร้อมจัดกำลังตำรวจออกค้นหาบริเวณดังกล่าว พบถุงยางอนามัยใช้แล้วถูกทิ้งไว้จึงเก็บไว้เป็นหลักฐาน และได้กลิ่นเหม็นคล้ายซากศพอย่างรุนแรง จนพบบุตรสาวกลายเป็นศพถูกฆ่าตายหมกศพไว้ในท่อดังกล่าว นางพยัพ ให้การอีกว่า บุตรสาวป่วยเป็นโรคซึมเศร้า ต้องกินยารักษาอาการตลอด และเคยกินยาฆ่าตัวตายมาแล้วครั้งหนึ่ง แต่ตนและญาติ ๆ ช่วยไว้ได้ทัน </p>
      <figure>
        <img src="https://www.dailynews.co.th/admin/upload/20191113/news_KYQSVzdUSe174352_533.jpg?v=201911132110?v=1965"/>
      </figure>
      <p> <br/>อย่างไรก็ตาม การสอบสวนของเจ้าหน้าที่ตำรวจพบว่าเบื้องต้น ผู้เสียชีวิตมีนิสัยลักษณะคล้ายสาวทอม และคบหาเพื่อนหญิงและเพื่อนชายหลายคน ประเด็นการสอบสวนของเจ้าหน้าที่ตำรวจ จึงมุ่งไปยังเรื่องชู้สาวเป็นหลัก ทั้งนี้เจ้าหน้าที่ตำรวจยังเฝ้าติดตามตัวและพฤติกรรมของชายรายหนึ่ง ซึ่งตกเป็นผู้ต้องสงสัย เนื่องจากมักจะให้เงินทองแก่ผู้เสียชีวิตใช้เป็นประจำทุกครั้งที่ร้องขอ แต่อย่างไรก็ดีจะติดตามสอบสวนติดตามตัวคนร้ายตัวจริงมาดำเนินคดีตามกฎหมายต่อไป.</p>
    </article>
  </body>
</html>