<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/benetke-z-rekordno-gladino-vode"/>
    <meta property="og:site_name" content="Primorske novice"/>
    <meta property="article:published_time" content="2019-11-13T10:32:00+00:00"/>
    <meta property="og:title" content="“Apokaliptično uničenje” v Benetkah"/>
    <meta property="og:description" content="Plimovanje Jadranskega morja je minulo noč povzročilo težave na italijanski obali. Italijanski mediji poročajo o močnem dežju, neprestanih sunkih burje ter poplavljenih obalnih predelih mest. V Benetkah so ponoči izmerili rekordno visoko gladino morja, dve osebi sta umrli. Predsednik Benečije Luca Zaia govori o “apokaliptičnem uničenju” Benetk."/>
  </head>
  <body>
    <article>
      <h1>“Apokaliptično uničenje” v Benetkah</h1>
      <address><time datetime="2019-11-13T10:32:00+00:00">13 Nov 2019, 10:32</time> by <a rel="author">STA</a></address>
      <p>
        <b>Plimovanje Jadranskega morja je minulo noč povzročilo težave na italijanski obali. Italijanski mediji poročajo o močnem dežju, neprestanih sunkih burje ter poplavljenih obalnih predelih mest. V Benetkah so ponoči izmerili rekordno visoko gladino morja, dve osebi sta umrli. Predsednik Benečije Luca Zaia govori o “apokaliptičnem uničenju” Benetk.</b>
      </p>
      <figure>
        <img src="https://static.primorske.si/foto/highres/gnweb/719551_benetke1.jpg"/>
        <figcaption>Visoka voda je poškodovala tudi baziliko svetega Marka. Voda v baziliki je segala 110 centimetrov visoko in med drugim zalila kripto v baziliki. Foto: Profimedia</figcaption>
      </figure>
      <p><b>TRST, BENETKE</b> &gt; Že v torek zvečer malo pred 23. uro so v Benetkah zabeležili eno najvišjih gladin morja v mestu, 187 centimetrov. Kot poroča italijanska tiskovna agencija Ansa, so najvišjo gladino morja sicer zabeležili leta 1966 - 194 centimetrov.</p>
      <p>Visoka voda je poškodovala tudi baziliko svetega Marka. Ansa navaja informacije občinske policije, da je voda v baziliki segala 110 centimetrov visoko in med drugim zalila kripto v baziliki.</p>
      <p>Zaradi napake na električni napeljavi je ponoči zagorelo v enem od beneških muzejev, Museo di Ca'Pesaro.</p>
      <h3>Veter metal gondole s privezov</h3>
      <p>Iz Benetk poročajo tudi o gondolah in čolnih, ki jih je okoli polnoči močan veter s sunki do 100 kilometrov na uro pometal s privezov.</p>
      <figure>
        <img src="https://static.primorske.si/foto/lowres/gnweb/719551_benetke2.jpg"/>
      </figure>
      <p>“Gre za popolno, apokaliptično uničenje, ne pretiravam. 80 odstotkov mesta je pod vodo, Škoda je nepredstavljiva in strah vzbujajoča,” je danes dejal predsednik pokrajine Benečija <b>Luca Zaia</b> v pogovoru za eno od italijanskih televizij.</p>
      <p>Da je v mestu nastala ogromna škoda, ocenjuje tudi beneški župan <b>Luigi Brugnaro</b>. “Benetke so na kolenih,” je zapisal na družbenem omrežju twitter. “Potrebujemo pomoč, da bomo prestali te težke dni, ki nas postavljajo pred hudo preizkušnjo,” je še tvitnil. Italijanska vlada je že izrazila pripravljenost pomagati Benetkam.</p>
      <p>Minulo noč sta v mestu ob laguni umrli tudi dve osebi; med drugim je na beneškem otoku Pellestrina 87-letnik umrl zaradi udara elektrike, ko je skušal zagnati električne črpalke, da bi črpal vodo iz svojega zalitega stanovanja. Tudi drugo žrtev so našli mrtvo na njenem domu, po navedbah Anse pa je najverjetneje umrla naravne smrti.</p>
      <h3>Vse šole v mestu so danes zaprte</h3>
      <p>Po poročanju avstrijske tiskovne agencije APA je v sicer živahnih Benetkah danes zelo mirno. Obratuje le nekaj plovil za prevoz po mestu, na ulicah je videti le malo prebivalcev in turistov. Ansa pa poroča, da so vse šole v mestu danes zaprte.</p>
      <p>Po navedbah predsednika Benečije je opustošena tudi plaža v kraju Caorle blizu Benetk.</p>
      <p>Je pa slabo vreme prizadelo tudi jug Italije. V zgodovinskem mestu Matera, ki je tudi prestolnica kulture 2019, so se antične uličice spremenile v deroče potoke, ki so za seboj pustili blato in ruševine. Na zahodni italijanski obali pa še ocenjujejo škodo, ki jo je povzročil močan jugo.</p>
      <figure>
        <img src="https://static.primorske.si/foto/highres/gnweb/719551_benetke0.jpg"/>
        <figcaption>Foto: Profimedia</figcaption>
      </figure>
    </article>
  </body>
</html>