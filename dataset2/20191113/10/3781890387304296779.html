<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741488"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:49:00+00:00"/>
    <meta property="og:title" content="&quot;สตรีอ่างทอง&quot; คว้าชัยลูกหนัง &quot;คิงเพาเวอร์คัพ&quot;"/>
    <meta property="og:description" content="สตรีอ่างทองคืนฟอร์ม ,บรรหารแจ่มใสฯ เฉือน หนองโพฯ ศึก คิง เพาเวอร์ คัพ ภาคกลางและตะวันตก"/>
  </head>
  <body>
    <article>
      <h1>"สตรีอ่างทอง" คว้าชัยลูกหนัง "คิงเพาเวอร์คัพ"</h1>
      <address>
        <time datetime="2019-11-13T10:49:00+00:00">13 Nov 2019, 10:49</time>
      </address>
      <slideshow>
        <figure>
          <img src="https://www.dailynews.co.th/admin/upload/20191113/news_SEaYLwosBk180319_533.jpg?v=20191113229"/>
        </figure>
        <figure>
          <img src="https://www.dailynews.co.th/admin/upload/20191113/news_yccXxPmAUL180320_533.jpg?v=20191113229"/>
        </figure>
      </slideshow>
      <p>
        <b>สตรีอ่างทองคืนฟอร์ม ,บรรหารแจ่มใสฯ เฉือน หนองโพฯ ศึก คิง เพาเวอร์ คัพ ภาคกลางและตะวันตก</b>
      </p>
      <p>การแข่งขันฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคกลางและตะวันตก ณ สนามโรงเรียนกีฬาเทศบาลนครนครปฐม โดย บิลล์ วอลล์ หัวหน้าทีม Scout จากสโมสร เลสเตอร์ ซิตี้ เข้ามาชมเกม เพื่อคัดเลือกนักเตะเข้าสู่โครงการ ฟ็อกซ์ ฮันท์ รุ่นที่ 5<br/> <br/>สำหรับการแข่งขันของโซนภาคกลางและตะวันตก รอบแบ่งกลุ่ม ประจำวันพุธที่ 13 พฤศจิกายน 2562 มีการแข่งขันทั้งหมด 4 คู่ โดยคู่แรก ระหว่าง รร.สตรีอ่างทอง จ.อ่างทอง มาในชุดน้ำเงิน พบกับ รร.ศรีประจันเมธีประมุข จ.สุพรรณบุรี ที่มาในชุดขาว-ดำ  <br/> <br/>เปิดฉากครึ่งแรก นาทีที่ 13 รร.สตรีอ่างทอง ได้ประตูออกนำไปก่อนจากจังหวะขึ้นเกมฝั่งซ้าย นพัสกร โพธิวรรณ จ่ายเข้ากลางให้ ศราวุธ เกิดสวัสดิ์ แตะหลบผู้เล่น รร.ศรีประจันเมธีประมุข เข้าไปยิงด้วยซ้ายเสียบเสาสองเข้าไปให้ รร.สตรีอ่างทอง ขึ้นนำ 1-0  นาทีที่ 17 รร.สตรีอ่างทอง นำห่างไปเป็น 2-0 เมื่อ ธีรัช พึ่งเนตร เลี้ยงแหวกแผงหลัง รร.ศรีประจันเมธีประมุข 2 คนเข้าไปยิงด้วยขวาเข้าไป จบครึ่งแรก รร.สตรีอ่างทอง ออกนำ รร.ศรีประจันเมธีประมุข 2-0 <br/> <br/>กลับมาเล่นกันต่อในครึ่งหลัง นาทีที่ 44 รร.ศรีประจันเมธีประมุข ไล่มาเป็น 1-2 จากจังหวะที่ โกวิท จันทร หลุดเดี่ยวเข้าไปยิงสวนตัว วงศ์ไกรวิชญ์ คล้ายหิรัญ นายด่ายสตรีอ่างทองเข้าไป  นาทีที่ 49 รร.ศรีประจันเมธีประมุข ตามตีเสมอได้สำเร็จจากการทำประตูของ นพัสกร โพธิวรรณ สกอร์กลับมาเท่ากันที่ 2-2 <br/> <br/>นาทีที่ 67 รร.สตรีอ่างทอง ขึ้นนำอีกครั้งจากจังหวะที่ กิตติพัศ พรามนัส ได้ยิงในกรอบเขตโทษ บอลไปชนเสากระดอนมาเข้าทาง ศราวุธ เกิดสวัสดิ์ กัปตันทีมซ้ำจ่อๆเข้าไปให้ รร.สตรีอ่างทอง นำเป็น 3-2 จบเกม รร.สตรีอ่างทอง จ.อ่างทอง เอาชนะ รร.ศรีประจันเมธีประมุข จ.สุพรรณบุรี 3-2 เก็บสามแต้มแรกได้สำเร็จ <br/> <br/>อีกหนึ่งคู่ที่น่าสนใจเป็นเกมคู่ 3 เวลา 14.00 น. ระหว่าง รร.ชัยเกษมวิทยา จ.ประจวบคีรีขันธ์ ในชุดสีเหลือง พบกับ รร.ลานสักวิทยา จ.อุทัยธานี ที่มาในชุดสีน้ำเงิน เปิดฉากครึ่งแรกได้เพียง 4 นาที รร.ชัยเกษมวิทยา ออกนำไปก่อนจากจังหวะที่ผู้รักษาประตู รร.ลานสักวิทยา เปิดเกมไม่ดี บอลมาเข้าทางผู้เล่น ชัยเกษมวิทยา ก่อนแทงต่อให้ วรินทร สีมาเมือง หลุดไปยิงให้ ชัยเกษมวิทยา ออกนำ 1-0 นาทีที่ 12 ลานสักวิทยา ตามตีเสมอได้สำเร็จจากจังหวะที่ สุธนัย ขยันเกตุแก้ว กระดกบอลให้ ภูตะวัน ประยูรวิกรัย วอลเล่ย์ไม่จับเสียบเสาแรกเข้าไปอย่างสวยงาม สกอร์กลับมาเท่ากันที่ 1-1<br/><br/>นาทีที่ 18 ชัยเกษมวิทยา ออกนำอีกครั้งจากจังหวะชุลมุนในกรอบเขตโทษ ณัฏฐ์ธนกฤต ธิดำ ผู้รักษาประตูลานสักวิทยาออกมารับบอลกระฉอกมาเข้าทาง ชัยชนันท์ ระยับศรี เข้าชาร์จเข้าไป นาทีที่ 25 ชัยเกษมวิทยา ได้ประตูที่สามหนีห่างออกไป จากจังหวะที่ วรินทร สีมาเมือง จ่ายให้ ศิวกร ตั้งมานะศิริ กระชากเข้าไปยิงอย่างเฉียบขาดให้ ชัยเกษมวิทยา นำห่างเป็น 3-1 <br/> <br/>ช่วงทดเวลาบาดเจ็บครึ่งแรก ลานสักวิทยา ไล่มาอีกครั้งจากจังหวะสวนกลับ ธวัชชัย ปิยะ ไหลต่อให้ อนนต์ โทเพชร หลุดเข้าไปยิงด้วยขวาเช็ดเสาสองเข้าไป จบครึ่งแรก รร.ชัยเกษมวิทยา จ.ประจวบคีรีขันธ์ ขึ้นนำ รร.ลานสักวิทยา จ.อุทัยธานี 3-2 <br/> <br/>เข้าสู่ครึ่งหลัง นาทีที่ 57 ลานสักวิทยา ตีเสมอจนได้จากจังหวะหลุดเข้าไปยิงของ อนนต์ โทเพชร จบเกม รร.ชัยเกษมวิทยา จ.ประจวบคีรีขันธ์ เสมอกับ รร.ลานสักวิทยา จ.อุทัยธานี 3-3 จึงต้องหาผู้ชนะด้วยการดวลจุดโทษ ซึ่งผลปรากฏว่า รร.ลานสักวิทยา ยิงได้แม่นกว่าเอาชนะไปได้ 4-2 สกอร์รวม 7-5 <br/> <br/>ผลการแข่งขันคู่อื่นๆมีดังนี้ รร.ดรุณาราชบุรี จ.ราชบุรี แพ้ ร.ร.กาญจนานุเคราะห์ จ.กาญจนบุรี 0-4, รร.หนองโพวิทยา จ.ราชบุรี แพ้ รร.บรรหารแจ่มใสวิทยา 1 จ.สุพรรณบุรี 0-1<br/> <br/>ส่วนโปรแกรมการแข่งขันฟุตบอลเยาวชน คิง เพาเวอร์ คัพ 2019/20 รอบภูมิภาคโซนภาคกลางและตะวันตก ณ สนามโรงเรียนกีฬาเทศบาลนครนครปฐม ประจำวันพฤหัสบดีที่ 14 พฤศจิกายน 2562 มีดังนี้ คู่ที่ 1 เวลา 10.00 น. รร.ศรีประจันเมธีประมุข จ.สุพรรณบุรี พบ รร.กีฬาจังหวัดสุพรรณบุรี จ.สุพรรณบุรี คู่ที่ 2 เวลา 11.30 น. รร.กาญจนานุเคราะห์ จ.กาญจนบุรี พบ รร.สามพรานวิทยา จ.นครปฐม คู่ที่ 3 เวลา 14.00 น. รร.ลานสักวิทยา จ.อุทัยธานี พบ รร.พระปฐมวิทยาลัย 2 หลวงพ่อเงินอนุสรณ์ จ.นครปฐม คู่ที่ 4 เวลา 15.30 น. รร.บรรหารแจ่มใสวิทยา 1 จ.สุพรรณบุรี พบ รร.กีฬาเทศบาลนครนครปฐม จ.นครปฐม <br/> <br/>สำหรับรอบชิงแชมป์ประเทศไทย (รอบ 16 ทีมสุดท้าย) จะทำการแข่งขัน ณ สนามซ้อม เอสซีจี เมืองทอง ยูไนเต็ด จ.นนทบุรี ระหว่างวันที่ 12-17 มกราคม 2563 ส่วนนัดชิงชนะเลิศ จะทำการแข่งขันในวันที่ 19 มกราคม 2563 ณ สนามศุภชลาศัย กรุงเทพมหานคร</p>
    </article>
  </body>
</html>