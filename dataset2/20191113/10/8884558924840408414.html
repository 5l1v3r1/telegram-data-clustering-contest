<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/voda-zalila-tudi-trst-in-umag"/>
    <meta property="og:site_name" content="Primorske novice"/>
    <meta property="article:published_time" content="2019-11-13T10:56:59+00:00"/>
    <meta property="og:title" content="Voda zalila tudi Trst in Umag"/>
    <meta property="og:description" content="V Trstu in okoliških krajih je zaradi plimovanja morja voda zalila vse obalne predele in nekatere ceste. Pod vodo so Veliki trg in območje Ponterossa. Težave zaradi plime so imeli tudi v hrvaškem delu Istre in Dalmaciji."/>
  </head>
  <body>
    <article>
      <h1>Voda zalila tudi Trst in Umag</h1>
      <address><time datetime="2019-11-13T10:56:59+00:00">13 Nov 2019, 10:56</time> by <a rel="author">Sta, Spletno Uredništvo</a></address>
      <p>
        <b>V Trstu in okoliških krajih je zaradi plimovanja morja voda zalila vse obalne predele in nekatere ceste. Pod vodo so Veliki trg in območje Ponterossa. Težave zaradi plime so imeli tudi v hrvaškem delu Istre in Dalmaciji.</b>
      </p>
      <figure>
        <img src="https://static.primorske.si/foto/highres/gnweb/719566_trst-voda.jpg"/>
        <figcaption>Voda je zalila tudi Veliki trg v Trstu. Foto: Primorski dnevnik/Fotodamj@n</figcaption>
      </figure>
      <p><b>TRST, PULJ</b> &gt; Na družbenih omrežjih je mogoče videti nočne posnetke iz obmejnih Milj, kako ženska stoji sredi trga, gladina morja pa ji sega do pasu. Voda je zalila številne lokale v zgodovinskem središču kraja.</p>
      <p>Območna civilna zaščita je za Trst in okolico razglasila tudi oranžno stopnjo ogroženosti. V Gradežu so zaradi visoke vode danes zaprte šole in tudi promet v mestu.</p>
      <h3>Poplavljeni številni kraji od Istre do Dalmacije</h3>
      <p>Hrvaško obalo so v torek zajela ena najmočnejših letošnjih neurij. Jugo, ki je ponekod dosegel zgodovinsko rekordne hitrosti, je na morju povzročal visoke valove, na kopnem pa ruval drevesa in poškodoval poslopja. Zaradi dežja in plimovanja so poplavljeni številni obalni kraji od Istre do Dalmacije, pa tudi znamenita Dioklecijanova palača v Splitu.</p>
      <p>Gasilci v hrvaški Istri so več kot 40-krat posredovali zaradi črpanja vode iz poslopij ali odstranjevanja podrtih dreves. Kot so danes za hrvaške medije povedali na poveljstvu puljskih gasilcev, so največkrat pomagali v Pulju, Rovinju, Umagu, Poreču in Pazinu.</p>
      <p>Dodali so, da so se zaradi novega obilnega dežja zvišale gladine rek v Istri, a poplav ne pričakujejo. Največ dežja, 81 litrov na kvadratni meter, so izmerili pri Kanfanarju blizu Pulja.</p>
      <h3>Veter je podiral drevesa in odnašal strehe</h3>
      <p>Zaradi poplavljenega cestišča je bila davi nekaj časa za ves promet zaprta avtocesta med Puljem in Kanfanarjem. Po podatkih hrvaškega avto kluba (Hak) je še vedno za promet zaprta državna cesta v Antenalu nedaleč od Novigrada.</p>
      <p>Na Hrvaškem je v torek pihal tudi zelo močan jugo. Najhuje je bilo na območju Labina v Istri, kjer so sunki dosegali hitrosti tudi 156 kilometrov na uro, je poročal vremenarski portal istramet.hr. V Splitu je izmerjena hitrost vetra presegla 134 kilometrov na uro. To je največja zabeležena hitrost juga v tem stoletju in tretja največja v največjem dalmatinskem mestu v zadnjih 60 letih.</p>
      <p>Veter je podiral drevesa, odnašal strehe in fasade s poslopij ter prevračal zabojnike za smeti in druge predmete na ulicah. Obseg škode bodo lahko ugotovili, ko se bo neurje umirilo.</p>
      <h3>Desetmetrski valovi</h3>
      <p>Na morju pa so zaradi močnega vetra nastali rekordno visoki valovi. Največjega, ki je tudi rekordno visok val v Jadranskem morju doslej, so v torek popoldne zabeležili pri otoku Sveti Andrija blizu Dubrovnika - dosegel je 10,87 metra, je objavil hrvaški hidrografski inštitut.</p>
      <p>Večmetrski valovi so metali plovila ob obalo, več plovil se je potopilo. Spletni portal istramet.hr je objavil fotografijo čolna, ki ga je neurje vrglo med mize in stole gostinskega lokala ob obali v Rovinju.</p>
      <p>Poleg padavin in močnega juga vzdolž hrvaške obale povzroča težave tudi izredno visoka plima. Pod vodo so nižje ležeči deli obale, plaže, hiše in poslovni prostori v številnih hrvaških mestih od Rovinja do Dubrovnika, vključno z otoki. V Splitu so poplavljene številne ulice, pa tudi prostori znamenite Dioklecijanove palače.</p>
      <h3>Jugo naj bi se danes umiril</h3>
      <p>V Kaštelih pri Splitu je morje poplavilo celotno obalo in doseglo hiše. Prebivalcem so zato v torek začeli deliti vreče s peskom, je poročal portal dalmacijadanas.hr.</p>
      <p>Zaradi slabega vremena po navedbah Hak tudi danes ne obratuje večina trajektnih, ladijskih in katamaranskih povezav. Hrvaški radio je poročal, da so danes vnovično vzpostavili redno trajektno linijo med Splitom in otokom Brač.</p>
      <p>Po napovedih hrvaškega hidrometeorološkega zavoda se bo jugo danes umiril, postopoma bo zapihal zmeren zahodnik. Še ves dan pa je pričakovati obilno deževje, predvsem v Dalmaciji.</p>
    </article>
  </body>
</html>