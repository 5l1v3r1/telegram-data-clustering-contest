<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/erdogan-pri-trumpu-v-beli-hisi-o-odprtih-vprasanji"/>
    <meta property="og:site_name" content="Primorske novice"/>
    <meta property="article:published_time" content="2019-11-13T10:32:05+00:00"/>
    <meta property="og:title" content="Erdogan pri Trumpu v Beli hiši o odprtih vprašanjih"/>
    <meta property="og:description" content="Turški predsednik Recep Tayyip Erdogan bo danes na obisku pri ameriškem predsedniku Donaldu Trumpu v Beli hiši. Pred odhodom v Washington je napovedal, da bo ameriškega kolega opomnil, da ZDA niso v celoti izpolnile dogovora o prekinitvi ognja na severu Sirije. Trump pa bo načel vprašanje nakupa ruskega protiraketnega sistema S-400."/>
  </head>
  <body>
    <article>
      <h1>Erdogan pri Trumpu v Beli hiši o odprtih vprašanjih</h1>
      <address><time datetime="2019-11-13T10:32:05+00:00">13 Nov 2019, 10:32</time> by <a rel="author">STA</a></address>
      <p>
        <b>Turški predsednik Recep Tayyip Erdogan bo danes na obisku pri ameriškem predsedniku Donaldu Trumpu v Beli hiši. Pred odhodom v Washington je napovedal, da bo ameriškega kolega opomnil, da ZDA niso v celoti izpolnile dogovora o prekinitvi ognja na severu Sirije. Trump pa bo načel vprašanje nakupa ruskega protiraketnega sistema S-400.</b>
      </p>
      <figure>
        <img src="https://static.primorske.si/foto/highres/gnweb/719557_236-erdogan.jpg"/>
        <figcaption>Recep Tayyip Erdogan  Foto: STA</figcaption>
      </figure>
      <p><b>WASHINGTON</b> &gt; <b>Recep Tayyip Erdogan</b> v Belo hišo prihaja sredi napetih dvostranskih odnosov med Turčijo in ZDA, ki so jih skrhali konflikt v Siriji, nakup ruskega orožja in sprejetje resolucije v predstavniškem domu ameriškega kongresa o genocidu nad Armenci.</p>
      <p>Pred odhodom čez Atlantik je napovedal, da bo<b> Donalda Trumpa</b> opomnil, da morajo ZDA dogovor o prekinitvi turške ofenzive proti kurdskim silam na severu Sirije izpolniti v celoti.</p>
      <p>Turčija je 17. oktobra z ZDA sklenila dogovor o prekinitvi ofenzive na severu Sirije, Washington pa naj bi v zameno zagotovil umik kurdskih sil s predvidenega “varnega območja”. Ankara je nekaj dni kasneje sklenila ločen dogovor z Rusijo, v skladu s katerim naj bi Moskva zagotovila umik kurdskih sil s tega območja.</p>
      <p>Turčija je ofenzivo sprožila, da bi pregnala kurdske borce stran od svoje meje in ustvarila prostor za vrnitev sirskih beguncev. Erdogan sicer trdi, da kurdske “teroristične skupine” vztrajajo na 30-kilometrskem območju ob turško-sirski meji.</p>
      <p>Ameriški predsednik pa bo na srečanju s turškim kolegom načel vprašanje nakupa ruskega protiraketnega sistema S-400, zaradi katerega Turčiji grozi s sankcijami. Kot je pred Erdoganovim obiskom opozoril Trumpov svetovalec za nacionalno varnost <b>Robert O'Brien</b>, v zvezi Natu ni prostora za S-400. “V Natu ni prostora za večje nakupe ruskega orožja. To je sporočilo, ki mu ga bo predsednik jasno podal,” je dodal. Ob tem je opozoril, da bodo sankcije naslednji korak, če se Turčija ne znebi tega sistema.</p>
    </article>
  </body>
</html>