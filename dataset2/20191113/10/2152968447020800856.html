<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/13/fandykova-horata-reshavat-kolko-mandata-da-imat-kmetovete.429455"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T10:14:00+00:00"/>
    <meta property="og:title" content="Фандъкова: Хората решават колко мандата да имат кметовете"/>
    <meta property="og:description" content="За работата със СОС: Няма да позволя да ми извиват ръцете! | Dnes.bg"/>
  </head>
  <body>
    <article>
      <h1>Фандъкова: Хората решават колко мандата да имат кметовете</h1>
      <h2>За работата със СОС: Няма да позволя да ми извиват ръцете!</h2>
      <address><time datetime="2019-11-13T10:14:00+00:00">13 Nov 2019, 10:14</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Хората решават колко мандата да имат кметовете, каза Йорданка Фандъкова, която за четвърти път седна в кметското кресло на София.</p>
      <p>След края на изборите лидерът на ГЕРБ Бойко Бориксов категорично заяви, че кметовете на ГЕРБ вече ще управляват до 3 мандата, защото изборите ставали скучни.</p>
      <p>"Разбира се, че е нужно да има обновление. Аз тръгнах с този ангажимент в кампанията. Една трета от групата на ГЕРБ в Общинския съвет са нови хора, както опитни, утвърдени имена, така и млади хора с много енергия. Важно е партиите да се отворят към граждански квоти, към гражданите и по този начин да обновяваме и идеите си“, добави Фандъкова пред БНТ днес.</p>
      <p>"От вчера съм съсредоточена изцяло в работата за града. Ангажиментите, които съм поела, са сериозни. Аз винаги съм се стремила да изпълнявам своите ангажименти и това за мен е водещо в момента“, отбеляза тя.</p>
      <p>Кметът е започнал работа по промяната в структурата на управление на СО. Предвижда се разделяне на сектор "Транспортна инфраструктура" и "Транспорт" в два сектора. Ще бъде създаден нов сектор - "Дигитализация и инвестиции".</p>
      <p>"Една от най-важните задачи, за които говорехме в кампанията, това е административна реформа и дигитализация на управлението на Общината и на процесите в града. Вече обявих и името на човека, когото поканих за тази позиция - досегашният изпълнителен директор на Агенцията за инвестиции Влади Данаилов. Млад човек, диалогичен, който е много добре приет в бизнеса. Имахме много срещи с IT компаниите, обсъждахме нашата стратегия, която вече е подготвена“, обясни Фандъкова.</p>
      <p>„Надявам се заедно със специалистите, заедно с общинските съветници да придвижим тази реформа, която е важна, както за гражданите, така и за бизнеса. Другите имена ще обявя след по-малко от месец. Когато Общинския съвет организира своята работа, комисиите са готови ще внеса своите структури“, допълни тя.</p>
      <p>Нейната оценка за отминалите избори е, че са били много тежки.</p>
      <p>"За съжаление, през цялото време се сблъсквахме с факта, че се подменяше разговора за града, разговора за идете, за проектите за града с други теми, които нямаха нищо общо с изборите за кмет на София", каза Фандъкова.</p>
      <p>Кметът е провел срещи с представители на всички политически сили в състава на новия общински съвет.</p>
      <p>"Оставам с протегната ръка за работа по конкретни проекти. В същото време ясно заявих, че няма да допусна безпринципни договорки и постигане на лесна подкрепа за решенията. Няма да допусна да ми бъдат извивани ръцете. Няма да допусна да властват популистки идеи или някакви тесни партийни сметки и да превръщаме София в залог", категорична е тя..</p>
      <p>При изготвянето на бюджета за догодина кметът заяви, че очаква подкрепа от партиите в дясно.</p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/03/borisov-kmetovete-na-gerb-do-3-mandata-izborite-stanaha-skuchni.428446"/>
        <a href="https://www.dnes.bg/mestni-izbori-19/2019/11/03/borisov-gerb-pak-e-pyrva-sila-s-nai-mnogo-syvetnici-kydeto-niama-kmet.428441"/>
      </related>
    </article>
  </body>
</html>