<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/ne-mozhemo-zadovolnyty-vsih-budemo-balansuvaty-goncharuk-pro-zemelnu-reformu/"/>
    <meta property="og:site_name" content="Рубрика"/>
    <meta property="article:published_time" content="2019-11-13T10:39:40+00:00"/>
    <meta property="og:title" content="Не можемо задовольнити всіх, будемо балансувати, - Гончарук про земельну реформу"/>
    <meta property="og:description" content="Прем’єр-міністр Олексій Гончарук констатує, що задовольнити всіх у питанні продажу землі не вдасться, але без земельної реформи життя селян не покращити. Написав Гончарук у Facebook. “1,5 мільйона українців вже померли, так і не отримавши жодного прибутку від своєї землі, вони не змогли навіть передати пай у спадок своїм дітям. Я не хочу, щоб така ж […]"/>
  </head>
  <body>
    <article>
      <h1>Не можемо задовольнити всіх, будемо балансувати, - Гончарук про земельну реформу</h1>
      <address><time datetime="2019-11-13T10:39:40+00:00">13 Nov 2019, 10:39</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/Goncharuk-860x580-c-1.jpg"/>
      </figure>
      <p>
        <b>
          <b>Прем’єр-міністр Олексій Гончарук констатує, що задовольнити всіх у питанні продажу землі не вдасться, але без земельної реформи життя селян не покращити.</b>
        </b>
      </p>
      <p>Написав Гончарук у <a href="https://www.facebook.com/PMHoncharuk/photos/a.104707587575828/149221346457785/?type=3&amp;theater">Facebook.</a></p>
      <p>“1,5 мільйона українців вже померли, так і не отримавши жодного прибутку від своєї землі, вони не змогли навіть передати пай у спадок своїм дітям. Я не хочу, щоб така ж доля була і у майже 6 млн пайовиків, у яких поки що є земля!</p>
      <p>Сьогодні парламент може в першому читанні розглянути законопроекти про обіг землі. Звертаюсь до них за підтримкою. Для всіх нас і для України це дуже важливо.</p>
      <p>Перш ніж виносити ці законопроекти на розгляд громадськості, ми проводили численні консультації та переговори, опрацьовували декілька десятків можливих сценаріїв. Потім протягом двох місяців у нас був постійний діалог, як з прихильниками, так і з противниками цієї ініціативи, з метою пошуку спільного знаменника.</p>
      <p>Ми не можемо задовольнити усіх, наше завдання – балансувати інтереси всіх стейкхолдерів (а не однієї певної групи), встановлювати прозорі правила гри і підтримати чесну конкуренцію. Ця реформа робиться в першу чергу для українців та в інтересах українців”.</p>
      <p>
        <b> Прем’єр-міністр заявив, що “земельна реформа – це не про розпродаж землі, це про відновлення справедливості та про права людини самостійно вирішувати, що робити зі своїм паєм: продати, працювати на ньому чи здавати в оренду”.</b>
      </p>
      <p>“Ми – не старі політики, які вже вісім скликань поспіль з року в рік продовжували мораторій, заохочуючи за безцінь продавати через “сірі” схеми землю та здавати її в оренду за копійки”.</p>
      <p>“Ми не можемо зробити життя мільйонів громадян, що живуть у селах, кращим, якщо нічого не змінюватимемо та не будемо давати можливості людям самостійно розпоряджатись своєю землею. Земельна реформа – це наш виклик!”, – додав він.</p>
    </article>
  </body>
</html>