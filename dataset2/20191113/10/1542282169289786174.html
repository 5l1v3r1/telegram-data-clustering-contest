<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/soylu-de-u-aparoyme-piso-ton-amerikano-tzixantisti"/>
    <meta property="og:site_name" content="euronews"/>
    <meta property="article:published_time" content="2019-11-13T10:04:54+00:00"/>
    <meta property="og:title" content="Σουλεϊμάν Σοϊλού:«Δεν θα πάρουμε πίσω τον Αμερικανό τζιχαντιστή»"/>
    <meta property="og:description" content="«Θα εφαρμόσουμε τις διεθνείς συνθήκες» τόνισε ο Τούρκος υπουργός Εσωτερικών σε συνέντευξή του στην εφημερίδα Sozcu σχετικά με τον Αμερικανό που παραμένει για τρίτη ημέρα στη νεκρή ζώνη μεταξύ Ελλάδας και Τουρκίας"/>
  </head>
  <body>
    <article>
      <h1>Σουλεϊμάν Σοϊλού:«Δεν θα πάρουμε πίσω τον Αμερικανό τζιχαντιστή»</h1>
      <address><time datetime="2019-11-13T10:04:54+00:00">13 Nov 2019, 10:04</time> by <a rel="author">Euronews </a></address>
      <p>Εγκλωβισμένος παραμένει στη νεκρή ζώνη ανάμεσα στην Ελλάδα και την Τουρκία για τρίτη ημέρα ο Αμερικανός φερόμενος τζιχαντιστής Μοχάμεντ Ντάρβις Β. σύμφωνα με τον τουρκικό Τύπο.</p>
      <p>Πάντως, σε επικοινωνία του euronews με το Υπουργείο Προστασίας του Πολίτη, διευκρινίστηκε ότι ο Αμερικανός βρίσκεται σε τουρκικό έδαφος και όχι σε ουδέτερη ζώνη. Όπως ανέφερε η ανακοίνωση του Αρχηγείου της Ελληνικής Αστυνομίας την Δευτέρα: «Οι ελληνικές Αρχές δεν του επέτρεψαν την είσοδο και σφράγισαν το διαβατήριό του. Κατόπιν τούτου επέστρεψε στην Τουρκία».</p>
      <p>Μετά τις δηλώσεις του Τούρκου προέδρου Ρετζέπ Ταγίπ Ερντογάν ότι «δεν τον ενδιαφέρει εάν έχει παραμένει στη νεκρή ζώνη» ο Τούρκος υπουργός Εσωτερικών Σουλεϊμάν Σοϊλού σε συνέντευξή του στην τουρκική εφημερίδα «Sozcu» τονίζει πως η Τουρκία δεν πρόκειται να πάρει πίσω τον Αμερικανό τζιχαντιστή.</p>
      <h3>«Περισσότεροι απο 2000 τζιχαντιστές»</h3>
      <p>Σύμφωνα με τον Τούρκο Υπουργό Εσωτερικών :«Το διεθνές δίκαιο παρέχει στα άτομα που δεν θέλουν να επιστρέψουν στη χώρα καταγωγής τους (εν προκειμένω τις ΗΠΑ) το δικαίωμα να επιλέξουν μια τρίτη χώρα. Αυτός ο τρομοκράτης δήλωσε ότι θέλει να πάει ή Ολλανδία ή Ελλάδα και επέλεξε τελικά την Ελλάδα. Εκδόσαμε το ταξιδιωτικό έγγραφο και τον απελάσαμε. Η Ελλάδα έχει το δικαίωμα να μην τον δεχτεί και αυτό έκανε. Αλλά κι εμείς έχουμε το δικαίωμα να μην τον πάρουμε πίσω.</p>
      <p>Tι θα γίνει αν αυξηθεί ο αριθμός των τζιχαντιστών που δεν τους δέχονται οι χώρες τους ή οι τρίτες χώρες και παραμένουν στη νεκρή ζώνη;»</p>
      <p>«Εμείς είμαστε αποφασισμένοι να τους στείλουμε πίσω», δήλωσε κατηγορηματικά ο Τούρκος υπουργός Εσωτερικών. «Στην Τουρκία υπάρχουν πάνω από δύο χιλιάδες τζιχαντιστές στις φυλακές της που κατάγονται από 30 διαφορετικές χώρες.Η Ευρωπαϊκή Ένωση και η Τουρκία υπέγραψαν με ορισμένες χώρες«συμφωνίες επανεισδοχής».Τα σχετικά ψηφίσματα του Συμβουλίου Ασφαλείας του ΟΗΕ και του Άρθρου 8 Ευρωπαϊκής Σύμβασης Ανθρωπίνων Δικαιωμάτων αναγνωρίζει το δικαίωμα επιστροφής στη χώρα τους. Τηρούμε όλες τις απαιτήσεις της συμφωνίας »,</p>
      <h3>«Τους στέλνουμε πίσω»</h3>
      <p>Όπως δήλωσε ο Σοϊλού οι χώρες που τους αφορά το θέμα θα πρέπει να στείλουν ομάδα για την παραλαβή των τζιχαντιστών: «Τους στέλνουμε στη φυλακή με την αστυνομία. Άλλους τους βάζουμε στο αεροπλάνο και τους στέλνουμε πίσω μόνους τους. Είναι δικαίωμά μας. Εφαρμόζουμε τη διαδικασία βάσει διεθνών συμφωνιών.»</p>
      <h3>Ολλανδία: Έφεση σε δικαστική αποφαση για να δεχθεί παιδιά γυναικών του ΙΚΙΛ απο την Συρία</h3>
      <p>Το ολλανδικό κράτος ανακοίνωσε ότι θα εφεσιβάλει την δικαστική απόφαση, η οποία το υποχρεώνει να δεχτεί δεκάδες παιδιά μητέρων που είχαν ενταχθεί στο Ισλαμικό Κράτος στη Συρία.</p>
      <p>Δικαστήριο της Χάγης ανακοίνωσε ότι η κυβέρνηση θα πρέπει ενεργά να βοηθήσει στον επαναπατρισμό 56 παιδιών που ζουν υπό άθλιες συνθήκες σε καταυλισμούς στη Συρία.</p>
      <p>Οι ολλανδοί υπουργοί Εξωτερικών και Δικαιοσύνης εξέδωσαν αμφότεροι ανακοινώσεις στις οποίες δηλώνουν την πρόθεσή τους να προσφύγουν κατά της δικαστικής απόφασης, η οποία, όπως υποστηρίζουν, δεν έλαβε υπόψη της θέματα διπλωματίας.</p>
      <h3>Στέητ Ντιπάρτμεντ: «Οι τζιχαντιστές κρατούμενοι στη βόρεια Συρία συνιστούν «ωρολογιακή βόμβα»</h3>
      <p>Οι περίπου 10.000 κρατούμενοι, μέλη του Ισλαμικού Κράτους στη βορειοανατολική Συρία και οι οικογένειές τους που ζουν σε γειτονικούς καταυλισμούς συνιστούν έναν μεγάλο κίνδυνο ασφαλείας, δήλωσε σήμερα ένας αξιωματούχος του Στέιτ Ντιπάρτμεντ.</p>
      <p>«Δεν πρόκειται για μια ιδιαίτερα ασφαλή κατάσταση.Είναι μια ωρολογιακή βόμβα να έχεις 10.000 κρατούμενους και πολλοί από αυτούς να είναι ξένοι μαχητές», πρόσθεσε, επαναλαμβάνοντας την άποψη της αμερικανικής κυβέρνησης ότι θα πρέπει οι άνθρωποι αυτοί να επαναπατριστούν στις χώρες τους.</p>
      <p>ΠΗΓΗ:Τουρκική εφημερίδα Sozcu, ΑΠΕ-ΜΠΕ</p>
    </article>
  </body>
</html>