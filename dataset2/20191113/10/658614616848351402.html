<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175774/stikstof-brengt-floriade-in-de-problemen"/>
    <meta property="og:site_name" content="omroep flevoland"/>
    <meta property="article:published_time" content="2019-11-13T10:22:00+00:00"/>
    <meta property="og:title" content="Stikstof brengt Floriade in de problemen"/>
    <meta property="og:description" content="Ook de Floriade wordt geraakt door de strengere stikstofregels. Dat is volgens de gemeente Almere de conclusie van onderzoeksbureau Tauw. Dit bureau was ingeschakeld door de gemeente om de concrete gevolgen voor de Floriade in kaart te brengen. Gebleken is nu dat zowel de bouw van de woonwijk als het evenement zelf door de strengere regels worden getroffen."/>
  </head>
  <body>
    <article>
      <h1>Stikstof brengt Floriade in de problemen</h1>
      <address>
        <time datetime="2019-11-13T10:22:00+00:00">13 Nov 2019, 10:22</time>
      </address>
      <p>
        <b>Ook de Floriade wordt geraakt door de strengere stikstofregels. Dat is volgens de gemeente Almere de conclusie van onderzoeksbureau Tauw. Dit bureau was ingeschakeld door de gemeente om de concrete gevolgen voor de Floriade in kaart te brengen. Gebleken is nu dat zowel de bouw van de woonwijk als het evenement zelf door de strengere regels worden getroffen.</b>
      </p>
      <p>Op dit moment worden vergunningen aangevraagd voor het leggen van kabels en leidingen op het terrein. Dat komt niet in gevaar. Maar voor het eind van het jaar moeten ook vergunningen verkregen worden voor de brug over het Weerwater richting de Filmwijk, voor de bouw van twee torenflats en voor twee grote paviljoens. Die projecten staan stil en krijgen op dit moment geen vergunning. "De planning is al krap, maar dit betekent dat het nog krapper wordt", laat een gemeentelijk woordvoerder weten.</p>
      <p><b>Minder parkeerinkomsten</b><br/>Voor de Floriade-tentoonstelling is meer tijd om een vergunning aan te vragen, maar er zijn nu al wel problemen. De verwachting is dat de ruim 2 miljoen bezoekers voor een groot deel met de auto of de touringcar komen. De gemeente wil dat bezoekers vaker voor het openbaar vervoer kiezen. Maar dit zou wel betekenen dat de Floriade minder parkeerinkomsten krijgt.</p>
      <p>De gemeente geeft niet aan om hoeveel inkomstenderving het gaat. Eerder was wel op een kleine 4 miljoen euro aan parkeerinkomsten gerekend.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>