<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/13/355428/"/>
    <meta property="og:site_name" content="charter97.org"/>
    <meta property="article:published_time" content="2019-11-13T10:09:00+00:00"/>
    <meta property="og:title" content="Алесь Пушкін: Сёння трэба рабіць больш смелае і вясёлае, чым «гной для прэзідэнта»"/>
    <meta property="og:description" content="Мастак распавёў пра тое, як змянілся жыццё творцаў."/>
  </head>
  <body>
    <article>
      <h1>Алесь Пушкін: Сёння трэба рабіць больш смелае і вясёлае, чым «гной для прэзідэнта»</h1>
      <h2>Мастак распавёў пра тое, як змянілся жыццё творцаў.</h2>
      <address>
        <time datetime="2019-11-13T10:09:00+00:00">13 Nov 2019, 10:09</time>
      </address>
      <p>20 год таму малады мастак прывёз да адміністрацыі Лукашэнкі тачку з гноем, канстытуцыю 1994 года, дэнамінаваную тысячу рублёў, плакат «Аляксандр Лукашэнка з народам» і таблічку «За пяцігадовую працу». Тачку з гноем Пушкін перакуліў побач з уваходам ва ўстанову і ўпрыгожыў віламі. За перфоманс мастак атрымаў два гады пазбаўлення волі ўмоўна, піша <a href="https://gazetaby.com/post/pushkin-ya-ne-vedayu-bagatyx-belaruskix-mastakou-t/158203/">«Салідарнасць»</a>.</p>
      <p>— Пасля вядомага перфомансу 1999 года ў Беларусі мяне перасталі пускаць ва ўсе выставачныя залы, і я трапіў у чорны спіс. Мяркую, з мяне і пачалося стварэнне чорнага спісу мастакоў, — распавядае <b>Алесь Пушкін</b>. — Увогуле перфоманс стаў словам лаянкавым, і з цягам часу фестываль сучаснага перфомансу «Навінкі» спыніў сваё існаванне, бо ўлады пільна за ім сачылі.</p>
      <p>За межамі краіны мяне наадварот пачалі запрашаць: Масква, Прага, Вільня, Варшава, Украіна...</p>
      <figure>
        <img src="https://i.c97.org/gi/53695/274992-1573628476-big.jpg"/>
      </figure>
      <p>Пушкін успамінае, як пачынаўся яго творчы шлях.</p>
      <p>— Я стаў самым маладым сябрам Саюза мастакоў СССР у 1991 годзе. Мне было 25 год. Прыехаў у Віцебск па размеркаванні. Месца я сам выбраў. Першыя выставы... Гэта быў цудоўны старт.</p>
      <p>У 1994 годзе я адкрыў у Віцебску галерэю сучаснага мастацтва — адну з першых у краіне. Грашыма дапамагла беларуская дыяспара ЗША. Другі транш я заробіў на рэстаўрацыі ў Магілёве.</p>
      <p>Без праблем зарэгістраваў творчую майстэрню ў Віцебскім аблвыканкаме, арэндаваў памяшканне.</p>
      <p>Сітуацыя змянілася ў1997 годзе, калі майстэрню аддалі расійскай праваслаўнай царкве, і мяне выставілі за дзверы. Галерэю закрылі гвалтоўна: мяне абвінавацілі ў тым, што я выкарыстоўваю памяшканне не толькі ў мастацкіх, але і ў палітычных мэтах, і са мной скасавалі дамову аб арэндзе. Тады я вырашыў пераехаць на радзіму — у вёску Бобр.</p>
      <p>Алесь Пушкін разважае, што далі беларускаму мастацтву 25 год стагнацыі і задушлівай цэнзуры.</p>
      <p>— Ёсць два бакі ў гэтай з'явы. Некаторыя зразумелі, што мастацтвам не заробіш і не праславішся, а будзеш рабіць толькі сваё імя. Гэтыя творцы прыйшлі да высновы, што з дзяржаўнымі інстытуцыямі нельга мець справы і сышлі ў прыватныя праекты.</p>
      <p>Лёс беларускага мастака — гэта вечны канфармізм, калі ты хочаш быць прызнаны дзяржавай. Лёс беларускага нонканфарміста — не заўважаць дзяржаву, працаваць у стол, выстаўляцца па замежных галерэях.</p>
      <p>На маю думку, афіша беларускага мастацтва за мяжой цікавейшая, чым сучаснае мастацтва ў краіне. Асноўны праект, які сістэматызаваў сучаснае мастацтва Беларусі, гэта праект «Збор» (яго арганізатар — Андрэй Дурэйка). Калекцыю сабралі мастакі, якія з'ехалі на вучобу за мяжу і засталіся там.</p>
      <p>Міністэрства культуры за 25 год здзейсніла два карысныя праекты: помнікі і замкі. Праграма аднаўлення замкаў пачалася яшчэ пры Латушку. У Беларусі з'явіліся помнікі <b>Усяславу Чарадзею, Міндоўгу, Сапегу, Альгерду, Еўфрасінні Полацкай</b>. Але дагэтуль не паставілі помнік героям Слуцкага збройнага чыну, не ўсталявалі шыльду да 100-годдзя БНР. Відавочна, падзеі 20-га стагоддзя — гэта табу для ўладаў.</p>
      <figure>
        <img src="https://i.c97.org/gi/53695/274993-1573628477-big.jpg"/>
      </figure>
      <p>
        <b>— Ці наважыўся б ты паўтарыць свой перфоманс «Гной для прэзідэнта»?</b>
      </p>
      <p>— Канечне. Але сумняюся, што ўдалася б яго рэалізаваць. Па-першае, зараз я баяўся б некаторым сказаць пра акцыю, бо не ўпэўнены, што людзі не данеслі б у органы.</p>
      <p>Па-другое, тэхнічна немагчыма здзейсніць акцыю, таму што камераў больш стала, аўтамабілям забаронена пад'язджаць да адміністрацыі прэзідэнта, і там кругласуткавая ахова. Машыну ля тэатра спынілі б, мяне выцягнулі, надзелі кайданкі... Не паспеў бы зрабіць і пары крокаў з тачкай гною. Сёння трэба рабіць іншае, больш смелае і вясёлае.</p>
      <p>
        <b>— Напрыклад, прымаць віягру і вешаць на чэлес таблічку «Міністэрства культуры»?</b>
      </p>
      <p>— Нешта такое ў стылі Femen ці Кузьміча на самітах. Напрыклад, падчас перамоў Пуціна і Лукашэнкі. Гэта была б цудоўная акцыя, якую заўважылі б. Памятаеш, у Буша кінуў чаравік журналіст з Іраку?</p>
      <p>Хочацца, каб Кузьміч не спыніўся і працягнуў рабіць акцыі — на кватэрніках, на вуліцы, а не абмежаваўся дзяржаўнай галерэяй.</p>
      <p>
        <b>— Хто сёння галоўны цэнзар у сферы выяўленчага мастацтва?</b>
      </p>
      <p>— Успамінаецца гісторыя, як у Віцебску у цэнтры сучаснага мастацтва на выставе, прысвечанай 100-годдзю Кастрычніцкай рэвалюцыі, адна мастачка зрабіла галаву Леніна — з халадца. І дырэктар установы — мой равеснік <b>Андрэй Духоўнікаў</b> — прыбраў гэты халадзец, каб не абаражаць ветэранаў, бо бабулькі абураліся: «Як гэта — Ленін з нажом у галаве!»</p>
      <p>
        <b>— То бок цэнзура не ў галаве Лукашэнкі ці чыноўнікаў мінкульта, а яна ў галовах…</b>
      </p>
      <p>— ...дробных чыноўнікаў ад культуры. Дзіўная рэч. Чорныя спісы музыкаў знікаюць. Вольскі праводзіць гастрольны тур па Беларусі. Ні Вайцюшкевіча, ні Варашкевіча не забараняюць. А сярод мастакоў чорныя спісы дагэтуль існуюць. Ёсць такі Хобатаў — намеснік старшыні Саюза мастакоў, які робіць цэнзуру выставаў.</p>
      <p>Разам з мастакамі <b>Генадзем Драздовым, Алесем Сушам, Андрусём Такіндангам</b> і <b>Алесем Цыркуновым</b> мы прывезлі ў Мінск працы з пленэра ў Данбасе, напісаныя на месцах баявых дзеянняў праз год пасля пачатку вайны. Хобатаў і дырэктар выставачнай залі знялі іх. Рада Саюза мастакоў вынесла прысуд: нізкі мастацкі ўзровень прац.</p>
      <p>Гэтая выстава аб'ехала 26 гарадоў украіны. У Беларусі не знайшлося ніводнай залы, дзе дазволілі б паказаць гэтыя працы. Толькі ў амбасадзе Украіны — на адзін дзень.</p>
      <p>...Дзіўная рэч: нават у часы жорсткай цэнзуры расце колькасць маладых людзей, зацікаўленых мастацтвам. Яны любяць хадзіць на выставы, шмат хто спрабуе пісаць. А колькі арт-калекцыяй з'явілася цягам апошніх год! Гэта мяне радуе. Шкада, не хапае тых, хто купляў бы творы мастацтва, падтрымліваў мастакоў.</p>
      <p>Багацеі — учарашнія камсамольцы — ахвяруюць хутчэй на курорты, чым на збор сваіх калекцый. Дагэтуль у Беларусі няма арт-рынку. Ніводная галерэя не праводзіць аукцыёны сучаснага мастацтва. І гэта ў 2019 годзе. У Польшчы такія аукцыёны ладзілі яшчэ ў далёкім 1968 годзе.</p>
      <p>Адзіная спроба заснаваць арт-рынак у Беларусі — гэта «Восеньскі салон». «Белгазпрамбанк» дае магчымасць мастакам выстаўляцца, выстаўляць любыя кошты на свае творы і прызначае прэміі. За гэта ім вялікі паклон і падзяка.</p>
      <p>Засмучае, што сёння моладзь арыентуецца пераважна на камерцыйны бок мастацтва. Аб'яві тэмай выставы Кастуся Каліноўскага на «Восеньскім салоне» — і вы пабачыце, як мала мастакоў вырашыць паўдзельнічаць. Яны проста скажуць: «Нам гэта не цікава».</p>
      <figure>
        <img src="https://i.c97.org/gi/53695/274994-1573628478-big.jpg"/>
      </figure>
      <p>
        <b>— Калі мы сустракаліся з табой у 2011 годзе, ты казаў, што мастак — гэта тая прафесія, якая патрэбная, калі людзі сытыя, адзетыя, абутыя. Тады яны думаюць: куплю карціну, замоўлю абраз. Ці з'явіліся з таго часу ў нашай краіне багатыя мастакі?</b>
      </p>
      <p>— Я не ведаю ніводнага багатага беларускага мастака — ні ў нас, ні за мяжой. Багаты — гэта калі ў цябе ёсць замак у Францыі і майстэрня у Мюнстэры. Адзіны мастак, які жыве ў Драздах-2, гэта <b>Уладзімір Зінкевіч</b>.</p>
      <p>...Беларускае мастацтва перажывае перыяд «у снягах драмае вясна»: нейкія ідуць працэсы пад снегам цэнзуры, стагнацыі і нязменнасці таталітарызму.</p>
    </article>
  </body>
</html>