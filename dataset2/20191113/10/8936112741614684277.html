<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/katarzyna-kiedrzynek-bohaterka-spotkania-polska-hiszpania-el-euro-2021-kobiet,984961.html"/>
    <meta property="og:site_name" content="TVN24"/>
    <meta property="article:published_time" content="2019-11-13T10:43:00+00:00"/>
    <meta property="og:title" content="Polska bramkarka zatrzymała Hiszpanki. &quot;Szacunek, ten mecz nam wybroniła&quot;"/>
    <meta property="og:description" content="Pracy miała sporo, bywało, że musiała ratować zespół, ale do końca meczu nie dała się pokonać. Katarzyna Kiedrzynek była bohaterką spotkania kwalifikacji Euro 2021 z Hiszpanią. - Wybroniła nam ten ..."/>
  </head>
  <body>
    <article>
      <h1>Polska bramkarka zatrzymała Hiszpanki. "Szacunek, ten mecz nam wybroniła"</h1>
      <address>
        <time datetime="2019-11-13T10:43:00+00:00">13 Nov 2019, 10:43</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d381d063-ca4c-437f-8c77-5239d98c6929-480p.mp4"/>
        <figcaption>Polki zremisowały z Hiszpankami Foto: Newspix |</figcaption>
      </figure>
      <h3>Pracy miała sporo, bywało, że musiała ratować zespół, ale do końca meczu nie dała się pokonać. Katarzyna Kiedrzynek była bohaterką spotkania kwalifikacji Euro 2021 z Hiszpanią. - Wybroniła nam ten mecz - przyznał selekcjoner Miłosz Stępiński.</h3>
      <p>We wtorkowy wieczór w Lublinie gole nie padły. Hiszpanki to główne faworytki do awansu w grupie D. W poprzednich meczach rozbiły Azerki (4:1) i Czeszki (5:1). Zatrzymały je dopiero Biało-Czerwone, dla których był to pierwszy mecz eliminacji.</p>
      <related>
        <a href="https://eurosport.tvn24.pl/pilka-nozna,105/polki-zremisowaly-z-hiszpankami-w-meczu-eliminacji-euro-2021,984874.html"/>
      </related>
      <p>Spora w tym zasługa Kiedrzynek. Już w 11. minucie efektownie zatrzymała strzał Patricii Guijarro. Po przerwie tych interwencji, niektórych wręcz ratujących zespół, było więcej. Próbowały i Marionia Caldentey (dwukrotnie), i Aitana Bonmati. Bezskutecznie. Polskiej bramkarce sprzyjało też szczęście, gdy po obronie uderzenia Jennifer Hermoso piłka odbiła się od słupka.</p>
      <h3>Najlepsza zawodniczka meczu</h3>
      <p>"Hiszpanki były zdecydowanie lepsze i miały więcej okazji, ale nie udało się im pokonać Katarzyny Kiedrzynek z PSG" - podsumowała gazeta "AS". Inny z hiszpańskich dzienników - "Marca" - wybrał Polkę najlepszą zawodniczką meczu.<br/><br/>- Bardzo się cieszę, że udało się zachować czyste konto. Ta drużyna tego potrzebowała i to był dla nas fajny start w eliminacjach. Naszym marzeniem jest występ na mistrzostwach Europy w Anglii, ale chcemy też, żeby nasze mecze oglądało jak najwięcej kibiców, by rosła popularność kobiecej piłki nożnej. Hiszpania to znakomita drużyna i dlatego ten wywalczony punkt jest bardzo cenny i może nas cieszyć - skomentowała Kiedrzynek, która zagrała w swoim rodzinnym mieście. <br/><br/>- Występując w Lublinie zawsze towarzyszą mi emocje, jadąc autokarem na stadion wiedziałam, że na trybunach będzie moja rodzina i przyjaciele. Do tego dochodziła presja wyniku, presja tego meczu i aż łza się w oku zakręciła - dodała bramkarka na co dzień występująca w Paris Saint-Germain.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/a13e9c32-249a-4a8e-b575-d88057cda146.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Katarzyna Kiedrzynek zachowała czyste konto<cite>Źródło: Newspix</cite></figcaption>
      </figure>
      <h3>"Przełomowy moment"</h3>
      <related>
        <a href="https://eurosport.tvn24.pl/reprezentacja-polski,109/napieta-sytuacja-w-izraelu-boniek-decyzja-o-meczu-w-ciagu-24-godzin-bezpieczenstwo-priorytetem,984767.html"/>
      </related>
      <p>- Sądzę, iż nastąpił w zespole przełomowy moment, bo dziewczyny uwierzyły, że można tak postępować nawet przeciwko topowym drużynom, jeśli chodzi o prowadzenie ataku pozycyjnego, a do takich z pewnością zalicza się Hiszpania. Szacunek należy się zwłaszcza Kasi Kiedrzynek, która nam ten mecz wybroniła - podkreślił Stępiński.<br/><br/>Polki miały rozegrać pierwszy mecz kwalifikacji we wrześniu z Czeszkami, ale z powodu zatrucia zawodniczek ekipy rywalek został on przełożony na przyszły rok.<br/><br/>Pozostałe spotkania drużyny Stępińskiego zaplanowano na rok 2020.<br/><br/>Do mistrzostw awansują zwycięzcy wszystkich dziewięciu grup oraz trzy zespoły z drugich miejsc z najlepszym bilansem meczów z drużynami 1-5. Ponadto o trzy pozostałe miejsca walczyć będą w barażach pozostałe ekipy z drugich miejsc w grupach. Gospodarzem Euro 2021 będzie Anglia.</p>
      <p><b>Polska - Hiszpania 0:0</b><br/><br/><b>Polska: </b>Katarzyna Kiedrzynek - Aleksandra Sikora, Sylwia Matysik, Małgorzata Mesjasz, Paulina Dudek - Gabriela Grzywińska, Ewelina Kamczyk (81. Adriana Achcińska), Patrycja Balcerzak, Dominika Grabowska (61. Martyna Wiankowska), Natalia Chudzik - Ewa Pajor (71. Agnieszka Winczo).</p>
      <p><b>Tabela grupy D:</b><br/>1. Hiszpania 3 7 9:1<br/>2. Czechy 3 6 12:5 <br/>3. Mołdawia 2 3 3:8 <br/>4. Polska 1 1 0:0 <br/>5. Azerbejdżan 3 0 1:11<br/><br/><b>Terminy spotkań reprezentacji Polski (wszystkie w 2020 roku):</b><br/>7 marca Polska - Mołdawia <br/>11 marca Azerbejdżan - Polska <br/>10 kwietnia Polska - Azerbejdżan <br/>14 kwietnia Mołdawia - Polska <br/>9 czerwca Hiszpania - Polska <br/>18 września Czechy - Polska <br/>22 września Polska - Czechy</p>
      <p>Autor: kz / Źródło: eurosport.pl, PAP</p>
    </article>
  </body>
</html>