<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621303/%D8%AA%D8%B1%D8%A7%D9%85%D9%BE-%D8%A7%DA%AF%D8%B1-%D8%A8%D9%87-%D9%86%D9%81%D8%B9-%D8%A2%D9%85%D8%B1%DB%8C%DA%A9%D8%A7-%D8%A8%D8%A7%D8%B4%D8%AF-%D8%A8%D8%A7-%D8%AF%DB%8C%DA%A9%D8%AA%D8%A7%D8%AA%D9%88%D8%B1%D9%87%D8%A7-%D9%87%D9%85-%D8%AF%DB%8C%D8%AF%D8%A7%D8%B1-%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:35:00+00:00"/>
    <meta property="og:title" content="ترامپ: اگر به نفع آمریکا باشد، با دیکتاتورها هم دیدار می‌کنم"/>
    <meta property="og:description" content="رئیس‌جمهوری آمریکا گفته است، اگر دیدار با هر کدام از رهبران خارجی شامل دیکتاتورها برای کشورش سودمند باشد، حاضر است چنین کاری انجام دهد."/>
  </head>
  <body>
    <article>
      <h1>ترامپ: اگر به نفع آمریکا باشد، با دیکتاتورها هم دیدار می‌کنم</h1>
      <address>
        <time datetime="2019-11-13T10:35:00+00:00">13 Nov 2019, 10:35</time>
      </address>
      <p>
        <i>رئیس‌جمهوری آمریکا گفته است، اگر دیدار با هر کدام از رهبران خارجی شامل دیکتاتورها برای کشورش سودمند باشد، حاضر است چنین کاری انجام دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از پایگاه خبری هیل، دونالد ترامپ، رئیس‌جمهوری آمریکا در سخنرانی در "کلوب اقتصادی نیویورک" گفت: «با تمامی رهبران کشورهایی که می‌آیند، شامل پادشاهان، ملکه‌ها، نخست‌وزیران، روسای جمهوری و دیکتاتورها، دیدار می‌کنم. هر کس بخواهد می‌آید. دیکتاتورها هم مشکلی ندارند. بیایید. هر چه برای ایالات متحده خوب باشد! می‌خواهیم به مردم خودمان کمک کنیم.»</p>
      <figure>
        <img src="https://aftabnews.ir/files/fa/news/1398/8/22/358790_727.jpg"/>
      </figure>
      <p>این اظهارات در شرایطی مطرح می‌شود که ترامپ در گردهمایی مدیران و رهبران کسب و کار وال استریت در منهتن مدعی شد، رهبران خارجی برای تبریک به او بابت وضعیت اقتصادی آمریکا مراجعه می‌کنند.</p>
      <p>ترامپ در سخنانش بر دستاوردهای اقتصادی دولتش و خصوصا نرخ بیکاری پایین و تقویت بازارها بالید، اما اظهارات او درباره ملاقات با دیکتاتورها، با توجه به سخنان پیشین او درباره رهبران خودکامه و خصوصا در آستانه دیدار امروز (چهارشنبه) با رجب طیب اردوغان،‌ رئیس‌ جمهوری ترکیه واکنش‌هایی را در پی دارد.</p>
      <p>اردوغان به هنجارشکنی دموکراتیک در ترکیه متهم است و اخیرا بابت اجرای عملیات "چشمه صلح" در شمال شوریه به بهانه پاکسازی نیروهای سوریه دموکراتیک هدف انتقاداتی قرار گرفته است.</p>
      <p>ترامپ هم در طول ریاست جمهوری خودش همواره بابت نشان دادن روی خوش به حاکمان خودکامه خارجی هدف انتقاد قرار گرفته است. او مکررا کیم جونگ اون،‌ رهبر کره‌شمالی را بابت رهبری‌اش ستایش می‌کند و با وجود وضعیت حقوق بشری کره‌شمالی، روابط دوستانه‌ای با آن‌ دارد. ترامپ همچنین بابت جانبداری از محمد بن سلمان، ولیعهد سعودی در پرونده قتل جمال خاشقجی هدف انتقاد قرار دارد.</p>
    </article>
  </body>
</html>