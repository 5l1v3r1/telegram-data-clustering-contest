<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425710/filhmonas-zannetidhs-to-kostos-paragwghs-einai-ypshlo-gia-ta-nhsia-mas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T10:20:01+00:00"/>
    <meta property="og:title" content="Φιλήμονας Ζαννετίδης: Το κόστος παραγωγής είναι υψηλό για τα νησιά μας"/>
    <meta property="og:description" content="Στα συμπεράσματα που εξήχθησαν στο πλαίσιο του 26ου Πανελλήνιου Συνεδρίου των νέων αγροτών που πραγματοποιήθηκε τις προηγούμενες μέρες στη Νάξο αναφέρθηκε στο πλαίσιο συνέντευξης Τύπου ο αντιπεριφερειάρχης πρωτογενούς Τομέα Φιλήμονας Ζαννετίδης."/>
  </head>
  <body>
    <article>
      <h1>Φιλήμονας Ζαννετίδης: Το κόστος παραγωγής είναι υψηλό για τα νησιά μας</h1>
      <h2>Θα ζητηθεί να επιστραφεί ο ειδικός φόρος στο πετρέλαιο</h2>
      <address>
        <time datetime="2019-11-13T10:20:01+00:00">13 Nov 2019, 10:20</time>
      </address>
      <p>
        <b>Στα συμπεράσματα που εξήχθησαν στο πλαίσιο του 26ου Πανελλήνιου Συνεδρίου των νέων αγροτών που πραγματοποιήθηκε τις προηγούμενες μέρες στη Νάξο αναφέρθηκε στο πλαίσιο συνέντευξης Τύπου ο αντιπεριφερειάρχης πρωτογενούς Τομέα Φιλήμονας Ζαννετίδης.</b>
      </p>
      <p>Ειδικότερα, με αφορμή την παρουσία του στο συνέδριο ο κ. Ζαννετίδης στάθηκε ιδιαίτερα στο γεγονός ότι θα πρέπει να βρεθεί λύση στο θέμα του υψηλού κόστους παραγωγής για τους νέους αγρότες το οποίο ειδικά στα νησιά μας είναι ακόμα μεγαλύτερο σε συνδυασμό με το ότι οι τιμές των προϊόντων παραμένουν σε χαμηλά επίπεδα.</p>
      <p>Για το λόγο αυτό, όπως είπε, ασκούνται πιέσεις προς την κυβέρνηση ώστε να δοθεί λύση στο πρόβλημα ενώ έκανε γνωστό ότι εξετάζεται από το υπουργείο να επιστρέφεται στους αγρότες ο ειδικός φόρος στο πετρέλαιο.</p>
      <p>Συγκεκριμένα ο κ. Ζαννετίδης δήλωσε τα εξής: «Έχει ξεκινήσει η διαμόρφωση της νέας κοινής αγροτικης πολιτικής και ο πρωτογενής τομέας μπαίνει σε διαδικασία ψηφιοποίησης αλλά όποιες σκέψεις και να υπάρχουν στην Ελλάδα ένα είναι το πρόβλημα των αγροτών, το υψηλό κόστος παραγωγής που συνεχίζει και τους ταλανίζει καθώς επίσης και η καθήλωση των τιμών των προϊόντων στα ίδια επίπεδα.</p>
      <p>Ειδικά στα νησιά μας το κόστος αυτό καθιστά απαγορευτική τη διαδικασία παραγωγής προϊόντων και καλλιεργειών. Θα πρέπει όλη η κυβέρνηση να στραφεί σε αυτό το κομμάτι ώστε να παρθούν γενναίες αποφάσεις για να αντιμετωπιστεί το κόστος παραγωγής. Μάλιστα στα νησιά μετά την κατάργηση του μειωμένου συντελεστή είναι ιδιαίτερα αυξημένο. Παρά τα προγράμματα αγροτικής ανάπτυξης που τρέχουν και στηρίζουν τις δράσεις η ενασχόληση είναι αδύνατη».</p>
      <p>Παράλληλα ο αντιπεριφερειάρχης Πρωτογενούς Τομέα πρόσθεσε: «Ως περιφέρεια είμαστε σε συνεχείς συσκέψεις με το υπουργείο και πιέζουμε να αντιμετωπιστεί αυτή η κατάσταση και περιμένουμε τις νέες αποφάσεις καθώς εξετάζεται από το υπουργείο ο ειδικός φόρος στο πετρέλαιο, δηλαδή η επιστροφή των χρημάτων στους αγρότες. Το θέμα πρέπει να αντιμετωπιστεί ριζικά».</p>
      <p>Αναφορά έκανε όμως και στην ελαιοκομική περίοδο με αφορμή την έναρξή της στις 4 Νοεμβρίου, τονίζοντας ότι έχουν ανοιξει τα περισσότερα ελαιοτριβεία, δεν υπάρχουν προβλήματα μέχρι στιγμής αλλά και αν υπάρξουν, οι υπηρεσίες της περιφέρειας είναι έτοιμες να τα αντιμετωπίσουν.</p>
      <p>Σύμφωνα με τον ίδιο, αναμένεται και μεγάλη ποσότητα ελαιολάδου και καλή ποιότητα σε αυτό ενώ υπογράμμισε πως σε ό,τι αφορά το πυρηνελαιοργείο το έχουν αναλάβει ελαιοτριβείς-ιδιώτες λέγοντας χαρακτηριστικά «αυτό είναι κάτι που μας χαροποιεί ιδιαίτερα καθώς είναι άνθρωποι που γνωρίζουν το αντικείμενο. Νομίζω ότι όλα θα εξελιχθούν ομαλά».</p>
      <p>Σε ό,τι έχει να κάνει με την αγροδιατροφική σύμπραξη υπάρχουν, όπως είπε ο αντιπεριφερειάρχης, καλά νέα καθώς άρχισαν να έρχονται οι αποφάσεις των δ.σ. και των δήμων που θα συμμετάσχουν. Πρόσθεσε επίσης ότι η σύμπραξη θα συσφίγξει τις σχέσεις όλων αυτών που ασχολούνται με τον πρωτογενή τομέα και την αγορά, προκειμένου να στηριχτεί η τοπική οικονομία και να υπάρξει στενότερη συνεργασία όλων αυτών που ασχολούνται με την αγορά ώστε τα τοπικά προϊόντα να μπουν σε μία νέα περίοδο εμπορίας.­</p>
    </article>
  </body>
</html>