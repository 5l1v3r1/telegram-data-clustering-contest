<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33055/facebook-pay-inviare-pagamenti-whatsapp-messenger-instagram"/>
    <meta property="og:site_name" content="DDay.it"/>
    <meta property="article:published_time" content="2019-11-13T10:20:00+00:00"/>
    <meta property="og:title" content="Con Facebook Pay si inviano soldi anche su WhatsApp e Instagram"/>
    <meta property="og:description" content="Facebook Pay è un portafoglio digitale che può contenere carte di credito, debito e conti PayPal. Sarà al servizio di Facebook, Messenger, WhatsApp e Instagram per gestire le transazioni economiche all’interno delle piattaforme social."/>
  </head>
  <body>
    <article>
      <h1>Con Facebook Pay si inviano soldi anche su WhatsApp e Instagram</h1>
      <h2>Facebook Pay è un portafoglio digitale che può contenere carte di credito, debito e conti PayPal. Sarà al servizio di Facebook, Messenger, WhatsApp e Instagram per gestire le transazioni economiche all’interno delle piattaforme social.</h2>
      <address><time datetime="2019-11-13T10:20:00+00:00">13 Nov 2019, 10:20</time> by <a rel="author">Sergio Donato</a></address>
      <p>Facebook inizia il suo viaggio nel mondo delle transazioni lanciando Facebook Pay, <b>un servizio di pagamento unificato che abbraccia tutte le sue piattaforme social e di messaggistica, quindi Facebook, Instagram, WhatsApp e Messenger</b>.</p>
      <p>In attesa di lanciare la sua criptomoneta Libra, la quale tuttavia <a href="https://www.dday.it/redazione/32966/facebook-libra-criptomoneta-europea">non si trova in buone acque</a> ancora prima di salpare, Facebook ha deciso di farsi le ossa con Facebook Pay con lo scopo di semplificare e rendere più sicure le transazioni economiche degli utenti delle piattaforme social.</p>
      <p> </p>
      <h3>Il portafoglio per i social</h3>
      <p><a href="https://pay.facebook.com/">Facebook Pay</a> è un portafoglio digitale a cui è possibile abbinare il metodo di pagamento preferito in modo che non si debba reinserirlo tutte le volte per ogni transazione. Supporta le più importanti carte di credito e debito e anche PayPal e Stripe.</p>
      <figure>
        <img src="https://cdn.dday.it/system/uploads/picture/image/58675/content_small_Flow_Messenger-3-across.jpg"/>
      </figure>
      <p><b>Con Facebook Pay si potrà inviare denaro ad altri utenti ed effettuare pagamenti con opzioni di sicurezza che prevedono il PIN e la biometria dei dispositivi mobili</b>. I numeri di carta di credito e di conto corrente bancario saranno crittografati, ci saranno notifiche sulle attività dei conti e Facebook ha previsto un monitoraggio antifrode per rilevare le attività non autorizzate.</p>
      <p>Nonostante l’integrazione prevista tra i servizi Facebook, <b>l’attivazione di Facebook Pay per ognuno di essi sarà a discrezione dell’utente</b>. Significa che se, per esempio, viene attivata per Instagram o Facebook non lo sarà automaticamente anche per WhatsApp e Messenger. L’utente deciderà per ogni servizio.</p>
      <p> </p>
      <h3>Facebook Pay sarà separato da Libra</h3>
      <p>Naturalmente sarà possibile consultare la cronologia delle transazioni, avere una live chat con il supporto clienti e, secondo quanto spiegato da Facebook, capire quali servizi di pagamento fanno parte di Facebook. Immaginiamo che, qualora si proceda a un pagamento non interno ai servizi di Facebook, ma per beni di terzi, questo sarà chiaramente specificato.</p>
      <p>Facebook ha citato anche Libra, ma più per “prenderne le distanze” che per associarla a Facebook Pay. Infatti, ha dichiarato nel <a href="https://about.fb.com/news/2019/11/simplifying-payments-with-facebook-pay/">post ufficiale</a> a firma di Deborah Liu, vicepresidente del MarketPlace: “<i>Facebook Pay è costruito su partnership e infrastrutture finanziarie esistent, <b>ed è separato dal portafoglio Calibra che verrà utilizzato per la rete Libra</b>.</i>”</p>
      <p>Per il momento, <b>la distribuzione di Facebook Pay raggiungerà i servizi di Facebook e Messenger questa settimana negli Stati Uniti</b>, con una disponibilità per gli altri Paesi che è stata pianificata ma non ancora comunicata.</p>
    </article>
  </body>
</html>