<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-vranci-perekonuvav-deputativ-slugi-narodu-progolosuvati-za-zakonoproekt-pro-stvorennya-rinku-zemli-329461_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T10:49:00+00:00"/>
    <meta property="og:title" content="Зеленський вранці переконував депутатів &quot;Слуги народу&quot; проголосувати за законопроект про створення ринку землі"/>
    <meta property="og:description" content="У президентській фракції також не всі підтримують цю реформу.  "/>
  </head>
  <body>
    <article>
      <h1>Зеленський вранці переконував депутатів "Слуги народу" проголосувати за законопроект про створення ринку землі</h1>
      <h2>У президентській фракції також не всі підтримують цю реформу.  </h2>
      <address>
        <time datetime="2019-11-13T10:49:00+00:00">13 Nov 2019, 10:49</time>
      </address>
      <p>У середу вранці відбулося засідання парламентської фракції "Слуга народу", на якому президент України Володимир Зеленський закликав депутатів підтримати проект закону №2178-10 "Про внесення змін до деяких законодавчих актів України щодо обігу земель сільськогосподарського призначення", повідомила представник Кабміну в парламенті, депутат фракції "Слуга народу" Ірина Верещук.</p>
      <p>"Він переконував, що потрібно проголосувати за закон, який власне запропонував депутат Сольський (законопроект №2178-10 – ред.)", - сказала Верещук журналістам у кулуарах парламенту після засідання фракції.</p>
      <p>При цьому вона зазначила, що вважає всі внесені в парламент законопроекти щодо земельної реформи недопрацьованими і такими, які "не можна приймати навіть у першому читанні".</p>
      <p>Верещук підкреслила, що відкриття ринку землі є значущим процесом, але для неї особисто важливо те, як це відкриття ринку буде відбуватися.</p>
      <p>Нагадаємо, що Верховна <a href="https://dt.ua/POLITICS/rada-sogodni-rozglyane-odinadcyat-zakonoproyekiv-pro-rinok-zemli-329455_.html"><b>Рада сьогодні розгляне в першому читанні законопроекти про ринок землі</b></a>, яким передбачається відкриття ринку сельхосземель з 1 жовтня 2020 року. Напередодні президент Володимир Зеленський запевнив, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>