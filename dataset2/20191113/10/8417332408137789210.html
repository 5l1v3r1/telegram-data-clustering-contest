<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/moreromsdal/2019/11/13/Viking-Sky-var-kun-%C3%A9n-skipslengde-fra-%C3%A5-grunnst%C3%B8te-20383850.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T10:21:55+00:00"/>
    <meta property="og:title" content="Viking Sky var kun én skipslengde fra å grunnstøte"/>
    <meta property="og:description" content="Cruiseskipet Viking Sky var kun en skipslengde fra å grunnstøte da det mistet motorkraften på Hustadvika i mars, ifølge Havarkommisjonens foreløpige rapport."/>
  </head>
  <body>
    <article>
      <h1>Viking Sky var kun én skipslengde fra å grunnstøte</h1>
      <h2>Havarikommisjonen:</h2>
      <address><time datetime="2019-11-13T10:21:55+00:00">13 Nov 2019, 10:21</time> by <a rel="author"> NTB</a></address>
      <p>Cruiseskipet Viking Sky var kun en skipslengde fra å grunnstøte da det mistet motorkraften på Hustadvika i mars, ifølge Havarkommisjonens foreløpige rapport.</p>
      <aside><a href="https://www.adressa.no/nyheter/moreromsdal/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/moreromsdal/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/moreromsdal/2019/11/13/javascript:void(0);">Del denne artikkelen på e-post</a></aside>
      <p>Rapporten viser også at årsaken til motorstansen var at tankene med smøringsolje ble holdt på et for lavt nivå. Da skipet ble utsatt for mye bevegelse i de høye bølgene 23. mars i år fikk ikke dieselgeneratorene sugd nok olje inn, noe som gjorde at motorene stanset.</p>
      <p>Motorstansen utløste en stor redningsoperasjon, og i løpet av kvelden og natt til 24. mars ble 470 personer evakuert med helikopter.</p>
      <p>
        <b>LES OGSÅ:<a href="https://www.adressa.no/nyheter/moreromsdal/2019/05/10/TV-2-Advokatfirma-varsler-masses%C3%B8ksm%C3%A5l-p%C3%A5-90-millioner-etter-Viking-Sky-hendelsen-19011498.ece"> Advokatfirma varsler massesøksmål på 90 millioner etter Viking Sky-hendelsen</a></b>
      </p>
      <p>Cruiseskipet var på sitt siste av seks nordlyscruiseturer da hendelsen skjedde. Skipet forlot Tromsø 21. mars og skulle til Stavanger 24. mars.</p>
      <p>Om morgenen 23. mars gikk det 18 alarmer om lavt oljenivå på skipet, fremgår det i rapporten. Så ble det ikke registrert noen alarm før klokka 13.37. Kort tid etter stoppet skipets motorer.</p>
      <p>
        <b>LES OGSÅ: <a href="https://www.adressa.no/pluss/magasin/2019/04/16/Fra-alarmen-g%C3%A5r-har-mannskapet-femten-minutter-p%C3%A5-%C3%A5-komme-i-lufta.-Det-skjer-340-ganger-i-%C3%A5ret-18814193.ece">Fra alarmen går har mannskapet femten minutter på å komme i lufta. Det skjer 340 ganger i året</a></b>
      </p>
      <p>Skipet sendte ut mayday. Det første helikopteret kom fram til stedet omtrent klokka 15. Mannskapet hadde vurdert å evakuere passasjerer og mannskap til livbåtene, men på grunn av været ble det vurdert til å være altfor farlig. Passasjerer ble derfor evakuert med helikopter i stedet.</p>
    </article>
  </body>
</html>