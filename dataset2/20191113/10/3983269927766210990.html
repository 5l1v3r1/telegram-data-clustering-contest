<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/catradio/tots-els-directes-de-les-emissores-de-catalunya-radio-als-dispositius-amb-alexa/nota-de-premsa/2963045/"/>
    <meta property="og:site_name" content="CCMA"/>
    <meta property="article:published_time" content="2019-11-13T10:28:24+00:00"/>
    <meta property="og:title" content="Tots els directes de les emissores de Catalunya Ràdio, als dispositius amb Alexa"/>
    <meta property="og:description" content="Des d'avui, 13 de novembre, els directes de totes les emissores de Catalunya Ràdio es poden escoltar des de qualsevol dispositiu amb Alexa, amb l'estrena de les noves &quot;skills&quot; de Catalunya Informació, iCat i Catalunya Música."/>
  </head>
  <body>
    <article>
      <h1>Tots els directes de les emissores de Catalunya Ràdio, als dispositius amb Alexa</h1>
      <h2>Des d'avui, 13 de novembre, els directes de totes les emissores de Catalunya Ràdio es poden escoltar des de qualsevol dispositiu amb Alexa, amb l'estrena de les noves "skills" de Catalunya Informació, iCat i Catalunya Música.</h2>
      <address><time datetime="2019-11-13T10:28:24+00:00">13 Nov 2019, 10:28</time> by <a rel="author">Catalunya Ràdio</a></address>
      <p>Catalunya Ràdio va estrenar el 16 de setembre passat la seva nova "skill", que incorpora una sintonia de l'emissora evolucionada i un nou to de relació amb l'oient. Fins aleshores, Catalunya Ràdio disposava de diverses "skills" per poder escoltar píndoles informatives des dels dispositius amb Alexa: els titulars del "Telenotícies vespre" i Catalunya Informació, la portada de <b>Mònica Terribas</b>, la previsió d'"El temps" de TV3 o "L@Net", d'<b>Albert Cuesta</b>.</p>
      <p>Avui, 13 de novembre, Catalunya Ràdio estrena les tres noves "skills" de les emissores Catalunya Informació, iCat i Catalunya Música, que disposen també d'una identitat sonora totalment renovada, més àgil i dinàmica, dissenyada especialment per als nous entorns digitals de consum d'àudio.</p>
      <p>El director del grup d'emissores de Catalunya Ràdio i dels Mitjans Digitals de la CCMA, <b>Saül Gordillo</b>, afirma que "amb aquest desplegament, des de la ràdio pública fem un gran salt endavant en l'aposta tecnològica per ser presents als nous dispositius de consum de ràdio en què s'estan convertint els assistents de veu i Catalunya Ràdio esdevé líder en innovació arreu de l'estat".</p>
      <p>Les dades indiquen que un 7% dels internautes ja tenen un altaveu intel·ligent i que un 40% d'aquests corresponen a l'Alexa d'Amazon. "Actualment, la "skill" de Catalunya Ràdio a Alexa té més de 6.000 usuaris i volem aprofitar aquesta nova plataforma per potenciar l'ús dels assistents de veu vinculat a la ràdio", afegeix Gordillo.</p>
      <p>Les quatre "skills" de Catalunya Ràdio ofereixen una experiència d'ús molt acurada, per poder activar i gestionar tots els directes només amb la veu. Per sentir els directes, només cal que l'usuari li demani a Alexa que iniciï una de les emissores:</p>
      <p>
        <i>"Alexa, inicia Catalunya Ràdio"</i>
      </p>
      <p>
        <i>"Alexa, inicia Catalunya Informació"</i>
      </p>
      <p>
        <i>"Alexa, inicia iCat"</i>
      </p>
      <p>
        <i>"Alexa, inicia Catalunya Música"</i>
      </p>
      <p> </p>
      <p>Amb el desenvolupament d'aquestes noves "skills", Catalunya Ràdio reforça la seva aposta pels assistents de veu.</p>
      <p> </p>
      <p>Més informació a:</p>
      <p>
        <a href="http://www.catradio.cat/alexa">www.catradio.cat/alexa</a>
      </p>
      <p> </p>
    </article>
  </body>
</html>