<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621304/%D9%86%D9%81%D8%AA-%D8%AF%D8%B3%D8%AA-%D8%A7%D8%B2-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D8%A8%D8%B1%D9%86%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:38:00+00:00"/>
    <meta property="og:title" content="نفت دست از کاهش قیمت برنداشت"/>
    <meta property="og:description" content="قیمت نفت در معاملات روز چهارشنبه بازار جهانی به دلیل ضعیف شدن امیدها به توافق تجاری آمریکا و چین که دورنمای اقتصاد جهانی را تیره‌تر کرد، کاهش یافت."/>
  </head>
  <body>
    <article>
      <h1>نفت دست از کاهش قیمت برنداشت</h1>
      <address>
        <time datetime="2019-11-13T10:38:00+00:00">13 Nov 2019, 10:38</time>
      </address>
      <p>
        <i>قیمت نفت در معاملات روز چهارشنبه بازار جهانی به دلیل ضعیف شدن امیدها به توافق تجاری آمریکا و چین که دورنمای اقتصاد جهانی را تیره‌تر کرد، کاهش یافت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهای معاملات آتی نفت برنت ۱۸ سنت یا ۰.۳ درصد کاهش پیدا کرد و به ۶۱ دلار و ۸۸ سنت در هر بشکه رسید.</p>
      <p>بهای معاملات آتی نفت وست تگزاس اینترمدیت آمریکا هم ۱۳ سنت یا ۰.۲ درصد کاهش پیدا کرد و به ۵۶ دلار و ۶۷ سنت در هر بشکه رسید.</p>
      <p>دونالد ترامپ، رییس جمهور آمریکا روز چهارشنبه اعلام کرد دو کشور به نهایی کردن توافق تجاری نزدیک شده‌اند اما درباره زمان یا مکان مراسم امضای توافق جزییاتی ارایه نکرد که باعث دلسردی سرمایه‌گذاران شد.</p>
      <p>همچنین پیش بینی آژانس بین‌المللی انرژی از رشد کمتر تقاضای جهانی برای نفت پس از سال ۲۰۲۵ نیز قیمتهای نفت را تحت فشار کاهشی قرار داد.</p>
      <p>آژانس بین‌المللی انرژی در گزارش سالانه "دورنمای انرژی جهان" برای مدت منتهی به سال ۲۰۴۰ پیش بینی کرد تقاضای جهانی برای نفت به میزان یک میلیون بشکه در روز تا سال ۲۰۲۵ رشد خواهد کرد و از آن به بعد به دلیل بهبود بهره وری سوخت و حضور خودروهای برقی بیشتر در بازار، به ۱۰۰ هزار بشکه در روز کاهش خواهد یافت.</p>
      <p>با وجود کندی رشد تولید آمریکا در سالهای اخیر، این کشور که اکنون بزرگترین تولیدکننده نفت جهان است، عامل ۸۵ درصد از افزایش تولید جهانی نفت تا سال ۲۰۳۰ و ۳۰ درصد افزایش تولید گاز خواهد بود. سهم اعضای اوپک و روسیه از تولید جهانی نفت در یک دهه آینده به ۴۷ درصد کاهش خواهد یافت که از دهه ۱۹۸۰ به این طرف بی‌سابقه خواهد بود.</p>
      <p>فاتح بیرول، مدیراجرایی آژانس بین‌المللی انرژی اظهار کرد: این تاثیرات بسیار برجسته است و آمریکا به عنوان یک وزنه قوی در تلاشها برای مدیریت بازارهای نفت عمل می‌کند.</p>
      <p>طبق نظرسنجی رویترز از تحلیلگران، پیش بینی شده که ذخایر نفت آمریکا در هفته گذشته برای سومین هفته متوالی افزایش پیدا کرده است و ذخایر فرآورده‌های نفتی احتمالا کاهش پیدا کرده است. پنج تحلیلگر در نظرسنجی رویترز پیش بینی کردند ذخایر نفت آمریکا در هفته منتهی به هشتم نوامبر به میزان حدود ۱.۶ میلیون بشکه رشد کرده است.</p>
      <p>تحلیلگران گروه بانکی ANZ اظهار کردند چشم‌انداز صادرات نفت خام آمریکا پس از رشد چشمگیر نرخ‌های کرایه کشتی در ماه گذشته، تیره شده و باعث خواهد شد ذخایر نفت بالای سطح سال گذشته و بالاتر از میانگین پنج ساله بماند.</p>
      <p>گزارش موسسه امریکن پترولیوم از ذخایر نفت آمریکا روز چهارشنبه و گزارش رسمی اداره اطلاعات انرژی آمریکا روز پنج شنبه منتشر خواهد شد.</p>
      <p>در این بین، رگولاتور آمریکا اعلام کرد خط لوله نفت کی‌استون به ظرفیت ۵۹۰ هزار بشکه در روز که نفت سنگین کانادا را به آمریکا منتقل می‌کند، فعالیت‌هایش را پس از نشت دو هفته پیش نفت از سرگرفت.</p>
      <p>بر اساس گزارش رویترز، معامله‌گران اکنون به دیدار ماه آینده میان اوپک و روسیه چشم دوخته‌اند و منتظرند ببیند آیا این گروه برای تقویت قیمت‌ها، کاهش تولید بیشتری صورت خواهد داد.</p>
      <p>تحلیلگران گروه بانکی ANZ پیش بینی کردند این گروه محدودیت عرضه خود را پس از سه ماهه اول سال ۲۰۲۰ ادامه خواهد داد اما کاهش بیشتر تولید بعید است.</p>
    </article>
  </body>
</html>