<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/u-mvf-spodivayutsya-na-shvidkiy-rezultat-u-peregovorah-z-ukrayinoyu-329462_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T10:46:00+00:00"/>
    <meta property="og:title" content="У МВФ сподіваються на швидкий результат у переговорах з Україною"/>
    <meta property="og:description" content="Місія МВФ зосередиться на обговоренні очищення банківського сектору та збереження досягнень."/>
  </head>
  <body>
    <article>
      <h1>У МВФ сподіваються на швидкий результат у переговорах з Україною</h1>
      <h2>Місія МВФ зосередиться на обговоренні очищення банківського сектору та збереження досягнень.</h2>
      <address>
        <time datetime="2019-11-13T10:46:00+00:00">13 Nov 2019, 10:46</time>
      </address>
      <p>У Міжнародному валютному фонді (МВФ) розраховують на швидке завершення переговорів з Україною за новою кредитною програмою. Про це заявив директор управління МВФ з питань Європи Пол Томсен, <a href="https://dt.ua/ECONOMICS/misiya-mvf-pochne-robotu-v-kiyevi-na-comu-tizhni-329403_.html"><b>коментуючи приїзд Місії МВФ</b> </a><a href="https://ukrainian.voanews.com/a/perehovory-mvf-ukraina/5162886.html">Голосу Америки</a>.</p>
      <p>"Сподіваюся, досягнемо швидкого результату. Хоча прогрес обнадійливий, залишаються деякі невирішені питання. Давайте побачимо", - сказав він.</p>
      <p>Питання очищення банківського сектора буде важливою частиною обговорень, зауважує Томсен.</p>
      <p>"Це одне з питань. Україна досягла прогресу. Ми знаємо, що існують виклики. Важливо, щоб не було відкату в досягненнях. Тому, це важлива частина обговорень", - повідомив він.</p>
      <p>Коментуючи основні виклики, що стоять перед Україною, Томсен відзначив досягнення в стабілізації економіки, але також відзначив певні розчарування, зокрема у питанні подолання корупції та державного управління.</p>
      <p>"Думаю, за останні роки Україна дуже успішно стабілізувала макроекономіку, проводить хорошу фіскальну політику, хорошу монетарну політику, забезпечує незалежність центрального банку, розпочала очищення фінансового сектора. Думаю, це дуже добре", - говорить Томпсон.</p>
      <p>"Очевидно, однією з цілей є це зберегти і розвинути. Важливо зберегти незалежність центрального банку, досягти прогресу у фінансовому секторі, продовжити бюджетну консолідацію. Україна не так добре просувається в структурних реформах. Можна сказати, що в останні роки розвиток подій тут розчаровувало. Нас особливо турбують питання корупції і управління, і я думаю, що новий уряд має посилити зусилля у цій сфері", - додав він.</p>
      <p> </p>
      <p>Раніше повідомлялося, що <b><a href="https://dt.ua/ECONOMICS/misiya-mvf-pribude-v-ukrayinu-cherez-dva-tizhni-goncharuk-326913_.html">МВФ прибуде в Україну</a></b> з робочим візитом через кілька тижнів.</p>
      <p>26 вересня <b><a href="https://dt.ua/ECONOMICS/misiya-mvf-zavershila-robotu-v-ukrayini-324692_.html">місія МВФ після двотижневого перебування в Києві залишила Україну</a></b>, не підписавши угоди з урядом про нову програму співпраці. Консультації керівництва Мінфіну і Нацбанку з представниками Фонду продовжилися на Щорічних зустрічах МВФ і Світового банку, що стартували у Вашингтоні 14 жовтня.</p>
      <p>Українська сторона розраховувала на узгодження нової трирічної програми на 5-6 млрд доларів. </p>
      <footer>За матеріалами: <a href="https://dt.ua/go/aHR0cDovL3VrcmFpbmlhbi52b2FuZXdzLmNvbS8=">Голос Америки (Українська служба)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>