<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-west-indies-nicholas-pooran-faces-four-match-suspension-for-ball-tampering-2846882.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T10:18:13+00:00"/>
    <meta property="og:title" content="बॉल टेम्परिंग को लेकर कैरेबियाई धाकड़ बल्लेबाज पूरन पर लगा बैन, जानिए कितने मैच नहीं खेल सकेंगे वो"/>
    <meta property="og:description" content="वेस्टइंडीज के विकेटकीपर बल्लेबाज निकोलस पूरन को चार मैचों के लिए बैन कर दिया गया है। वेस्टइंडीज और अफगानिस्तान के बीच वनडे सीरीज के तीसरे मैच में पूरन को गेंद से छेड़छाड़ करते हुए देखा गया, जिसके बाद..."/>
  </head>
  <body>
    <article>
      <h1>बॉल टेम्परिंग को लेकर कैरेबियाई धाकड़ बल्लेबाज पूरन पर लगा बैन, जानिए कितने मैच नहीं खेल सकेंगे वो</h1>
      <address><time datetime="2019-11-13T10:18:13+00:00">13 Nov 2019, 10:18</time> by <a rel="author">लाइव हिन्दुस्तान टीम,दुबई</a></address>
      <p>वेस्टइंडीज के विकेटकीपर बल्लेबाज निकोलस पूरन को चार मैचों के लिए बैन कर दिया गया है। वेस्टइंडीज और अफगानिस्तान के बीच वनडे सीरीज के तीसरे मैच में पूरन को गेंद से छेड़छाड़ करते हुए देखा गया, जिसके बाद आईसीसी ने उन पर ये बैन लगाया है। पूरन ने अपनी गलती मानी, जिसके बाद उन्हें ये सजा मिली है।</p>
      <p>पूरन इस अपराध के लिए सार्वजनिक तौर पर माफी भी मांग चुके हैं। पूरन अब वेस्टइंडीज की ओर से चार टी20 मैचों में नहीं खेल पाएंगे और उनके रिकॉर्ड में पांच डिमेरिट अंक जोड़े गए हैं। तीसरा वनडे इंटरनेशनल मैच लखनऊ में सोमवार को खेला गया था। आईसीसी ने बयान में कहा, 'खिलाड़ियों और खिलाड़ियों के सहयोगी स्टाफ से जुड़ी आईसीसी आचार संहिता के लेवल तीन के उल्लंघन की बात स्वीकार करने के लिए निकोलस पूरन को चार निलंबन अंक दिए गए हैं।'</p>
      <h3>
        <a href="https://www.livehindustan.com/cricket/story-ind-vs-ban-1st-test-match-at-holkar-cricket-stadium-indore-team-india-s-report-card-at-this-venue-india-vs-bangladesh-virat-kohli-ajinkya-rahane-2846680.html">INDvBAN: इंदौर के होलकर क्रिकेट स्टेडियम पर जानिए कैसा रहा है टीम इंडिया का प्रदर्शन</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-2nd-test-match-in-kolkata-jaaniye-kahan-baithkar-mamata-banerjee-aur-sheikh-hasina-dekhengi-match-2846641.html">INDvBAN: जानिए ममता बनर्जी और शेख हसीना के बैठने का क्या होगा इंतजाम</a>
      </h3>
      <p>आईसीसी ने कहा, 'वीडियो फुटेज में दिखा था कि ये क्रिकेटर अंगूठे के नाखून से गेंद की सतह को खरोंच रहा था जिसके बाद पूरन पर संहिता के नियम 2.14 के उल्लंघन का आरोप लगाया गया था जो गेंद की दशा बदलने से संबंधित है।' पूरन ने मंगलवार को अपराध स्वीकार कर लिया और साथ ही मैच रैफरी क्रिस ब्रॉड की सजा भी स्वीकार की। पूरन ने कहा, 'मुझे पता चल गया है कि मैंने फैसला करने में बहुत बड़ी गलती की और मैं आईसीसी की सजा को पूरी तरह से स्वीकार करता हूं। मैं सभी को आश्वस्त करना चाहता हूं कि ये सिर्फ घटना है और ये दोहराई नहीं जाएगी।' उन्होंने कहा, 'लखनऊ में सोमवार को खेल के मैदान पर जो हुआ उसके लिए मैं टीम के अपने साथियों, समर्थकों और अफगानिस्तान की टीम से माफी मांगना चाहता हूं।'</p>
      <p>लेवल तीन के उल्लंघन पर कम से कम चार निलंबन अंक दिए जाते हैं जिससे खिलाड़ी के रिकॉर्ड में पांच डिमेरिट अंक जुड़ जाते हैं। खिलाड़ियों को इसके लिए दो टेस्ट मैच या चार एकदिवसीय अंतराष्ट्रीय/टी20 अंतरराष्ट्रीय मैचों से बैन किया जाता है। अधिकतम सजा 12 निलंबन अंक की है जो छह डिमेरिट अंक के बराबर है।</p>
    </article>
  </body>
</html>