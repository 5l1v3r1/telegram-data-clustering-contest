<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/canli-anlatim-cumhurbaskani-erdogan-amerika-birlesik-devletlerinde"/>
    <meta property="og:site_name" content="euronews"/>
    <meta property="article:published_time" content="2019-11-13T07:41:26+00:00"/>
    <meta property="og:title" content="Erdoğan ile Trump arasındaki kritik zirvede neler yaşandı?"/>
    <meta property="og:description" content="Amerika Birleşik Devletleri Başkanı Donald Trump'ın daveti üzerine Washington'da bulunan Cumhurbaşkanı Recep Tayyip Erdoğan, Amerikan başkanı ile kritik bir toplantı gerçekleştirecek."/>
  </head>
  <body>
    <article>
      <h1>Erdoğan ile Trump arasındaki kritik zirvede neler yaşandı?</h1>
      <address><time datetime="2019-11-13T07:41:26+00:00">13 Nov 2019, 07:41</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, Amerika Birleşik Devletleri Başkanı Donald Trump'ın daveti üzerine gittiği Washington'da kritik temaslarına başladı. İki liderin Beyaz Saray'da düzenlenen baş başa toplantısı 1 saat 15 dakika sürdü.</p>
      <p>İki lider baş başa ve heyetler arası görüşmelerin ardından Oval Ofis'te bazı senatörlerle bir araya geldi. Görüşmeler sonrası yapılan ortak basın toplantısında Trump görüşmelerin verimli geçtiğini söylerken Erdoğan, iki ülke arasındaki ilişkilerde yeni bir sayfa açmakta kararlı olduklarını ifade etti. Gün boyu yaşanan bütün gelişmeleri derledik.</p>
      <ul>
        <li>İki lider arasında yapılan zirve 1 saat 15 dakika sonra sona erdi.</li>
        <li>Cumhurbaşkanı Erdoğan ve Trump Beyaz Saray'da bir araya geldi.</li>
        <li>Trump, Erdoğan ile görüşmesine cumhuriyetçi senatörleri de davet etti.</li>
        <li>Trump tarafından Beyaz Saray'da resmi törenle karşılanan Erdoğan, ABD Başkanı ile Türkiye saati ile 20.00'de başa baş bir toplantı gerçekleştirdi.</li>
        <li>Toplantının gündeminde Suriye'de güvenli bölge ve mültecilerin kendi topraklarına geri dönüşü, S-400, F-35 konuları yer aldı.</li>
        <li>Erdoğan, iki gün sürecek seyahatinde Amerika Diyanet Merkezi’nde ziyareti kapsamında Türk vatandaşları, Türk kökenli Amerikalılar ve Müslüman toplumu temsilcilerine hitap edecek.</li>
        <li>MHP Genel Başkanı Devlet Bahçeli Cumhurbaşkanı Erdoğan'ın ABD ziyareti ile ilgili olarak "Tarihi ziyareti tartışmaya açmak, peşin yargılarla sonuç çıkmayacağını iddia etmek, Türkiye'ye haksızlıktır" dedi.</li>
      </ul>
      <h3>Cumhurbaşkanı Erdoğan: Yeni bir sayfa açmakta kararlıyız</h3>
      <p>Ortak basın toplantısında Trump'tan sonra söz alan Cumhurbaşkanı Erdoğan, ilişkilerde yeni bir sayfa açmakta kararlı olduklarını söyledi.</p>
      <p>Erdoğan, Temsilciler Meclisi'nde alınan "Ermeni Soykırımı" kararını eleştirerek duydukları rahatsızlığı Başkan Trump'a aktardığını söyledi. Cumhurbaşkanı Erdoğan, IŞİD'le mücadelede yakalanan şüphelilere ilişkin son sayılarını paylaşarak, kaynak ülkelerin yabancı savaşçıları geri alması gerektiğini kaydetti. Erdoğan Suriyeli mültecilere 40 milyar dolar harcandığını ancak AB'nin sadece 3 milyar euroyu Türk Sivil Toplum Kuruluşlarına aktardığını vurguladı.</p>
      <p>Erdoğan basın toplantısında ayrıca, "FETÖ'nün ABD'deki mevcudiyetinin sona erdirilmesi yönündeki talebimizi ve beklentilerimizi bir kez daha vurguluyoruz" ifadelerini kullandı.</p>
      <p>Basın toplantısı sonunda gazetecilerin sorularını yanıtlayan Erdoğan, Trump'ın mektuplarını kendisine iade ettiğini söyledi.</p>
      <h3>Toplantı sonrası Trump: S-400 sorunun çözülmesini umuyoruz</h3>
      <p>Başkan Trump Serkan Gölge'nin serbest bırakılması nedeniyle Erdoğan'a teşekkür etti. Trump, Türkiye'nin NATO'nun önemli bir üyesi olduğunu aktardı. Verimli bir toplantı gerçekleştirdiğini anlatan Trump, Suriye konusunu ele aldıklarını ve Pence'in Türkiye'ye yaptığı ziyareti hatırlattı.</p>
      <p>Erdoğan'ın büyük bir hayranı olduğunu kaydeden Trump, Suriye'deki ateşkesin işler halde olduğunu vurguladı. Türkiye'nin NATO için üstüne düşen ödemeyi yaptığını Trump, iki ülke arasında yapılan askeri iş birliklerini hatırlattı. Başkan Trump, S-400 alımının iki ülke arasındaki ilişkilerde bir zorluk olduğunu ancak yakında çözmeyi umut ettiklerini vurguladı. Trump, Türk ve Amerikalı yetkililerin F-35 meselesinin çözümü konusunda yoğun şekilde çalıştıklarını açıkladı.</p>
      <p>Trump, basın toplantısı sonunda gazeteci Hilal Kaplan'ın "Bu görüşmeden sonra YPG Lideri Mazlum Kobani'yi Beyaz Saray'da ağırlamayı düşünüyor musunuz?" sorusuna "Muhabir olduğunuza emin misiniz? Türkiye hükümeti için çalışmıyorsunuz değil mi? cevabını verdi. Trump daha sonra Mazlum Kobani ile iyi bir telefon görüşmesi yaptığını <a href="https://tr.euronews.com/2019/11/14/trump-erdogan-toplantisinda-one-cikan-sorular">yineledi</a>.</p>
      <ul>
        <li>
          <a href="https://tr.euronews.com/2019/11/14/trump-erdogan-toplantisinda-one-cikan-sorular">Video: Trump - Erdoğan toplantısında öne çıkan soru ve cevaplar</a>
        </li>
      </ul>
      <h3>Macron'un NATO'nun beyin ölümü gerçekleşti açıklamasına tepki</h3>
      <p>ABD Başkanı Trump, Cumhurbaşkanı Erdoğan'ın Fransa Cumhurbaşkanı Macron 'NATO'nun beyin ölümü <a href="https://tr.euronews.com/2019/11/07/fransa-cumhurbaskani-macron-nato-nun-beyin-olumu-gerceklesti">gerçekleşti'</a> açıklaması nedeniyle hayal kırıklığı yaşadığını açıkladı. Senatörlerin de katıldığı toplantıda Erdoğan'ın Macron'un yaptığı açıklamaya tepki gösterdiği kaydedildi.</p>
      <h3>Trump: Avrupa mülteciler konusunda sorumluluk almalı</h3>
      <p>Toplantıda Trump'ın ayrıca, Türkiye'nin 4 milyon mülteciye ev sahipliği yaptığını, Avrupa'nın artık mülteciler konusunda sorumluluk alması gerektiğini söylediği bildirildi.</p>
      <p>Türkiye'nin, bu mültecilerin Avrupa'ya geçişine izin vermesi durumunda milyonlarca mültecinin Avrupa'ya geçeceğini söyleyen Trump'ın, Türkiye'ye mültecilere ev sahipliği yaptığı için bir kez daha teşekkür ettiği belirtildi.</p>
      <h3>Erdoğan'dan Trump'a: Sizin Kürt diye zikrettiğiniz YPG terörist</h3>
      <p>Erdoğan, Trump ile baş başa ve heyetler arası görüşmelerin ardından Oval Ofis'te bazı senatörlerle bir araya geldi.</p>
      <p>Bir Senatörün sorusu üzerine Erdoğan, "Kürtler benim aynı zamanda vatandaşım. Dünyada en çok Kürtün yaşadığı yer benim ülkemdir. Şu anda Parlamentoda partimin 50 kadar Kürt milletvekili var. Diğerlerinde böyle bir şey yok. Özellikle Güneydoğu ve Doğu Anadolu bölgesinde ciddi manada siyasi parti yapılanmasını en geniş anlamda yapan benim partimdir" şeklinde yaptığı konuşmanın devamında "O bölgelere yaptığım yatırımları ancak yerinde görebilirseniz anlayabilirsiniz" dedi.</p>
      <p>Cumhurbaşkanı Erdoğan ABD Başkanı Trump'a "Sizin Kürt diye zikrettiğiniz, PYD/YPG. Bunlar terör örgütü, bunlar PKK'nın yan kuruluşlarıdır." dedi. Erdoğan, Erdoğan "Ferhat Abdi Şahin (Mazlum Kobani), Apo denilen bölücü terör örgütü başının aslında manevi evladıdır." diye konuştu.</p>
      <p>Erdoğan ayrıca "6 ay ile 2 yıl arasında, Güvenli Bölge'ye 1 milyon mülteciyi yerleştirebiliriz. 1 milyon da Rakka ve Deyrizor bölgesine yerleştirebiliriz." ifadelerini kullandı.</p>
      <h3>Trump: F-35'leri görüşüyoruz</h3>
      <p>ABD Başkanı Trump, Cumhurbaşkanı Erdoğan ve senatörlerle birlikte F-35 satışını görüştüklerini söyledi. Trump bir çözüm bulmayı beklediğini kaydetti. Türkiye, üretim ortakları arasında bulunduğu F-35 savaş uçağı programından Rusya'dan S-400 alımı nedeniyle ABD tarafından çıkarılmıştı.</p>
      <p>Maliye Bakanı Berat Albayrak ise Beyaz Saray'da yapılan zirveyle ilgili olarak verimli bir görüşme yapıldığını ifade etti.</p>
      <h3>Zirve sona erdi</h3>
      <p>Cumhurbaşkanı Erdoğan ile ABD Başkanı Trump'ın Beyaz Saray'daki görüşmesi sona erdi. Görüşme, 1 saat 15 dakika sürdü. İki lider ekonomi ve bölgesel sorunları ele aldı.</p>
      <p>Görüşmenin ardından heyetler arası çalışma yemeğine iştirak eden Erdoğan ve Trump, daha sonra ortak basın toplantısı düzenleyecek.</p>
      <h3>Trump: ABD- Türkiye ilişkileri son derece iyi durumda</h3>
      <p>Cumhurbaşkanı Erdoğan ile Beyaz Saray'da bir araya gelen Trump, Türkiye'nin Suriye sınırında yaptığı iş için teşekkür etti ve oluşan ateşkesin iyi şekilde devam ettiğini belirtti.</p>
      <p>ABD'nin bölgede sadece petrol kuyularının emniyetini sağlamak için asker bıraktığını hatırlatan Trump, Kürtlerin de durumdan memnun göründüğünü öne sürdü. Başkan Trump ayrıca S-400 ve F-35 meselelerinin de ele alınacağını kaydetti.</p>
      <p>Erdoğan ile çok iyi iki arkadaş olduklarını ifade eden Trump, Türkiye'nin problemlerini anladığını ve görüşmeler sırasında bir ticaret anlaşmasını da masaya yatıracaklarını kaydetti.</p>
      <p>Bölgesinde Erdoğan'a büyük saygı duyulduğunu aktaran Trump, ABD-Türkiye ilişkilerinin de son derece iyi durumda olduğunun altını çizdi.</p>
      <h3>"Azil sürecini takip edemeyecek kadar meşgulüm"</h3>
      <p>Bir yandan kendisiyle ilgili azil süreci devam eden Trump, sürece ilişkin yapılan konuşmaları ve tartışmaları izlemeye vakti olmayacak kadar meşgul olduğunu ve azil sürecinin bir baştan sona bir aldatmacadan ibaret olduğunu dile getirdi.</p>
      <h3>Cumhuriyetçi senatörleri davet etmenin amacı buzları kırmak</h3>
      <p>Amerika Birleşik Devletleri (ABD) Başkanı Donald Trump aralarında Lindsay Graham'ın da olduğu cumhuriyetçi senatörlerden bazılarını Cumhurbaşkanı Recep Tayyip Erdoğan ile gerçekleşecek olan görüşmesine <b><a href="https://tr.euronews.com/2019/11/13/trump-erdogan-ile-gorusmesine-cumhuriyetci-senatorleri-davet-etti-amac-buzlari-kirmak">davet etti</a></b>.</p>
      <h3>Toplantının gündemi</h3>
      <p>Erdoğan, ABD'ye gitmeden önce yaptığı bir açıklamada Trump ile konuşulacak konularla ilgili şunları söylemişti: "Suriye'de güvenli bölge ve mültecilerin kendi topraklarına geri dönüşü konularını masaya yatıracağız. Gerek S-400, gerek F-35, gerek 100 milyar dolarlık ticaret hacmi meselelerini ele alacağız. FETÖ ile mücadele ve Halkbank konusunu da görüşeceğiz.”</p>
      <p>Toplantının ardından Maryland Eyaletinde bulunan Amerika Diyanet Merkezi’ni ziyaret edecek Cumhurbaşkanı, burada düzenlenecek Dil, Tarih ve Kültür Eğitim 2019 Programı'nda Türk vatandaşları, Türk kökenli Amerikalılar ve Müslüman toplumu temsilcilerine hitap edecek.</p>
      <h3>İlk toplantı basına kapalı Yuvarlak Masa Toplantısı</h3>
      <p>ABD Ticaret Odası, Dış Ekonomik İlişkiler Kurulu ve Türkiye-ABD İş Konseyi tarafından düzenlenen Yuvarlak Masa Toplantısı'na katıldı.</p>
      <p>Basına kapalı toplantıya Dışişleri Bakanı Mevlüt Çavuşoğlu, Hazine ve Maliye Bakanı Berat Albayrak, Milli Savunma Bakanı Hulusi Akar, Ticaret Bakanı Ruhsar Pekcan, İletişim Başkanı Fahrettin Altun ve Cumhurbaşkanlığı Sözcüsü İbrahim Kalın da katıldı.</p>
      <p>Toplantıda aralarında Pepsico, Google, UPS, Hilton, The Coca Cola Company, GE, Citi, Uber, THY, Limak, TAV, Borusan, Kale Group gibi şirketlerin temsilcileri ve Türkiye Varlık Fonu, Dış Ekonomik İlişkiler Kurulu, Nasdaq ve Amerika Ticaret Odası gibi kuruluşların temsilcileri de hazır bulundu.</p>
      <ul>
        <li>
          <a href="https://tr.euronews.com/2019/11/08/erdogan-trump-ile-suriye-s-400-f-35-halkbank-ve-ticari-iliskileri-gorusecegiz">Erdoğan: Trump ile Suriye, S-400, F-35, Halkbank ve ticari ilişkileri görüşeceğiz</a>
        </li>
        <li>
          <a href="https://tr.euronews.com/2019/10/29/abd-den-turkiye-ye-suriye-yaptirim-tasarisina-kabul-erdoganin-mal-varligida-arastirilacak">ABD'den Türkiye'ye Suriye yaptırım tasarısına yeşil ışık: Erdoğan'ın mal varlığı da araştırılacak</a>
        </li>
      </ul>
    </article>
  </body>
</html>