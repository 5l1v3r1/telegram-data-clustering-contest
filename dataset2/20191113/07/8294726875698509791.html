<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/ford-mustang-gte-electric-randari-design-174483.html"/>
    <meta property="og:site_name" content="Auto Bild"/>
    <meta property="article:published_time" content="2019-11-13T07:30:23+00:00"/>
    <meta property="og:title" content="Suntem pregătiți pentru un Mustang electric? Dacă ar arăta așa… (VIDEO)"/>
    <meta property="og:description" content="Aceste schițe cu Mustang electric ne fac parcă să acceptăm mai ușor faptul că mașinile – inclusiv cele cu nume legendar – se leapădă de motoarele termice. "/>
  </head>
  <body>
    <article>
      <h6 class="kicker">Randări</h6>
      <h1>Suntem pregătiți pentru un Mustang electric? Dacă ar arăta așa… (VIDEO)</h1>
      <address><time datetime="2019-11-13T07:30:23+00:00">13 Nov 2019, 07:30</time> by <a rel="author">AutoBild</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-1.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-2.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-3.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-4.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-5.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-6.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-7.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-8.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/ford-mustang-gte-elecetric-randari-9.jpg"/>
        </figure>
      </slideshow>
      <p>
        <b>Aceste schițe cu Mustang electric ne fac parcă să acceptăm mai ușor faptul că mașinile – inclusiv cele cu nume legendar – se leapădă de motoarele termice.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/comenzi-ford-puma-cat-costa-174361.html">Au fost deschise listele de comenzi pentru Ford Puma. Cât costă în România SUV-ul produs la Craiova?</a>
      </p>
      <p>
        <a href="https://www.auto-bild.ro/stiri/vw-ford-masini-electrice-2-168189.html">Alianța VW-Ford anunță noua generație de mașini electrice. Când le vedem pe șosea</a>
      </p>
      <p>Toată lumea așteaptă cu nerăbdare să vadă cum anume arată (și ce promite) primul SUV Ford 100% electric, despre care știm că are design inspirat de Mustang. Pentru asta nu va trebui să așteptăm mult.</p>
      <p>Nu același lucru putem spune și despre randările din galeria foto de mai sus (sau clipul din josul paginii) fabricate de <a href="https://www.behance.net/gallery/87706197/Mustang-Electric-2020">Adán López</a>. Ceea ce vedeți aici este un Mustang GTE imaginat de designerul independent, care l-a descris ca fiind un model de fabricație 2020. Asta însă este mai puțin important acum.</p>
      <p>Important este, în schimb, modul foarte convingător în care Adan a reușit să traseze liniile unui posibil (dacă nu chiar probabil) Ford Mustang electric. Randările păstrează toate elementele care amintesc de celebrul <i>pony car</i>, însă le înglobează într-un pachet estetic care chiar te duce cu gândul la viitor. Cu alte cuvinte, ni-l putem imagina cu ușurință pe străzi, chiar începând cu 2020.</p>
      <p>Însă probabil că va trece un pic mai mult timp până când Ford să renunțe la V8-ul de sub capotă în schimbul unui motor electric. Lipsa unui V8 permite, totodată, și coborârea liniei capotei, ceea ce Adan a și făcut în aceste schițe: botul mașinii dispune acum de o „punte” transversală care leagă flancurile capotei și care poate juca un rol aerodinamic. Designerul a gândit nu doar detalii aerodinamice, dar și dintre cele funcționale – cum ar fi fantele verticale din spatele portierelor, care ajută la răcirea bateriilor.</p>
      <p>Din punct de vedere al performanțelor, acest Mustang GTE imaginat se laudă cu un sprint 0-100 km/h în doar 2,5 secunde și cu o viteză maximă de 301 km/h. Sunt cifre impresionante pentru un Mustang și totodată fezabile pentru o mașină electrică. Creatorul randărilor nu oferă informații privind puterea motorului sau despre autonomie; din clip aflăm doar că bateriile au o capacitate de 28 kWh.</p>
      <figure>
        <iframe src="https://www.youtube.com/embed/G4FKJB-wtuQ" width="500" height="281" data-service="Youtube" scrolling="no"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/muscle-car-al-viitorului-mustang-cu-900-cp-si-cutie-manuala-ce-ti-poti-dori-mai-mult-174238.html"/>
        <a href="https://www.auto-bild.ro/teste/drive-test/ford-mustang-cabriolet-167426.html"/>
        <a href="https://www.auto-bild.ro/stiri/lee-iacocca-murit-167639.html"/>
      </related>
    </article>
  </body>
</html>