<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/13/evrostat-bylgarite-stavat-po-shtastlivi-no-ne-i-ot-finansite-si.429437"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T07:00:00+00:00"/>
    <meta property="og:title" content="Евростат: Българите стават по-щастливи, но не и от финансите си"/>
    <meta property="og:description" content="Белгийците се усмихват най-много в ЕС, латвийците - най-рядко | Dnes.bg"/>
  </head>
  <body>
    <article>
      <h1>Евростат: Българите стават по-щастливи, но не и от финансите си</h1>
      <h2>Белгийците се усмихват най-много в ЕС, латвийците - най-рядко</h2>
      <address><time datetime="2019-11-13T07:00:00+00:00">13 Nov 2019, 07:00</time> by <a rel="author" href="https://www.dnes.bg/author/259" target="_blank">Никола Димитров</a></address>
      <p>Българите вече не са най-нещастните европейци, става ясно от съобщение на европейската статистическа агенция Евростат. Те са изпреварени от латвийците, където всеки трети се чувства нещастен през цялото време.</p>
      <p>У нас 35 на сто от запитаните от статистиците са споделили, че са се почувствали щастливи поне веднъж в месеца. Българите обаче остават непоклатимо най-недоволни в Европа от финансовото си състояние и от личните си взаимоотношения с околните.</p>
      <p>Пред нас са хърватите, където щастието е постигнато от 42 процента от населението, както и гърците и румънците, където щастие изпитват 46%.</p>
      <p>Поляците са най-щастливи сред източноевропейците. Най-нещастни в стара Eвропа са италианците.</p>
      <p>През 2018 г. белгийците са били най-щастливият народ в ЕС. Повече от две трети от населението там споделя, че е усетило щастие през последния месец. Същото е положението и сред холандците, австрийците и финландците. Всеки трети в Испания е споделил пред Евростат, че е непрекъснато щастлив, което дава на статистиците да заключат, че там е най-вероятно да намерите човек, доволен от живота си. 72 процента от испанците изпитват щастие поне веднъж месечно.</p>
      <p>Анкетираните са били питани да определят между отговора: щастлив съм през цялото време, през повечето време, от време на време, понякога и никога.</p>
      <p>Данните на Евростат се разминават със Световния индекс на щастието за 2018 г., който се оглавява от Финландия. Дания, която в европейската класация е седма е класирана втора в света, следвана от Норвегия, а Холандия е пета. Сред 10-те най-нещастни народа в света няма европейци. Южен Судан, Централно-африканската република и Афганистан са оценени като най-нещастни.<br/> </p>
    </article>
  </body>
</html>