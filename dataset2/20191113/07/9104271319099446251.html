<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/case-popolari-nel-biellese-la-morosita-ha-raggiunto-i-66-milioni"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-13T07:10:25+00:00"/>
    <meta property="og:title" content="Case popolari nel Biellese la morosità ha raggiunto i 6,6 milioni"/>
    <meta property="og:description" content="Diminuiscono i furbetti, aumentano invece gli utenti in accertata difficoltà economica"/>
  </head>
  <body>
    <article>
      <h1>Case popolari nel Biellese la morosità ha raggiunto i 6,6 milioni</h1>
      <h2>Diminuiscono i furbetti, aumentano invece gli utenti in accertata difficoltà economica</h2>
      <address>
        <time datetime="2019-11-13T07:10:25+00:00">13 Nov 2019, 07:10</time>
      </address>
      <h3>Case popolari nel Biellese la morosità ha raggiunto i 6,6 milioni</h3>
      <p>Nella giornata di lunedì si è svolta a Novara la conferenza di fine mandato del presidente uscente di ATC Piemonte Nord (ex istituto case popolari) Giuseppe Genoni.</p>
      <p>Il numero totale di alloggi di proprietà di ATC Piemonte Nord o di proprietà di altri enti e gesti da ATC è in lieve aumento, da 10.272 del 2014 ai 10.325 del 2019. Il numero complessivo degli alloggi assegnati con graduatoria è invece in contrazione (da 9.672 del 2014 a 9.372 del 2019) nonostante il numero di assegnazioni annue sia sostanzialmente costante e si attesti a circa 300 nuove assegnazione ogni anno.</p>
      <p>Analizzando la morosità degli inquilini, l’importo complessivo sul bollettato annuo di tutta l’ATC è stabile (9.836.181,71 euro nel 2014; 9.865.036,49 euro nel 2018); va rilevato, di contro, un continuo aumento della morosità totale cumulata che ha raggiunto, nel 2018, l’importo complessivo di euro 52.980.286: la crescita nel periodo 2014 – 2018 è stata complessivamente del 55,1% con punte del 84,5% sulla provincia di Vercelli (la provincia di Novara-VCO del 44%, Biella del 58,6%). Per quanto riguarda il Biellese la morosità nel periodo indicato, 2014-2018, è passata da 4 milioni 100mila a 6 milioni 601mila euro.</p>
      <p>Per quanto riguarda i morosi, se calano quelli colpevoli – ovvero che possono pagare ma non lo fanno – a cause della situazione economica generale aumentano gli incolpevoli. A livello di ATC  Nord (NO, VC, BI, VCO) si registra una significativa diminuzione della morosità colpevole che passa da 8.670.850 euro del 2014 a 7.761.893 euro del 2018. Contestualmente la quota di morosità incolpevole coperta dal Fondo Sociale della Regione Piemonte è quasi raddoppiata, passando da 1.165.331 euro del 2014 a 2.103.143 euro del 2018: questo dato così eclatante è dovuto sia al peggioramento complessivo della situazione socio-economica degli assegnatari, sia alla corposa campagna di informazione e sensibilizza-zione intrapresa da ATC Piemonte Nord insieme alle organizzazioni sindacali degli inquilini riguardo al Fondo Sociale, in precedenza non pienamente utilizzato dagli assegnatari (o per il mancato pagamento della quota minima o per mancanza di informazioni dettagliate su come presentare domanda). Il numero di assegnatari morosi incolpevoli che fanno richiesta al Fondo sociale è infatti significativamente aumentato, passando da 924 domande accolte del 2014 a ben 1.470 del 2018. Complessivamente il numero di inquilini morosi è in continua crescita, anche se ad un tasso inferiore rispetto agli anni precedenti (si stima che coloro che hanno accumulato qualche tipo di morosità siano oltre il 50% dell’utenza); permangono casi di forte indebitamento, anche superiore ai 10mila euro, a fronte di un affitto medio inferiore a 100 euro al mese.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/massimo-giletti-al-rifugio-monte-barone"/>
        <a href="https://laprovinciadibiella.it/attualita/eventi-biella-tutti-gli-appuntamenti-oggi-2-2-2-2-2-2-2-2-2-2-2-2-2-3-2-2-2-2-2-2-2-2-2-2"/>
        <a href="https://laprovinciadibiella.it/attualita/fondo-tempia-in-citta-la-corsa-della-speranza-e-dellamicizia"/>
      </related>
    </article>
  </body>
</html>