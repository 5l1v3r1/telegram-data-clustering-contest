<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Srednata-zaplata-e-namalyala-s-0-9-913354"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T07:46:00+00:00"/>
    <meta property="og:title" content="Средната заплата е намаляла с 0,9%"/>
    <meta property="og:description" content="Средната заплата в България през третото тримесечие е намаляла с 0,9% в сравнение с предишното, дост..."/>
  </head>
  <body>
    <article>
      <h1>Средната заплата е намаляла с 0,9%</h1>
      <address>
        <time datetime="2019-11-13T07:46:00+00:00">13 Nov 2019, 07:46</time>
      </address>
      <p>Средната заплата в България през третото тримесечие е намаляла с 0,9% в сравнение с предишното, достигайки 1266 лв. през септември. В същото време на депутатите и на хората на висши управленски постове заплащането се качва средно с 3,1%. Това показват данните на НСИ, публикувани вчера.</p>
      <p>Намалението на средната заплата е само ако сравним средното заплащане тримесечие по тримесечие. На годишна база има сериозен ръст - 11,8%. За основа при определянето на заплатите на управленците се взема средната заплата само за последния месец от тримесечието и то само за обществения сектор, а през септември тя е нараснала с 3,11% в сравнение с юни, достигайки 1291 лв. Средното заплащане на депутат например е 3 пъти по тази сума, т.е. 3873 лв., без да се смятат класовете, добавките от по 10% за участие в комисия, представителните и т.нат.</p>
      <p>През последните три месеца тази заплата е била 3756 лв., т.е. нарастването само на основата на заплатата е със 117 лв. Председателят на парламента получава с две трети повече от обикновеното депутатско заплащане, т.е. вече ще се разписва срещу минимум 6455 лв. Президентската заплата е двойна на депутатската, т.е. вместо досегашните 7512 лв. <a href="https://www.plovdiv24.bg/novini/persons/5168.html">Румен Радев</a> ще получава по 7746 лв. И при него тази заплата е без класовете, които като на бивш военен са по 1,6% за всяка година трудов стаж, т.е. крайната му заплата е поне с около 45-50% по-висока от тези 7746 лв., пише <a href="https://www.24chasa.bg/novini/article/7863367">"24 часа"</a>.</p>
      <p>Премиерът по закон получава с 55% повече от основната депутатска заплата, т.е. би трябвало основата на неговото месечно заплащане да стане 6003 лв. От данните на НСИ излиза, че намалението на средната заплата в България през третото тримесечие е засегнало всички сектори на икономиката с изключение на селското стопанство, строителството и преработващата промишленост.</p>
      <p>В IT сектора, където през предишното тримесечие средната заплата за първи път прехвърли 3000 лв., достигайки 3056 лв., през септември е паднала до 2988 лв. През третото тримесечие броят на наетите по трудово и служебно правоотношение е намалял с 39 100 човека, сочат данните. Това също се случва постоянно през последните години, независимо от сезонната заетост през лятото. На фона на всички заети в страната това намаление е едва 1,7%, но любопитното е, че това лято намалението на заетите в хотелиерството е драстично - с над 15%, в сравнение с предното тримесечие.</p>
    </article>
  </body>
</html>