<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/joshua_wong_viaggio_in_italia_negato-6536446/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T07:51:00+00:00"/>
    <meta property="og:title" content="Hong Kong è paralizzata, trasporti nel caos e negozi chiusi"/>
    <meta property="og:description" content="Proseguono le proteste dopo i violenti scontri di martedì. Negato a Joshua Wong il permesso per venire in Italia "/>
  </head>
  <body>
    <article>
      <h1>Hong Kong è paralizzata, trasporti nel caos e negozi chiusi</h1>
      <h2>Proseguono le proteste dopo i violenti scontri di martedì. Negato a Joshua Wong il permesso per venire in Italia </h2>
      <address><time datetime="2019-11-13T07:51:00+00:00">13 Nov 2019, 07:51</time> by <a rel="author" href="https://www.agi.it/authors/brahim-maarad/" target="_blank">Brahim Maarad</a></address>
      <p>E' ancora caos a <b>Hong Kong</b>, dove i trasporti pubblici sono paralizzati e diverse scuole e le attività commerciali sono rimaste chiuse in seguito alle violenze degli ultimi due giorni di <b>proteste anti-governative</b>. Le corse di due linee della metropolitana sono state sospese, mentre una terza linea è stata chiusa. L'operatore Mtr ha anche annunciato una chiusura anticipata alle 22.</p>
      <p>Mercoledì mattina migliaia di passeggeri hanno atteso l'arrivo dei treni della metropolitana e molti hanno poi deciso di utilizzare la bicicletta per gli spostamenti.</p>
      <p>Intanto, la polizia ha innalzato il livello di sicurezza attorno alle università della città, dopo i violenti scontri alla Chinese University, protrattisi per ore tra studenti-manifestanti e forze di polizia. La tensione non appare in diminuzione: 80 studenti cinesi sono stati evacuati dalla Chinese University dopo la battaglia di martedì. Gli studenti, riferisce il South China Morning Post, sono in attesa di rientrare in territorio cinese. </p>
      <figure>
        <img src="https://images.agi.it/pictures/agi/agi/2019/11/12/191707873-26ac0189-c67b-46e2-b792-dadc290452aa.jpg"/>
        <figcaption>Joshua Wong (C) attivista di Occupy Central (Afp)</figcaption>
      </figure>
      <h3>Negato il viaggio in Italia a Joshua Wong</h3>
      <p>Intanto, un tribunale dell'ex colonia britannica ha respinto a<b> Joshua Wong</b>, leader della protesta democratica, la richiesta di espatrio per recarsi in Italia. Lo fa sapere l'ufficio del portavoce del ministero degli Esteri cinese, in risposta a una richiesta di chiarimento sul possibile <b>viaggio in Italia</b> di Wong, previsto per fine novembre, dove è in programma un suo intervento alla Fondazione Feltrinelli di Milano.</p>
      <p>"A quanto apprendo, un tribunale di Hong Kong, ha respinto l'8 novembre scorso la richiesta del signor Wong di lasciare Hong Kong per l'Europa", si legge nel breve comunicato in cui si definisce l'attivista pro-democratico - in regime di libertà su cauzione per manifestazione non autorizzata - "una minaccia alla prosperità e alla stabilità di Hong Kong".</p>
      <related>
        <a href="https://www.agi.it/estero/hong_kong_chinese_university_proteste-6534842/news/2019-11-12/"/>
      </related>
      <h3>Il monito di Pechino contro le "interferenze straniere"</h3>
      <p>Dagli Esteri di Pechino viene ribadita l'opposizione alle <b>interferenze</b> nelle vicende di Hong Kong da parte di "governi, organizzazioni o individui stranieri" e l'opposizione a fornire "piattaforme" per chi è impegnato nelle "attività per l'indipendenza di Hong Kong".</p>
      <p>La nota ricorda, infine, i "buoni incontri" tra il ministro degli Esteri, <b>Luigi Di Maio</b>, e il suo omologo cinese, <b>Wang Yi</b>, e i "molti punti di consenso importanti raggiunti" tra Cina e Italia. La Cina, conclude il comunicato, è pronta a lavorare con l'Italia "per promuovere ulteriormente la partnership strategica complessiva tra Cina e Italia e la cooperazione concreta tra i due Paesi".</p>
    </article>
  </body>
</html>