<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Xafecs-irregulars-baixes-espera-setmana_0_2343365753.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T07:59:59+00:00"/>
    <meta property="og:title" content="Méteo especial: cap de setmana de ple hivern i volves de neu en cotes baixes"/>
    <meta property="og:description" content="Aquest dijous un canvi de temps ens portarà les temperatures més baixes de la tardor"/>
  </head>
  <body>
    <article>
      <h1>Méteo especial: cap de setmana de ple hivern i volves de neu en cotes baixes</h1>
      <h2>Aquest dijous un canvi de temps ens portarà les temperatures més baixes de la tardor</h2>
      <address>
        <time datetime="2019-11-13T07:59:59+00:00">13 Nov 2019, 07:59</time>
      </address>
      <p>Aquest dimecres ens ha deixat pluges destacables en algunes comarques del sud. D'entres les precipitacions més abundants d'avui en destaquen (en l/m2):</p>
      <ul>
        <li>PN dels Ports, 16</li>
        <li>Tivissa, 13</li>
        <li>Gandesa, 11</li>
        <li>Constantí, 9</li>
        <li>Reus, 9</li>
        <li>La Granadella, 9</li>
        <li>Tarragona, 6</li>
        <li>Lleida, 4</li>
        <li>El Vendrell, 4</li>
        <li>Barcelona 0.5</li>
      </ul>
      <p>Avui ja ha estat un dia molt hivernal. A Cevera, per exemple, la temperatura màxima s'ha quedat per sota dels 10 graus (9,6), una cosa que no passava des del 4 de febrer.</p>
      <p>Demà ens creuarà una nova borrasca que farà ploure i nevar en altres comarques. Les precipitacions afectaran sobretot el Pirineu, el Prepirineu i altres comarques del nord de Catalunya, però també alguns sectors de la costa, on els ruixats podrien ser-hi curts però intensos. De matinada i durant el matí ja n'hi podria haver alguns a la costa central i en indrets de la Costa Brava, però sobretot els ruixats arribaran a la tarda i vespre en comarques de Girona, al voltant del Montseny i potser fins i tot al Maresme.</p>
      <figure>
        <a href="https://www.ara.cat/2019/11/13/societat/meteo/previsions/Acumulacions-precipitacio-previstes-dema_2343375793_67353915_630x486.png">
          <img src="https://www.ara.cat/2019/11/13/societat/meteo/previsions/Acumulacions-precipitacio-previstes-dema_2343375793_67353915_630x486.png"/>
        </a>
        <figcaption>Acumulacions de precipitació previstes per demà</figcaption>
      </figure>
      <p>La nit de dijous a divendres les precipitacions podrien revifar al centre del país i sobretot en àmbits com el Maresme, el Montseny i les comarques de Girona. Caldrà estar atents a la cota de neu, perquè en aquest moment podria baixar fins als 600 o 700 metres. Hi ha possibilitats que divendres a la matinada hi hagi una nevada destacable al Montseny i que quedin emblanquinats també indrets alts de la Catalunya Central i de les comarques de Girona.</p>
      <p>La borrasca es podria allargar fins divendres a mig matí, però no marcarà el cap de setmana. Dissabte a la nit hi haurà un altre canvi de temps que provocarà més nevades al vessant nord del Pirineu, però que no farà ploure ni nevar en general. El cap de setmana serà variable, dissabte amb més sol i diumenge segurament amb un cel més variable, però gairebé no plourà enlloc.</p>
      <p>El fred anirà a més de manera clara. L'inici del cap de setmana estarà marcat per temperatures entre 3 i 7 graus més baixes que les dels últims dies. El canvi a la baixa es notarà a partir de dijous a la tarda i durant tot el cap de setmana. Els pròxims dies la sensació d'hivern ja serà molt evident. Dilluns entrarà una nova massa d'aire fred, que tot i no ser tan destacable com la d'aquest dijous servirà per mantenir viu aquest ambient hivernal com a mínim fins d'aquí a set dies. El vent també continuarà deixant-se sentir els dies vinents. Demà bufarà aponentat amb cops de 30 o 40 km/h en moltes comarques.</p>
      <figure>
        <a href="https://www.ara.cat/2019/11/13/societat/meteo/previsions/Diferencia-prevista-temperatura-dimarts-divendres_2343375795_67354071_630x486.png">
          <img src="https://www.ara.cat/2019/11/13/societat/meteo/previsions/Diferencia-prevista-temperatura-dimarts-divendres_2343375795_67354071_630x486.png"/>
        </a>
        <figcaption>Diferència prevista entre la temperatura màxima d'aquest dimarts i la de divendres</figcaption>
      </figure>
    </article>
  </body>
</html>