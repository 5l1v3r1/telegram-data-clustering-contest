<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89461"/>
    <meta property="og:site_name" content="Denník politika"/>
    <meta property="article:published_time" content="2019-11-13T07:35:17+00:00"/>
    <meta property="og:title" content="Parlament pri príležitosti 30. výročia Nežnej revolúcie otvorí svoje brány študentom"/>
    <meta property="og:description" content="13.11.2019 (Webnoviny.sk) – Pri príležitosti 30. výročia Nežnej revolúcie, ako aj Medzinárodného dňa študentstva, otvorí Národná rada SR už tento piatok svoje brány študentom z celého Slovenska."/>
  </head>
  <body>
    <article>
      <h1>Parlament pri príležitosti 30. výročia Nežnej revolúcie otvorí svoje brány študentom</h1>
      <address><time datetime="2019-11-13T07:35:17+00:00">13 Nov 2019, 07:35</time> by <a rel="author">Webnoviny</a></address>
      <p>13.11.2019 (Webnoviny.sk) – Pri príležitosti 30. výročia Nežnej revolúcie, ako aj Medzinárodného dňa študentstva, otvorí Národná rada SR už tento piatok svoje brány študentom z celého Slovenska.</p>
      <p>Ako informoval riaditeľ odboru komunikácie Kancelárie NR SR Tomáš Kostelník, výročie si parlament pripomenie výstavou Kľúčmi k slobode v Hurbanovej sieni, ktorá bude prezentovať autentické exponáty, originálne historické dokumenty a listiny, ktoré sú priamym odkazom Nežnej revolúcie.</p>
      <p>Výstavu sprístupnia v predvečer výročia študentského pochodu ulicami Bratislavy, ktorý sa konal pred tromi desiatkami rokov a ktorý spustil lavínu udalostí vedúcu k pádu komunistického režimu. Študenti a žiaci budú môcť v rámci otvorených dverí nahliadnuť do rokovacej sály, zoznámiť sa s procesmi aj históriou parlamentarizmu. Uvidia aj krátky film, ktorý ich prenesie do atmosféry Nežnej revolúcie.</p>
      <p><i>„Revolúciu v roku 1989 začali práve študenti. Ich protestným pochodom 16. novembra 1989 v Bratislave odštartovali veľké politické a spoločenské zmeny. Sme presvedčení, že návšteva parlamentu poskytne dnešným mladým ľuďom veľa zaujímavých informácií a pôsobivých dojmov. Hlavnou ideou zorganizovať toto podujatie bolo aj poukázať na dobový kontrast – kým pred tridsiatimi rokmi bolo z dôvodu nastoleného režimu mnoho dverí pre študentov zatvorených, my ich dnes symbolicky otvoríme,“</i> uviedol Kostelník.</p>
      <p>Viac k témam: <a href="https://www.webnoviny.sk/tag/den-otvorenych-dveri-v-nr-sr/"><u>Deň otvorených dverí v NR SR</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/parlament-pri-prilezitosti-30-vyrocia-neznej-revolucie-otvori-svoje-brany-studentom/"><u>Parlament pri príležitosti 30. výročia Nežnej revolúcie otvorí svoje brány študentom</u></a> © SITA Všetky práva vyhradené.</p>
    </article>
  </body>
</html>