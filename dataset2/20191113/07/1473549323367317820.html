<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rzecznik-tsue-decyzja-w-sprawie-immunitetu-katalonskiego-separatysty-nalezy-do-parlamentu-europejskiego,984922.html"/>
    <meta property="og:site_name" content="TVN24"/>
    <meta property="article:published_time" content="2019-11-13T07:59:00+00:00"/>
    <meta property="og:title" content="Rzecznik TSUE wydał opinię w sprawie immunitetu katalońskiego separatysty"/>
    <meta property="og:description" content="Rzecznik generalny Trybunału Sprawiedliwości Unii Europejskiej wskazał we wtorek w opinii dotyczącej byłego wicepremiera rządu Katalonii Oriola Junquerasa, że to do Parlamentu Europejskiego należy ..."/>
  </head>
  <body>
    <article>
      <h1>Rzecznik TSUE wydał opinię w sprawie immunitetu katalońskiego separatysty</h1>
      <address><time datetime="2019-11-13T07:59:00+00:00">13 Nov 2019, 07:59</time> by <a rel="author">asty/adso</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/431915e9-2b51-4cf1-a70d-90947f0bfad2.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f636803e-8679-4d0b-931c-e7dac0d499a4-480p.mp4"/>
          <figcaption>Rzecznik generalny TSUE wydał opinię w sprawie immunitetu...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/336cb641-5e04-424e-8451-a5b16da4c05d-480p.mp4"/>
          <figcaption>Władze parlamentu Katalonii zablokowały ustawę w sprawie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3707184a-d74c-41ad-8d92-f9fabbf505da-480p.mp4"/>
          <figcaption>Katalońscy separatyści zablokowali autostradę na granicy z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/bfc109b6-b0da-4bc0-93bc-94326cb160b2-480p.mp4"/>
          <figcaption>Protesty w Katalonii przed wyborami</figcaption>
        </figure>
        <figcaption>Rzecznik generalny TSUE wydał opinię w sprawie immunitetu katalońskiego separatysty<cite>Foto: Reuters | Video: Reuters</cite></figcaption>
      </slideshow>
      <h3>Rzecznik generalny Trybunału Sprawiedliwości Unii Europejskiej wskazał we wtorek w opinii dotyczącej byłego wicepremiera rządu Katalonii Oriola Junquerasa, że to do Parlamentu Europejskiego należy rozstrzyganie o uchyleniu lub obronie immunitetu jednego z jego członków.</h3>
      <p><a href="https://www.tvn24.pl/puigdemont-junqueras-i-comin-bez-mandatow-do-europarlamentu,945603,s.html">Hiszpański Sąd Najwyższy zablokował w czerwcu możliwość sprawowania mandatu europosła przez byłego wicepremiera Katalonii Oriola Junquerasa</a>.</p>
      <related>
        <a href="https://www.tvn24.pl/wiadomosci-ze-swiata,2/mandaty-separatystow-do-europarlamentu-uniewaznione,945603.html"/>
      </related>
      <p>Separatystyczny polityk od 2017 roku przebywa w tymczasowym areszcie. Sędziowie Sądu Najwyższego orzekli, iż umożliwienie mu uzyskania immunitetu potrzebnego do sprawowania mandatu w Parlamencie Europejskim mogłoby "wpłynąć negatywnie" na werdykt w procesie przeciwko 12 separatystycznym politykom z Katalonii.</p>
      <p><a href="https://www.tvn24.pl/wiadomosci-ze-swiata,2/hiszpania-katalonscy-separatysci-skazani,977291.html">W październiku Junqueras został skazany na karę 13 lat pozbawienia wolności</a>, a wcześniej 14 czerwca, Sąd Najwyższy odmówił politykowi zgody na opuszczenie aresztu, co umożliwiłoby mu stawienie się przed hiszpańską centralną komisją wyborczą i złożenie ślubowania.</p>
      <p>Osoby wybrane do Parlamentu Europejskiego są zobowiązane do tego na mocy hiszpańskiego prawa. W konsekwencji tamtejsza centralna komisja wyborcza uznała jego mandat za nieobsadzony oraz zawiesiła wszystkie prerogatywy związane z jego funkcjami.</p>
      <h3>"Parlament Europejski decyduje w sprawie immunitetów"</h3>
      <p>W niewiążącej prawnie opinii rzecznik generalny Trybunału Sprawiedliwości UE Maciej Szpunar podkreślił we wtorek, że uzyskanie mandatu parlamentarnego może wynikać jedynie z samego głosu wyborców i nie może być uzależnione od późniejszego dopełnienia jakiejkolwiek formalności.</p>
      <p>- Złożenie ślubowania wierności hiszpańskiej konstytucji nie stanowi etapu procesu wyborczego do Parlamentu Europejskiego w Hiszpanii, ponieważ proces ten należy uznać za zakończony z chwilą oficjalnego ogłoszenia wyników - zaznaczył TSUE w komunikacie.</p>
      <related>
        <a href="https://www.tvn24.pl/wiadomosci-ze-swiata,2/katalonscy-separatysci-uslyszeli-wyroki-lacznie-100-lat-wiezienia,977291.html"/>
      </related>
      <p>Szpunar zaproponował, by Trybunał orzekł, że osoba, której wybór do Parlamentu Europejskiego został oficjalnie ogłoszony przez właściwy organ państwa członkowskiego (a tak się stało w przypadku Junquerasa), nabywa status członka europarlamentu, niezależnie od późniejszych formalności.</p>
      <p>Rzecznik generalny TSUE podkreślił "konstytucyjny wymiar tej sprawy", dotyczącej kwestii rozdziału zastosowania prawa Unii i prawa państw członkowskich w sprawie statusu członka Parlamentu Europejskiego.</p>
      <p>Zwracając uwagę, że Parlament Europejski nie miał możliwości odniesienia się do kwestii immunitetu Junquerasa, rzecznik generalny TSUE uznał, że Trybunał powinien orzec, że "to do Parlamentu należy rozstrzyganie o celowości uchylenia lub obrony immunitetu jednego z jego członków".</p>
      <h3>Separatyści chcą objąć mandaty europosłów</h3>
      <p>Nie jest jasne, jakie konsekwencje dla Junquerasa miałoby poparcie przez TSUE opinii Szpunara, bowiem zgodnie z wyrokiem z 14 października utracił on mandat do Parlamentu Europejskiego (w konsekwencji pozbawienia go praw publicznych).</p>
      <p>Hiszpański dziennik "El Pais" napisał, że liderzy hiszpańskich separatystów - były premier Carles Puigdemont i minister w jego rządzie Toni Comin, którzy również zostali wybrani do PE - będą chcieli wykorzystać tę sprawę na swoją korzyść i objąć mandaty.</p>
      <p>W lipcu <a href="https://www.tvn24.pl/wiadomosci-ze-swiata,2/skarga-carlesa-puigdemonta-i-toniego-comina-odrzucona-przez-unijny-sad,949274.html">sąd Unii Europejskiej odrzucił skargę Puigdemonta i Comina dotyczącą unieważnienia ich mandatów do Parlamentu Europejskiego</a>. Jak poinformował sąd UE, odrzucenie skargi katalońskich polityków wynikało z faktu, że ich nazwisk nie umieszczono na hiszpańskiej liście europosłów. Nazwiska Junquerasa również nie było na tej liście, przekazanej przez hiszpańskie władze do PE.</p>
      <related>
        <h4>Protesty w Katalonii</h4>
        <a href="https://www.tvn24.pl/wiadomosci-ze-swiata,2/parlament-katalonii-zablokowal-ustawe-w-sprawie-secesji,984917.html"/>
        <a href="https://www.tvn24.pl/wiadomosci-ze-swiata,2/separatysci-zablokowali-autostrade-hiszpanio-usiadz-i-rozmawiaj,984546.html"/>
        <a href="https://www.tvn24.pl/wiadomosci-ze-swiata,2/14-letnia-nastepczyni-tronu-zadebiutowala-w-katalonii-przywitaly-ja-protesty,982973.html"/>
        <a href="https://www.tvn24.pl/wiadomosci-ze-swiata,2/halasliwy-protest-przeciwko-wizycie-krola-hiszpanii-w-katalonii,982687.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
      </related>
    </article>
  </body>
</html>