<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/arte-generali-nasce-la-polizza-dedicata-ai-collezionisti/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-13T07:55:11+00:00"/>
    <meta property="og:title" content="Arte Generali: nasce la polizza dedicata ai collezionisti"/>
    <meta property="og:description" content="Si chiama Arte Generali ed è la nuova polizza che il gruppo del Leone di Trieste ha annunciato  per la prima volta in occasione dell’Investor Day del Gruppo nel novembre 2018 e presentato ieri. Arte Generali offre soluzioni innovative e personalizzate comprendenti non solo coperture assicurative per opere d’arte, gioielli e oggetti di valore, ma anche servizi di assistenza quali restauro, trasporto e custodia e strumenti digitali basati sulle soluzioni tecnologiche più avanzate. Generali prevede che il valore globale delle opere d’arte aumenti di oltre il 20% tra il 2017 e il 2022 e stima inoltre che il mercato assicurativo del settore registrerà una crescita media annua del 6% fino a $ 2,3 miliardi di premi lordi nel 2022. Arte Generali punta a diventare uno dei tre principali player nel segmento globale dell’assicurazione per l’arte nei prossimi cinque anni. L’ambizione di Arte Generali è di diventare “life-time partner” dei collezionisti d’arte a livello globale, offrendo soluzioni e servizi senza pari, innovativi…"/>
  </head>
  <body>
    <article>
      <h1>Arte Generali: nasce la polizza dedicata ai collezionisti</h1>
      <address><time datetime="2019-11-13T07:55:11+00:00">13 Nov 2019, 07:55</time> by <a rel="author">Alessandra Caparello</a></address>
      <p>Si chiama <b>Arte Generali</b> ed è la nuova polizza che il gruppo del Leone di Trieste ha annunciato  per la prima volta in occasione dell’Investor Day del Gruppo nel novembre 2018 e presentato ieri.</p>
      <p>Arte Generali offre soluzioni innovative e personalizzate comprendenti non solo coperture assicurative per opere d’arte, gioielli e oggetti di valore, ma anche servizi di assistenza quali restauro, trasporto e custodia e strumenti digitali basati sulle soluzioni tecnologiche più avanzate. Generali prevede che il valore globale delle opere d’arte aumenti di oltre il 20% tra il 2017 e il 2022 e stima inoltre che il mercato assicurativo del settore registrerà una crescita media annua del 6% fino a $ 2,3 miliardi di premi lordi nel 2022. <b>Arte Generali</b> punta a diventare uno dei tre principali player nel segmento globale dell’assicurazione per l’arte nei prossimi cinque anni.</p>
      <p>L’ambizione di Arte Generali è di diventare “<b>life-time partner</b>” dei collezionisti d’arte a livello globale, offrendo soluzioni e servizi senza pari, innovativi e personalizzati. La polizza copre opere d’arte, gioielli e altri oggetti di valore e fornisce servizi di assistenza tra cui restauro, trasporto e custodia. In aggiunta, Arte Generali offre strumenti digitali innovativi che permettono ai clienti, tra gli altri benefici, di ottenere valutazioni online per le loro opere e di conservarle in una galleria privata virtuale, assicurando al contempo la massima protezione dei dati, certificata attraverso<a href="https://www.wallstreetitalia.com/trend/blockchain/"> Blockchain.</a> L’offerta di Arte Generali sarà disponibile ai clienti privati in Germania entro la fine del 2019 e presto sarà estesa ai clienti corporate e ad istituzioni culturali, nonché ad ulteriori mercati tra cui Francia, Italia, Austria, Svizzera, Spagna, Emirati Arabi Uniti e Hong Kong.</p>
      <p><b>Philippe Donnet, Group CEO di Generali</b>, ha affermato:</p>
      <blockquote><i>“</i>Sono davvero felice di annunciare il lancio di Arte Generali, un passo importante nell’esecuzione di Generali 2021. Con <b>Arte Generali</b>, iniziamo un nuovo capitolo nella storia di Generali nel mondo assicurativo. Arte Generali è strettamente collegata alle competenze, all’esperienza, all’eredità e al DNA di Generali perché può far leva sulla leadership del Gruppo in termini di performance tecniche e sulla sua tradizione come mecenate delle arti e della cultura.”</blockquote>
    </article>
  </body>
</html>