<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616997,O-co-beda-spierac-sie-poslowie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-13T07:15:00+00:00"/>
    <meta property="og:title" content="O co będą spierać się posłowie?"/>
    <meta property="og:description" content="Wczoraj posłowie po raz pierwszy zebrali się na posiedzeniu Sejmu IX kadencji. Zapytaliśmy kilku z nich, jaka będzie ta kadencja. Czy zdominują ją sprawy gospodarcze czy raczej światopoglądowe?"/>
  </head>
  <body>
    <article>
      <h1>O co będą spierać się posłowie?</h1>
      <address>
        <time datetime="2019-11-13T07:15:00+00:00">13 Nov 2019, 07:15</time>
      </address>
      <p>
        <b>Wczoraj posłowie po raz pierwszy zebrali się na posiedzeniu Sejmu IX kadencji. Zapytaliśmy kilku z nich, jaka będzie ta kadencja. Czy zdominują ją sprawy gospodarcze czy raczej światopoglądowe?</b>
      </p>
      <figure>
        <img src="http://m.wm.pl/2019/10/z5/iwona-arent-pis-autor-beata-szymanska-cropz9-583008.jpg"/>
      </figure>
      <p><b>Iwona Arent, PiS</b><br/>Ta kadencja to będzie czas konsekwentnego realizowania naszych zapowiedzi wyborczych. Pierwsza kadencja rządów naszej koalicji, była początkiem działań, które odmieniają Polskę. Nasz kraj na tym zyskał i dowodem tego jest wygrana naszego ugrupowania w ostatnich wyborach. Teraz będziemy zmieniali gospodarkę, tak, żeby móc zmieniać najważniejsze dziedziny naszego życia. Zyska na tym infrastruktura kraju i sami przedsiębiorcy. Oczywiście będziemy się też zajmować sprawami ideowymi. Na pewno nie pozwolimy na zmniejszenie zakresu ochrony życia nienarodzonych.</p>
      <figure>
        <img src="http://m.wm.pl/2019/10/z5/janusz-wladyslaw-cichon-po-autor-beata-szymanska-cropz9-583082.jpg"/>
      </figure>
      <p><b>Janusz Cichoń, KO</b><br/>Możemy spodziewać się takich działań ze strony PiS, które będą prowokowały i zaostrzały dyskusje światopoglądowe. To taka metoda, żeby zatuszować dramatyczny stan polskiej gospodarki. Wiedzą o tym najlepiej polscy przedsiębiorcy. My, jako opozycja, będziemy starali się nie dopuścić do dalszej degradacji gospodarki. Niestety jesteśmy w mniejszości. <br/>Nasze ugrupowanie nie ma takich zamiarów, aby uczynić z tej kadencji Sejmu pole bitwy dotyczące aborcji czy religii.</p>
      <figure>
        <img src="http://m.wm.pl/2019/10/z5/gonatarz-490125-583902.jpg"/>
      </figure>
      <p><b>Robert Gontarz, PiS</b><br/>Sprawy światopoglądowe są bardzo ważne. Oczywiście, to nie jest tak, że ta kadencja ma przebiegać pod ich dyktando. Mam jednak poważne obawy, że opozycja będzie próbowała wprowadzić pod głosowania projekty ustaw, które miałyby w znaczący sposób zliberalizować obecne prawo chroniące życie nienarodzonych. Na pewno na to nie pozwolimy, bo każde życie jest święte. I trzeba je z pełną konsekwencją bronić. My w razie potrzeby z tego zadania wywiążemy się.</p>
      <figure>
        <img src="http://m.wm.pl/2019/10/z5/marcin-robert-kulasek-sld-materialy-prasowe2-cropz9-583063.jpg"/>
      </figure>
      <p><b>Marcin Kulasek, SLD</b><br/>Jestem, niestety, przekonany, że to będzie kadencja, która upłynie pod znakiem przykrywania przez PiS projektami ustaw dotyczących tematów zastępczych tych najważniejszych rzeczy, czyli całej sfery gospodarki. Jest jednak jasne, że dotychczasowe rządy prawicy wyniszczyły gospodarkę do tego stopnia, że jesteśmy pod ścianą. Wojna ideologiczna będzie miała za zadanie to ukryć.</p>
      <figure>
        <img src="http://m.wm.pl/2019/10/z5/jacek-protas-po-archiwum-cropz3-582962.jpg"/>
      </figure>
      <p><b>Jacek Protas, KO</b><br/>Sądzę, że ta kadencja Sejmu upłynie pod znakiem ustaw wprowadzanych przez PiS, które będą tematami zastępczymi. Rządząca koalicja ma już doświadczenie w zmienianiu Sejmu w maszynkę do głosowania. Szczególnie nocą. Nic nie wskazuje na to, że ta kadencja miałaby pod tym względem różnić się od poprzedniej. Przeciwnie. Rządząca koalicja czuje się tak pewnie, że już nie będzie zachowywała pozorów. Ten nadchodzący czas będzie dla Polski bardzo trudny. Również dlatego, że skończyły się pieniądze i już widać pierwsze oznaki zwalniania gospodarki.</p>
      <figure>
        <img src="http://m.wm.pl/2019/08/z5/id-351813-mode-a-569445.jpg"/>
      </figure>
      <p><b>Michał Wypij, Porozumienie</b><br/>Uważam, że ta kadencja Sejmu będzie przebiegała pod znakiem gospodarki. Kadencja, która minęła, upłynęła pod znakiem transferów społecznych. Teraz musimy wesprzeć przedsiębiorców. To oni dają siłę rodzimej gospodarce. W dobie kryzysu gospodarczego, który jest przed nami, to od nich, właścicieli firm, będzie zależało, jak przez niego przejdziemy. Państwo musi ułatwiać życie polskim przedsiębiorcom, a nie je utrudniać np. przepisami. Być zawsze po stronie uczciwych przedsiębiorców. Bardzo bym chciał, żeby ta kadencja upłynęła pod hasłem "Po pierwsze gospodarka".</p>
      <figure>
        <img src="http://m.wm.pl/2019/10/z5/zbigniew-ziejewski-psl-nadeslane-cropz3-582912.jpg"/>
      </figure>
      <p><b>Zbigniew Ziejewski, PSL</b><br/>Jest bardzo wiele do zrobienia. Polska wymaga całego pakietu ustaw, które uporządkują te najistotniejsze sfery życia, które do tej pory zostały zaniedbane. Wszyscy czekamy, aż będą spełnianie nie tylko obietnice wyborcze, ale standard życia nas wszystkich poprawi się w odczuwalny sposób. W PSL nikt nikomu nie narzuca spraw światopoglądowych. Każdy ma prawo sam podejmować decyzje o tym, co uważa za słuszne. Tu nic nie będziemy zmieniać. <br/><br/><br/><i>SK</i></p>
    </article>
  </body>
</html>