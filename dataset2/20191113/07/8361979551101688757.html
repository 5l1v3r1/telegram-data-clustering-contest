<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/ostannye-interv-yu-pisaruka-do-zatrimannya-u-spravi-vab-banku-novini-ukrajini-50053205.html"/>
    <meta property="og:site_name" content="НВ"/>
    <meta property="article:published_time" content="2019-11-13T07:37:00+00:00"/>
    <meta property="og:title" content="«Закон повинен бути законом». Останнє інтерв'ю екс-заступника голови НБУ Писарука до оголошення підозри у справі VAB Банку"/>
    <meta property="og:description" content="Голова правління Райффайзен Банку Аваль Олександр Писарук в бліц-інтерв'ю журналу НВ розповів про особливості ведення бізнесу в Україні та досвід спілкування з держорганами."/>
  </head>
  <body>
    <article>
      <h1>«Закон повинен бути законом». Останнє інтерв'ю екс-заступника голови НБУ Писарука до оголошення підозри у справі VAB Банку</h1>
      <h2>Голова правління Райффайзен Банку Аваль Олександр Писарук в бліц-інтерв'ю журналу НВ розповів про особливості ведення бізнесу в Україні та досвід спілкування з держорганами.</h2>
      <address>
        <time datetime="2019-11-13T07:37:00+00:00">13 Nov 2019, 07:37</time>
      </address>
      <p>
        <i><a href="https://magazine.nv.ua/">Журнал НВ</a> <b/> попросив дев’ятьох топ-менеджерів компаній і фінустанов, що входять в Європейську Бізнес Асоціацію (ЄБА), порівняти ділове середовище в Україні та інших країнах, а також розповісти про те, що їх дивує в місцевих неформальних правилах і в стосунках влади з великим бізнесом. Одним з опитаних був Олександр Писарук, який з серпня цього року очолює Райффайзен Банк Аваль, а в 2014—2015 роках був першим заступником голови НБУ Валерії Гонтаревої. Інтерв'ю записувалося до того, як його <a href="https://nv.ua/ukr/biz/finance/sprava-banku-bahmatyuka-nabu-zatrimalo-simoh-pidozryuvanih-novini-ukrajini-50052937.html">затримали співробітники НАБУ</a> за підозрою в причетності до заволодіння 1,2 млрд грн стабілізаційного кредиту, наданого Нацбанком у 2014 році VAB Банку Олега Бахматюка. У ніч на 12 листопада, після оголошення підозри, Писарука відпустили. Запобіжний захід суд поки не обрав. Спеціалізована антикорупційна прокуратура <a href="https://nv.ua/ukr/biz/finance/nabu-bude-domagatisya-areshtu-pisaruku-iz-zastavoyu-v-30-mln-griven-novini-ukrajini-50053042.html">просить заарештувати його</a> з альтернативою застави в розмірі 30 млн грн.</i>
      </p>
      <p>
        <b>— У чому Україна схожа і не схожа на ті країни, в яких ви працювали раніше?</b>
      </p>
      <p>— Я працював у Міжнародному валютному фонді. І це дало мені можливість побачити, що багато країн світу мають багато спільного. І проблеми, які є в світі і стають причинами фінансових криз, вони також спільні. В першу чергу — це високий дефіцит бюджету, який перетворюється в неспівмірний держборг і призводить до дефолту. Друге — це корупція і погана якість управління, те, що ми називаємо poor governance.</p>
      <p>Є ще одна, більш специфічна проблема — регулярні кризи в банківському секторі. Це поширене в світі явище, яке пов’язане насамперед з поганою якістю управління і регулювання.</p>
      <p>
        <b>— Які правила, прийняті в українському бізнес-середовищі, варто поміняти?</b>
      </p>
      <p>— Специфіка України, як і будь-який іншої країни, пов’язана з якимось стилем, національними особливостями ведення бізнесу.</p>
      <p>В Україні є деякі речі, які хотілося б виправити. По-перше, закон повинен бути законом. Він існує для того, щоб його дотримуватися, а не для того, щоб його обходити. Ми поки до цього не дійшли. У нас зазвичай намагаються знайти способи, як обійти закони.</p>
      <p>Друге — ментальне ставлення до закону: мовляв, всі повинні його дотримуватися, але не я, повинні бути якісь винятки. І ось кожен намагається знайти ці винятки з правил. Це теж неправильно, це не те, як живуть розвинені країни.</p>
      <p>Є ще така національна специфіка, як спроби вирішити питання через знайомих, родичів, кумів, сватів. Хоча такий метод вирішення не унікальний для України, але у нас він має свою особливість, — тут це більш поширено, ніж в інших країнах.</p>
      <p>
        <b>— Ваш найцікавіший або найбільш несподіваний досвід спілкування з українськими держорганами?</b>
      </p>
      <p>— Найяскравіший трапився в 2005 році. Я був головою правління ING Банк Україна, і ми були зберігачем акцій Криворіжсталі. Причому консорціум, який спочатку купив Криворіжсталь, був нашим клієнтом. І Фонд держмайна теж був нашим клієнтом. І ми опинилися посередині цього конфлікту.</p>
      <p>Він мені запам’ятався тим, що по-людськи зрозумілі спроби уряду скасувати умови початкової приватизації і продати Криворіжсталь за значно більш ринковою ціною, супроводжувалися спробою відібрати ці акції не зовсім законним шляхом.</p>
      <p>Ми, як зберігач, були змушені пояснювати владі, що діємо виключно по закону і нам потрібно рішення суду, а також цілий перелік документів, щоб перевести акції. Спочатку цього рішення суду не було. Воно з’явилося тільки потім. Незважаючи на погрози і вимоги, в результаті ми наполягли на своєму.</p>
      <p>
        <b>— Ваші улюблені місця в Києві і в Україні?</b>
      </p>
      <p>— У Києві мені дуже подобаються парки і старе місто: Володимирська гірка, Андріївський узвіз, особливо початок, там, де стара липа. Ця частина мені дуже близька. Люблю ботанічний сад. Київ дуже красиве місто за рахунок своїх рельєфів, пагорбів і парків.</p>
      <p>По Україні - Львів, Одеса. Ну і Миколаїв — рідне місто: я там народився і прожив 30 років.</p>
      <p>
        <b>Повну підбірку бліц-інтерв'ю з топ-менеджерами компаній, які входять в ЄБА, читайте в 42-му номері журналу НВ, який вийде 14 листопада.</b>
      </p>
    </article>
  </body>
</html>