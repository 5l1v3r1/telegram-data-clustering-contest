<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/13/blokirani-ulici-i-protesti-v-livan.429441"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T07:46:00+00:00"/>
    <meta property="og:title" content="Блокирани улици и протести в Ливан"/>
    <meta property="og:description" content="Един човек е застрелян при неясни обстоятелства | Dnes.bg"/>
  </head>
  <body>
    <article>
      <h1>Блокирани улици и протести в Ливан</h1>
      <h2>Един човек е застрелян при неясни обстоятелства</h2>
      <address><time datetime="2019-11-13T07:46:00+00:00">13 Nov 2019, 07:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Хиляди протестиращи блокираха снощи главни улици в Бейрут и други ливански градове, ядосани от телевизионно интервю на президента Мишел Аун, в което той каза, че съставянето на ново правителство може още да се забави.</p>
      <p>Според Аун може да е необходимо още време, за да се определи дата за консултации с ръководителите на парламентарните фракции за номинирането на нов премиер, предаде Асошиейтед прес.</p>
      <p>Президентът повтори тезата си, че за страната е най-добре да има кабинет, в който да влизат и политици, и технократи.</p>
      <p>По време на протестите е бил прострелян мъж, който впоследствие е починал, съобщиха Ройтерс и Асошиейтед прес.</p>
      <p>Според вестник Ал Анба, издание на Прогресивната социалистическа партия на друзкия лидер Уалид Джумблат, загиналият е партиен функционер.</p>
      <p>Обстоятелствата, при които е загинал протестиращият, още не са ясни. Медии съобщиха, че мъжът е бил прострелян в южното предградие на Бейрут Халдех от шофьор, който се опитал да преодолее блокадата на пътя, организира от протестиращите. Но в съобщение на армията, цитирано от Ройтерс, се казва, че войник е открил огън, за да разпръсне протестиращи, които блокирали пътя.</p>
      <p>Джумблат, който е опонент на президента Мишел Аун, е призовал привържениците си да запазят спокойствие.</p>
      <p>Това е първото съобщение за смъртен случай по време на ливанските протести.</p>
      <p>Премиерът на Ливан Саад Харири подаде оставка на 29 октомври в отговор на безпрецедентните протести в цялата страна, започнали в средата на миналия месец.</p>
      <p>Недоволството избухна заради предложения за нови данъци, но бързо прерасна в призиви за оставка на кабинета и отстраняване на целия политически елит, управлявал Ливан от края на гражданската война от 1975 - 1990 г., припомня БТА.</p>
      <p>Протестиращите искат технократско правителство и бързи реформи за справяне с най-тежката икономическа и финансова криза, която страната е преживявала от десетилетия. Политиците обаче са разделени, включително и по въпроса дали в новото правителство да има само експерти, или и политици.</p>
      <p>Президентът Аун призова демонстрантите да се приберат по домовете, защото блокират функционирате на страната и с действията си може да изострят политическата конфронтация, имайки предвид, че през изминалите седмици имаше и демонстрации в негова подкрепа от привърженици на правителството.</p>
      <p>Аун прикани ливанците да не бързат да теглят парите си от банките и ги увери, че депозитите им ще бъдат гарантирани. Банките трябваше да отворят вчера, след като три дни бяха затворени, но останаха затворени заради стачка на служителите си, недоволни от агресивното поведение на клиентите.<br/> </p>
    </article>
  </body>
</html>