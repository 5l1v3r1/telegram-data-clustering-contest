<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822014.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T07:00:00+00:00"/>
    <meta property="og:title" content="آیا تعداد فالوور ملاک انتخاب بازیگران شده است؟"/>
    <meta property="og:description" content="به گزارش فارس، بازیگر جوان سریال «حکایت های کمال» که از شبکه دو در حال پخش است،  جذابیت نقشی که در این مجموعه داشته را در این می داند که رفتارهای این شخصیت با کاراکتر خودش کاملاً متفاوت است."/>
  </head>
  <body>
    <article>
      <h1>آیا تعداد فالوور ملاک انتخاب بازیگران شده است؟</h1>
      <address>
        <time datetime="2019-11-13T07:00:00+00:00">13 Nov 2019, 07:00</time>
      </address>
      <p>بازیگر جوان سریال «حکایت های کمال» گفت: امروز متأسفانه ملاک برخی فیلمسازان و سریال سازان برای انتخاب بازیگران تعداد دنبال کنندگان و فالوورهای آنها در فضای مجازی شده است.</p>
      <p>به گزارش فارس، بازیگر جوان سریال «حکایت های کمال» که از شبکه دو در حال پخش است،  جذابیت نقشی که در این مجموعه داشته را در این می داند که رفتارهای این شخصیت با کاراکتر خودش کاملاً متفاوت است.</p>
      <p>مه لقا مینوش گفت: من در حال تحصیل در رشته بازیگری هستم و سریال «حکایت های کمال» نخستین تجربه حرفه ای ام است. برای بازی در پروژه های مختلفی تست دادم تا اینکه در این سریال پذیرفته شدم. من در این سریال نقش دختر محمود پاک نیت و شهره لرستانی را دارم که هر دو خیلی در طول تولید به من کمک کردند. جذابیت نقشم در این مجموعه بیشتر در تفاوت رفتارهای این شخصیت با کاراکتر خودم است، چون من دختری پر شر و شور هستم و با کاراکتر خجالتی سریال «حکایت های کمال» شباهتی ندارم. اتفاقاً به تازگی در فیلم «آتابای» به کارگردانی خانم نیکی کریمی نقش سیمین، خواهر سحر دولتشاهی را بازی کردم که آن نقش شباهت بیشتری به شخصیت خودم دارد.</p>
      <p>این بازیگر درباره نحوه هدایت کارگردان در «حکایت های کمال» گفت: آقای صلح میرزایی خیلی با بازیگر بحث و تعامل دارد. او دوست دارد بازیگر پیش از جلوی دوربین رفتن کاملاً درباره نقش مجاب شده و به درک درستی از آن رسیده باشد. درباره من هم همین اتفاق افتاد و سختگیری های او در روزهای پیش تولید آنقدر بود که من ابتدا فکر کردم این همه سختگیری لازم نیست، ولی در ادامه و زمانی که جلوی دوربین رفتم متوجه شدم تمام نکانی که او گفته بود برای بازی ام کاربرد داشته اند. جالب آنکه یک روز مانده به آغاز تصویربرداری دختری همسن و سال خودم را به صحنه آوردند و گفتند اگر تو خوب بازی نکنی، این دختر جایگزینت خواهد شد! نقشه ای که خیلی استرس به من وارد کرد و چنان انگیزه ای برایم شد تا بهترین بازی ام را ارائه کنم. ولی در نهایت در پایان همان روز فهمیدم این یک تاکتیک و ترفند زیرکانه و جالب از سوی کارگردان بوده تا مرا ناگزیر به ارائه بهترین بازی ام کند!</p>
      <p>مینوش گفت: بازخوردها در باره سریال خوب بوده و اغلب مخاطبان بازی من را روان و بی تکلف ارزیابی می کنند که از این بابت خوشحالم. ضمن اینکه در این مسید کمک های تهیه کننده باتجربه ای مثل آقای شایانفر هم خیلی برای من مفید بود و جا دارد از او تشکر کنم.</p>
      <p>این بازیگر در پایان افزود: امروز متأسفانه ملاک برخی فیلمسازان و سریال سازان برای انتخاب بازیگران تعداد فالوورهای آنان در فضای مجازی شده است که باعث می شود هنرمندان و جوانان مستعد در این پروسه خود به خود کنار گذاشته شوند و شانسی برای ارائه هنرشان نداشته باشند. امیدوارم این روند در آینده اصلاح شود.</p>
    </article>
  </body>
</html>