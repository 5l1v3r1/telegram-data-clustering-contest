<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425715/metaniwmenos-dhlwnei-o-drasths-ths-dolofonias-ti-eipe-sthn-apologia-toy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T07:30:01+00:00"/>
    <meta property="og:title" content="Μετανιωμένος δηλώνει ο δράστης της δολοφονίας - Τι είπε στην απολογία του"/>
    <meta property="og:description" content="Παρουσία αυξημένης αστυνομικής δύναμης, ο 46χρονος κατηγορούμενος για τη δολοφονία του 43χρονου από την Κρητηνία, οδηγήθηκε χθες το πρωί ενώπιον της ανακρίτριας Ρόδου όπου απολογήθηκε και στη συνέχεια πήρε το δρόμο για τις φυλακές καθώς κρίθηκε προσωρινά κρατούμενος."/>
  </head>
  <body>
    <article>
      <h1>Μετανιωμένος δηλώνει ο δράστης της δολοφονίας - Τι είπε στην απολογία του</h1>
      <h2>Πήρε χθες τον δρόμο για τις φυλακές</h2>
      <address>
        <time datetime="2019-11-13T07:30:01+00:00">13 Nov 2019, 07:30</time>
      </address>
      <p>
        <b>Παρουσία αυξημένης αστυνομικής δύναμης, ο 46χρονος κατηγορούμενος για τη δολοφονία του 43χρονου από την Κρητηνία, οδηγήθηκε χθες το πρωί ενώπιον της ανακρίτριας Ρόδου όπου απολογήθηκε και στη συνέχεια πήρε το δρόμο για τις φυλακές καθώς κρίθηκε προσωρινά κρατούμενος.</b>
      </p>
      <p>Σύμφωνα με πληροφορίες, συνοδευόμενος από τους συνηγόρους του κ.κ. Φώτη Χατζηδιάκο και Δήμο Μουτάφη, ο δράστης εξέφρασε για ακόμα μία φορά την λύπη του για ό,τι συνέβη, αποδίδοντας το τραγικό συμβάν στην αδυναμία να συγκρατήσει τον εαυτό του εξαιτίας της εξάρτησής του από τα ναρκωτικά.<br/>«Πραγματικά λυπάμαι και μετανιώνω για την πράξη μου» είπε ο 46χρονος ο οποίος αποδέχτηκε για ακόμα μία φορά τα πραγματικά περιστατικά όπως αυτά συνέβησαν, τονίζοντας ωστόσο την ψυχική κατάσταση στην οποία βρισκόταν εξαιτίας της στέρησης από τις ναρκωτικές ουσίες.</p>
      <p>Ο 46χρονος εξιστόρησε με κάθε λεπτομέρεια στην ανακρίτρια Ρόδου τα όσα συνέβησαν πριν το μοιραίο ραντεβού της Τετάρτης 6 Νοεμβρίου στην ερημική τοποθεσία στον Έμπωνα, όπως έκανε και προανακριτικά. Μίλησε για την έντονη λογομαχία που είχε με το θύμα εξαιτίας του ότι δεν του έδινε τα ναρκωτικά που ζητούσε και η οποία στάθηκε η αφορμή για να βρει τραγικό θάνατο ο 43χρονος.</p>
      <p>Ο κατηγορούμενος ρωτήθηκε και για τις ενέργειες που έκανε μετά τη δολοφονία, την εξαφάνιση του όπλου του εγκλήματος, του γιλέκου και των ρούχων του, αλλά και των κινητών τηλεφώνων του θύματος. Ο 46χρονος σύμφωνα με τις ίδιες πληροφορίες, φέρεται να απάντησε πως το πρώτο πράγμα που έκανε ήταν να πάρει την ηρωίνη που τόσο απεγνωσμένα ζητούσε και μέσα σε ελάχιστα λεπτά συνήλθε και τότε αντιλαμβανόμενος τι είχε συμβεί προσπάθησε να εξαφανίσει οτιδήποτε θεωρούσε ότι θα τον ενοχοποιούσε. Αυτό όμως αρχικά, διότι, όπως τόνισε ο 46χρονος στη συνέχεια και με την προσαγωγή του στην Υποδιεύθυνση Ασφαλείας Ρόδου άμεσα ομολόγησε την πράξη του και υπέδειξε τα πάντα στους αστυνομικούς.</p>
      <p>Σε ό,τι αφορά αυτή του την ψυχική του κατάσταση ο 46χρονος παραδέχτηκε πως δεν είναι καθόλου καλή, εξαιτίας της για πολλά χρόνια εξάρτησής του από τα ναρκωτικά, και επικαλέστηκε προς επιβεβαίωση αυτού, την κατάθεση της συζύγου του θύματος, σύμφωνα με την οποία «δεν ήταν καλά στα μυαλά του» σε βαθμό που μπορούσε να χαρακτηριστεί και ως «επικίνδυνος».</p>
      <p>Επίσης αναφορικά με το κυνηγετικό όπλο με το οποίο πήγε στο ραντεβού, επανέλαβε ο 46χρονος ότι είναι κοινό μυστικό και όλοι το γνωρίζουν στο χωριό πως το όπλο του το έχει συνεχώς μαζί του. Μάλιστα ο ίδιος πρόσθεσε πως επειδή σε κάθε συνάντηση που είχε με τον 43χρονο το είχε μαζί του, εκείνος δεν παραξενεύτηκε στο μοιραίο ραντεβού για το όπλο και για αυτό τον έβαλε στο αυτοκίνητό του για να πάνε σε παραπέρα σημείο.</p>
      <p>Μετά την ολοκλήρωση της διαδικασίας με σύμφωνη γνώμη και του αρμόδιου εισαγγελέα, ο 46χρονος ο οποίος στην απολογία του από σεβασμό για την πράξη που έχει τελέσει δεν ανέφερε κάτι για τη μη προφυλάκισή του, πήρε το δρόμο για τις φυλακές.</p>
      <p>Στο μεταξύ, χθες η χήρα του 43χρονου προέβη στη δήλωση παράστασης πολιτικής αγωγής στην υπόθεση διά των δικηγόρων της κ.κ. Στέλιου Κιουρτζή και Ιωάννη Ιωαννίδη, ενώ προχθές στην ίδια δήλωση προέβη και η οικογένεια του θανόντος διά της δικηγόρου κας Μαρίας Κορακάκη.</p>
    </article>
  </body>
</html>