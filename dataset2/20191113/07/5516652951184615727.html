<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425711/megalo-endiaferon-bretanwn-gia-agora-akinhtwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T07:45:01+00:00"/>
    <meta property="og:title" content="Μεγάλο ενδιαφέρον Βρετανών για αγορά ακινήτων στη Ρόδο"/>
    <meta property="og:description" content="Ξένοι επενδυτές έχουν αρχίσει να μπαίνουν δυναμικά στην ελληνική αγορά ακίνητων, αφού η ζήτηση, σε σχέση με το 2018, αυξήθηκε κατά 25%. Οι Κινέζοι φαίνεται πως θέλουν αρκετό δρόμο ακόμα για να αποδειχθούν δυναμικοί επενδυτές, καθώς βρίσκονται στην πέμπτη θέση, αν και τα στοιχεία από την Golden Visa αποδεικνύουν το σταθερό ενδιαφέρον τους."/>
  </head>
  <body>
    <article>
      <h1>Μεγάλο ενδιαφέρον Βρετανών για αγορά ακινήτων στη Ρόδο</h1>
      <h2>Αξιοσημείωτα τα στοιχεία της Golden Visa</h2>
      <address>
        <time datetime="2019-11-13T07:45:01+00:00">13 Nov 2019, 07:45</time>
      </address>
      <p>
        <b>Ξένοι επενδυτές έχουν αρχίσει να μπαίνουν δυναμικά στην ελληνική αγορά ακίνητων, αφού η ζήτηση, σε σχέση με το 2018, αυξήθηκε κατά 25%. Οι Κινέζοι φαίνεται πως θέλουν αρκετό δρόμο ακόμα για να αποδειχθούν δυναμικοί επενδυτές, καθώς βρίσκονται στην πέμπτη θέση, αν και τα στοιχεία από την Golden Visa αποδεικνύουν το σταθερό ενδιαφέρον τους.</b>
      </p>
      <p>Οι δημοφιλέστερες περιοχές στις οποίες αναζητούν ακίνητα είναι η Τήνος, η Κηφισιά και η Γλυφάδα. Πρώτοι στη λίστα ενδιαφέροντος, σύμφωνα με σχετική ανάλυση του δικτύου αγγελιών ακινήτων Spitogatos, είναι οι Αμερικανοί, Γερμανοί και Άγγλοι, ενώ έπονται οι Ολλανδοι. Την δεκάδα συμπληρώνουν Γάλλοι, Αυστραλοί, Σουηδοί, Βούλγαροι και Καναδοί.<br/>Οι Αμερικανοί αναζητούν ακίνητα κυρίως στη Σαντορίνη, τη Γλυφάδα και τη Μύκονο. Αντίστοιχα, οι Γερμανοί ενδιαφέρονται περισσότερο για την αγορά ακινήτων στη Βόρεια Ελλάδα, εστιάζοντας στο κέντρο της Θεσσαλονίκης, την Καλαμαριά και την Καβάλα.</p>
      <p>Οι Άγγλοι εστιάζουν την αναζήτησή τους σε Ρόδο, Γλυφάδα και Κολωνάκι, ενώ οι Ολλανδοί κινούνται περισσότερο προς την αγορά των βραχυχρόνιων μισθώσεων, επιλέγοντας τις περιοχές του Παγκρατίου, του Μετς – Καλλιμάρμαρου και του Νέου Κόσμου. Οι Γάλλοι ενδιαφέρονται για ακίνητα σε Πάρο και Σύρο, αλλά και για την ευρύτερη περιοχή του Κολωνακίου και του Λυκαβηττού.</p>
      <p><b>Τι γίνεται με τη βίζα και τι κάνουν οι Κινέζοι</b><br/>Ενδιαφέροντα συμπερασματα εξάγονται από την πορεία του προγράμματος για την Golden Visa.</p>
      <p>Σύμφωνα με τον Οργανισμό Enterprise Greece, το σύνολο των αδειών διαμονής σε επενδυτές- αγοραστές ξεπερνούν τις 5.300, φθάνοντας τις 5.302 άδειες συνολικά. Για το διάστημα του τελευταίου τριμήνου, από τον Ιούνιο του 2019 έως και τον Σεπτέμβριο οι άδειες που έχουν δοθεί σε Κινέζους αγοραστές εμφανίζονται αυξημένες κατά 707 (2.757 ο συνολικός αριθμός τον περασμένο Ιούνιο). Δύο στις τρεις άδειες που έχουν δοθεί από την αρχή του προγράμματος μέχρι και τις 30 Σεπτεμβρίου, έχουν δοθεί σε Κινέζους αγοραστές.</p>
      <figure>
        <img src="https://www.rodiaki.gr/medias/2019/11/12/a3878292f269204a891d388057259c98.jpg"/>
      </figure>
      <p>Ο νόμος 4146/2013 (ΦΕΚ Α’ 90) παρέχει άδεια διαμονής σε πολίτες τρίτης χώρας που προβαίνουν σε αγορά ακίνητης περιουσίας στην Ελλάδα, η αξία της οποίας κατ΄ελάχιστο θα πρέπει να είναι 250.000 ευρώ.<br/>Πρόκειται για μια άδεια διαμονής και ελεύθερης μετακίνησης στις χώρες Σένγκεν, η οποία έχει ουσιαστικά μόνιμο χαρακτήρα και διαρκεί εφ’ όρου ζωής, με τον κάτοχό της όμως να υποχρεούται σε ανανέωσή της κάθε πέντε έτη. Έτσι, κυρίως Κινέζοι, Ρώσοι, Τούρκοι, Αιγύπτιοι και Λιβανέζοι αγοράζουν ακίνητα στην Ελλάδα.</p>
      <p>Άδεια διαμονής μπορούν να εξασφαλίσουν όλα τα μέλη της οικογένειας (σύζυγος και παιδιά μέχρι 21 ετών), τους γονείς τους και τους γονείς του / της συζύγου. Ακόμα και μετά τα 21 τους χρόνια, τα παιδιά μπορούν να λάβουν παράταση της άδειας παραμονής για τρία χρόνια.</p>
      <p><b>Οι τιμές και η Ευρώπη</b><br/>Το ελληνικό κράτος προσφέρει ένα από τα πιο φθηνά πακέτα χρυσής βίζας στην Ευρώπη. Η Μάλτα θέτει όριο μεταξύ 275.000 – 320.000€ ανάλογα με την περιοχή αγοράς του ακινήτου, η Λετονία 250.000€ συν 5% κρατικό τέλος για αγορά ακινήτου αποκλειστικά στη Ρήγα, η Ισπανία από 500.000€, η Κύπρος 300.000€ για αγορά μόνο νεόδμητων ακινήτων, η Πορτογαλία 350.000 € για αγορά ακινήτου εκτός Λισαβόνας ή 500.000€ για αγορά ακινήτου στη Λισαβόνα, η Ανδόρρα 400.000€, η Ισπανία 500.000€ ενώ η Ιρλανδία 2.000.000€. Μάλιστα, πολλοί Κινέζοι που αγόρασαν ακίνητα στην Κύπρο τα πωλούν τώρα για να αγοράσουν στην Ελλάδα, καθώς η Κύπρος δεν ανήκει αυτή τη στιγμή στον χώρο της Σένγκεν.</p>
      <figure>
        <img src="https://www.rodiaki.gr/medias/2019/11/12/1b4c292c8d0c15bf14a67f04d4c98ee8.jpg"/>
      </figure>
      <p>Οι Τούρκοι, σύμφωνα με τα επίσημα στοιχεία, έχουν περάσει στη δεύτερη θέση τόσο για τις μεμονωμένες χορηγήσεις αδειών διαμονής όσο και σε αυτές που χορηγούνται και σε μέλη οικογενείας τους για πρώτη φορά, από το ξεκίνημα του προγράμματος, το 2013. Πιο μετριοπαθώς κινούνται πλέον οι Ρώσοι, οι οποίοι ακολουθούν στην τρίτη θέση. Με βάση τα στοιχεία στις 30/9/ 2019 στους Τούρκους αγοραστές αναλογούν συνολικά 438 άδειες, σε Ρώσους 384 και ακολουθούν Αίγυπτος με 139, Λίβανος και Ιράν με 137 και 102 αντίστοιχα.</p>
      <p><b>Το προφίλ του Κινέζου αγοραστή</b><br/>Στελέχη της αγοράς αναφέρουν πως οι Κινέζοι στοχεύουν κυρίως σε ακίνητα που μπορούν άμεσα να εγγραφούν σε πλατφόρμες βραχυχρόνιας μίσθωσης ώστε να εκμεταλλεύονται το διαμέρισμα το διάστημα που δεν διαμένουν στην Ελλάδα. Επιλέγουν κ περιοχές της Αθηναϊκής Ριβιέρας αλλά και στο Δήμο Αθηναίων καθώς και στους όμορους Δήμους αναζητώντας ακίνητα που πωλούνται έως 700 €/τ.μ. και να χρήζουν ανακαίνισης. Αρκετές είναι οι περιπτώσεις, σύμφωνα με τις οποίες, αγοράζουν ακίνητα στην Ελλάδα πολύ χαμηλότερης αξίας από τις 250.000€ και τα μεταπουλούν σε ομοεθνείς τους 250.000€ κάνοντας απλώς μια μικρή ανακαίνιση.</p>
      <p>
        <i>(Πηγή: in.gr)</i>
      </p>
      <figure>
        <img src="https://www.rodiaki.gr/medias/2019/11/12/1649958911cb584c2e200549a8ae1a32.jpg"/>
      </figure>
    </article>
  </body>
</html>