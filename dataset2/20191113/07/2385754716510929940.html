<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597075/xeiropedes-se-60xrono-fyga-gia-paidiki-pornografia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T07:52:00+00:00"/>
    <meta property="og:title" content="Χειροπέδες σε 60χρονο φυγά για παιδική πορνογραφία"/>
    <meta property="og:description" content="Νέα υπόθεση πρόσβασης σε παιδική πορνογραφία, διερευνά η Αστυνομία, η οποία προχώρησε στη σύλληψη 60χρονου κατοίκου Πάφου, για διευκόλυνση των..."/>
  </head>
  <body>
    <article>
      <h1>Χειροπέδες σε 60χρονο φυγά για παιδική πορνογραφία</h1>
      <address><time datetime="2019-11-13T07:52:00+00:00">13 Nov 2019, 07:52</time> by <a rel="author">SigmaLive</a></address>
      <p>Νέα υπόθεση πρόσβασης σε παιδική πορνογραφία, διερευνά η Αστυνομία, η οποία προχώρησε στη σύλληψη 60χρονου κατοίκου Πάφου, για διευκόλυνση των ανακρίσεων.</p>
      <p>Η διερεύνηση της υπόθεσης άρχισε μετά από εξασφάλιση συγκεκριμένης πληροφορίας από την Αστυνομία, εναντίον του 60χρονου, τον περασμένο Νοέμβριο, στη βάση της οποίας εξασφαλίστηκαν εντάλματα σύλληψης εναντίον του και έρευνας της οικίας του.</p>
      <p>Ο 60χρονος είχε συλληφθεί την 1η Νοεμβρίου, 2018, δυνάμει  δικαστικού εντάλματος, ενώ ακολούθησε έρευνα στην οικία του, όπου εντοπίστηκαν και παραλήφθηκαν για να τύχουν δικανικών εξετάσεων δύο ηλεκτρονικοί υπολογιστές, δύο κινητά τηλέφωνα, ένας εξωτερικός σκληρός δίσκος, ένα android box και έξι συσκευές αποθήκευσης ηλεκτρονικών δεδομένων. Ο 60χρονος ακολούθως, είχε αφεθεί ελεύθερος, αφού από  τις προκαταρκτικές εξετάσεις που έγιναν δεν είχε προκύψει οτιδήποτε εναντίον του.</p>
      <p>Ένα μήνα αργότερα, με την ολοκλήρωση των εξετάσεων των τεκμηρίων, προέκυψε νέα μαρτυρία εναντίον του 60χρονου και εκδόθηκε νέο ένταλμα σύλληψης. Από εξετάσεις που έγιναν, διαπιστώθηκε ότι ο ύποπτος βρισκόταν σε χώρα του εξωτερικού και εναντίον του εκδόθηκε Ευρωπαϊκό Ένταλμα Σύλληψης.</p>
      <p>Ο 60χρονος εντοπίστηκε στις 24 Σεπτεμβρίου, 2019 σε χώρα του εξωτερικού και συνελήφθη με το Ευρωπαϊκό Ένταλμα Σύλληψης, ενώ μετά από δικαστική διαδικασία, αποφασίστηκε η έκδοση του στην Κυπριακή Δημοκρατία. Μέλη της Αστυνομίας μετέβησαν σε χώρα του εξωτερικού όπου παρέλαβαν και μετέφεραν τον 60χρονο χθες στην Κύπρο, όπου συνελήφθη και τέθηκε υπό κράτηση.    </p>
      <p>Το Γραφείο Καταπολέμησης Ηλεκτρονικού Εγκλήματος διερευνά την υπόθεση.</p>
    </article>
  </body>
</html>