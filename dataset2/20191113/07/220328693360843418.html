<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/parlamentt-prodlzhava-gledaneto-na-byudzhet-2020-406598.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T07:07:10+00:00"/>
    <meta property="og:title" content="Парламентът продължава гледането на Бюджет 2020"/>
    <meta property="og:description" content="Вчера депутатите одобриха бюджетите на здравната каса и държавното обществено осигуряване"/>
  </head>
  <body>
    <article>
      <h1>Парламентът продължава гледането на Бюджет 2020</h1>
      <address><time datetime="2019-11-13T07:07:10+00:00">13 Nov 2019, 07:07</time> by <a rel="author">Редактори, сн. БГНЕС</a></address>
      <p>Бюджет 2020 ще бъде обсъден в пленарната зала на първо четене. Вчера депутатите одобриха бюджетите на здравната каса и държавното обществено осигуряване.</p>
      <p>Във финансовата рамка е заложено догодина икономиката да отбележи ръст от 3,3 на сто, безработицата да продължи да спада, а ръстът на инфлацията да се забави. Най-сериозният риск пред осъществяването на прогнозата е неблагоприятната външна среда. През 2020 година се предвижда възможността за изтеглянето на нов дълг от 2,2 млрд. лева, което е и един от буферите в бюджете, заяви финансовият министър Владислав Горанов.</p>
      <p>Най-вероятно догодина ще излезем на външните пазари, за да си осигурим необходимото дългово финансиране, каза финансовият министър Владислав Горанов при представянето на републиканския бюджет в ресорната комисия: "Наличието на ликвидни буфери е предпоставка за създаване на цялостно усещане за предвидимост и устойчивост."</p>
      <p>Попитан дали има опасност отново да актуализираме бюджета заради еднократно голямо плащане, финансовият министър каза: "Не смятам. Големите проекти за модернизация на армията, които предстоят, се надявам да бъдат вместени в програмите, приети от НС, и да има график с разсрочено финансиране."</p>
      <p>Необходимо ли е по-голямо от заложеното увеличение на парите за общините: "Искаме да имаме модерна инфраструктура в населените места и да плащаме по 20, до 50 лв. данък за имот в столицата, който струва 150 хиляди лева. Е, няма как да стане!", категоричен бе Горанов, с което призова общините да увеличат имотния данък. Промяната на местните данъци и такси не предполага и новости в облагането на доходите. Преките и косвените данъци догодина няма да се променят.</p>
    </article>
  </body>
</html>