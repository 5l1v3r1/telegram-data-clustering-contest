<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/must-be-cautious-about-maoist-infiltration-in-party-says-cpim828.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T07:34:00+00:00"/>
    <meta property="og:title" content="'പാര്‍ട്ടിയില്‍ മാവോയിസ്റ്റുകള്‍ നുഴഞ്ഞുകയറുന്നതു സൂക്ഷിക്കണം'; പ്രവര്‍ത്തകരോട് സി.പി.ഐ.എം; നിലപാട് വ്യക്തമാക്കാന്‍ പുസ്തകവും ഇറക്കുന്നു"/>
    <meta property="og:description" content="CPIM KERALA NEWS Maoist Sitaram Yechury UAPA Kerala കോഴിക്കോട്: പാര്‍ട്ടിയില്‍ മാവോയിസ്റ്റുകള്‍ നുഴഞ്ഞുകയറുന്നതു സൂക്ഷിക്കണമെന്നു പ്രവര്‍ത്തകരോട് സി.പി.ഐ.എം. കോഴിക്കോട് ജ"/>
  </head>
  <body>
    <article>
      <h1>'പാര്‍ട്ടിയില്‍ മാവോയിസ്റ്റുകള്‍ നുഴഞ്ഞുകയറുന്നതു സൂക്ഷിക്കണം'; പ്രവര്‍ത്തകരോട് സി.പി.ഐ.എം; നിലപാട് വ്യക്തമാക്കാന്‍ പുസ്തകവും ഇറക്കുന്നു</h1>
      <address><time datetime="2019-11-13T07:34:00+00:00">13 Nov 2019, 07:34</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: പാര്‍ട്ടിയില്‍ മാവോയിസ്റ്റുകള്‍ നുഴഞ്ഞുകയറുന്നതു സൂക്ഷിക്കണമെന്നു പ്രവര്‍ത്തകരോട് സി.പി.ഐ.എം. കോഴിക്കോട് ജില്ലയില്‍ ലോക്കല്‍ തലങ്ങളിലായി വിളിച്ചുചേര്‍ത്ത യോഗങ്ങളിലായിരുന്നു നിര്‍ദേശമെന്നു മലയാള മനോരമ റിപ്പോര്‍ട്ട് ചെയ്തു.</p>
      <p>പാര്‍ട്ടി പ്രവര്‍ത്തകരും വിദ്യാര്‍ഥികളുമായ അലന്‍ ഷുഹൈബ്, താഹ ഫസല്‍ എന്നിവരെ മാവോയിസ്റ്റ് ബന്ധം ആരോപിച്ച് യു.എ.പി.എ ചുമത്തി അറസ്റ്റ് ചെയ്ത സംഭവം ഏറെ ചര്‍ച്ചയായ സാഹചര്യത്തിലാണ് സി.പി.ഐ.എം നീക്കം. ഇന്നലെ ഇരുവരെയും പാര്‍ട്ടിയുടെ പ്രാഥമികാംഗത്വത്തില്‍ നിന്നു പുറത്താക്കിയിരുന്നു.</p>
      <p>അലനും താഹയ്ക്കും മാവോയിസ്റ്റ് ബന്ധങ്ങളുണ്ടെന്നു പറയുന്ന പാര്‍ട്ടിയുടെ റിപ്പോര്‍ട്ടും ലോക്കല്‍ തലങ്ങളില്‍ നടക്കുന്ന യോഗങ്ങളില്‍ അവതരിപ്പിക്കുന്നുണ്ട്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>അലന്റെയും താഹയുടെയും കേസിന്റെ പശ്ചാത്തലത്തിലാണ് എല്ലാ ലോക്കല്‍ കമ്മിറ്റികളിലും അടിയന്തര പ്രവര്‍ത്തക യോഗങ്ങള്‍ ചേരുന്നത്. ജില്ലാ, ഏരിയാ കമ്മിറ്റി അംഗങ്ങളാണു വിലയിരുത്തല്‍ റിപ്പോര്‍ട്ട് ചെയ്യുന്നത്. എല്ലാ അംഗങ്ങളും യോഗങ്ങളില്‍ പങ്കെടുക്കണമെന്നാണു നിര്‍ദേശം.</p>
      <related>
        <a href="https://www.doolnews.com/cpim-expels-allan-and-thaha928.html?utm_source=doolnews&amp;utm_medium=related"/>
      </related>
      <p>വിദ്യാര്‍ഥികളുടെ രാഷ്ട്രീയ വ്യതിയാനം മനസ്സിലാക്കാന്‍ കഴിയാതെ പോയതു സ്വയംവിമര്‍ശനമായി കരുതണമെന്നാണ് സി.പി.ഐ.എമ്മിന്റെ ലോക്കല്‍ കമ്മിറ്റി റിപ്പോര്‍ട്ടുകളില്‍ പറയുന്നത്.</p>
      <p>അതേസമയം അവരെ തിരുത്തണമെന്ന അഭിപ്രായമാണ് ലോക്കല്‍ കമ്മിറ്റികളില്‍ ഉയര്‍ന്നുവന്നത്. കേസില്‍ ഇടപെടേണ്ടതില്ലെന്ന് സി.പി.ഐ.എം സെക്രട്ടേറിയറ്റ് നേരത്തേ തീരുമാനിച്ചിരുന്നു.</p>
      <p>പന്നിയങ്കര ലോക്കലിലാണു പുറത്താക്കല്‍ നടപടിയുമായി ബന്ധപ്പെട്ട് സി.പി.ഐ.എം ആദ്യ യോഗം കൂടിയത്. സംഭവത്തെക്കുറിച്ച് അന്വേഷിക്കാന്‍ സി.പി.ഐ.എം നിയോഗിച്ച മൂന്നംഗ കമ്മീഷന്റെ റിപ്പോര്‍ട്ടിന്റെ അടിസ്ഥാനത്തിലാണു നടപടി.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>അലനും താഹക്കുമെതിരെയുള്ള കേസ് യു.എ.പി.എ സമിതി തീരുമാനിക്കട്ടെ എന്ന് പാര്‍ട്ടി സെക്രട്ടേറിയറ്റ് നേരത്തേ വ്യക്തമാക്കിയിരുന്നു.</p>
      <related>
        <a href="https://www.doolnews.com/mullappally-ramachandran-s-article-in-veekshanam928.html?utm_source=doolnews&amp;utm_medium=related"/>
      </related>
      <p>അതിനിടെ യു.എ.പി.എ, മാവോയിസം എന്നീ വിഷയങ്ങളില്‍ പാര്‍ട്ടി നിലപാട് വ്യക്തമാക്കി സി.പി.ഐ.എം പുസ്തകമിറക്കാന്‍ പോകുകയാണ്. സി.പി.ഐ.എം കോഴിക്കോട് ജില്ലാ കമ്മിറ്റിയുടെ നിയന്ത്രണത്തിലുള്ള കേളുവേട്ടന്‍ പഠന ഗവേഷണ കേന്ദ്രമാണ് ‘മാവോയിസം, യു.എ.പി.എ: ഇടതുപക്ഷ സമീപം’ എന്ന പുസ്തകം തയ്യാറാക്കിയിരിക്കുന്നത്. 14-നു ദേശീയ ജനറല്‍ സെക്രട്ടറി സീതാറാം യെച്ചൂരി പുസ്തകം പ്രകാശനം ചെയ്യും.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>