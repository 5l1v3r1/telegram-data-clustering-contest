<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/world/gaza-klimakonetai-i-entasi-neoi-israilinoi-vomvardismoi-11-oi-nekroi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T07:24:46+00:00"/>
    <meta property="og:title" content="Γάζα : Κλιμακώνεται η ένταση – Νέοι ισραηλινοί βομβαρδισμοί – 11 οι νεκροί"/>
    <meta property="og:description" content="Η Πολεμική Αεροπορία του Ισραήλ βομβάρδισε σήμερα το πρωί θέση του Ισλαμικού Τζιχάντ, με αποτέλεσμα να σκοτώσει ακόμη έναν Παλαιστίνιο, μετά την εκτόξευση ρουκετών από τη Λωρίδα της Γάζας μία ημέρα μετά τις συγκρούσεις που προκάλεσαν τον θάνατο περίπου 10 ανθρώπων στον παλαιστινιακό θύλακα."/>
  </head>
  <body>
    <article>
      <h1>Γάζα : Κλιμακώνεται η ένταση – Νέοι ισραηλινοί βομβαρδισμοί – 11 οι νεκροί</h1>
      <h2>Η Πολεμική Αεροπορία του Ισραήλ βομβάρδισε σήμερα το πρωί θέση του Ισλαμικού Τζιχάντ, με αποτέλεσμα να σκοτώσει ακόμη έναν Παλαιστίνιο, μετά την εκτόξευση ρουκετών από τη Λωρίδα της Γάζας μία ημέρα μετά τις συγκρούσεις που προκάλεσαν τον θάνατο περίπου 10 ανθρώπων στον παλαιστινιακό θύλακα.</h2>
      <address><time datetime="2019-11-13T07:24:46+00:00">13 Nov 2019, 07:24</time> by <a rel="author">ΤοΒΗΜΑ Team</a></address>
      <p>Η Πολεμική Αεροπορία του Ισραήλ βομβάρδισε σήμερα το πρωί θέση του Ισλαμικού Τζιχάντ, με αποτέλεσμα να σκοτώσει ακόμη έναν Παλαιστίνιο, μετά την εκτόξευση ρουκετών από τη Λωρίδα της Γάζας μία ημέρα μετά τις συγκρούσεις που προκάλεσαν τον θάνατο περίπου 10 ανθρώπων στον παλαιστινιακό θύλακα.</p>
      <p>Στις ισραηλινές πόλεις Νετιβότ και Ασκελόν οι κάτοικοι ξύπνησαν σήμερα από τον ήχο των σειρήνων οι οποίες προειδοποιούν τους πολίτες για την εκτόξευση ρουκετών από τον παλαιστινιακό θύλακα, σύμφωνα με την αρχική αναφορά του στρατού.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <p>Ο ισραηλινός στρατός έκανε λόγο για πυρά με προέλευση τη Γάζα και επεσήμανε στη συνέχεια ότι η Πολεμική Αεροπορία εξαπέλυσε πλήγματα και στοχοθέτησε τη μονάδα του Ισλαμικού Τζιχάντ που εκτόξευσε τις ρουκέτες.</p>
      <p>Χθες Τρίτη το πρωί ο στρατός του Ισραήλ διεξήγαγε πλήγμα εναντίον υψηλόβαθμου στελέχους του Ισλαμικού Τζιχάντ, ενός ένοπλου παλαιστινιακού κινήματος, στη Λωρίδα της Γάζας.</p>
      <p>Σε απάντηση περίπου 200 ρουκέτες εκτοξεύθηκαν από τη Γάζα προς το Ισραήλ, χωρίς να προκαλέσουν θύματα, και η ισραηλινή Πολεμική Αεροπορία ενέτεινε τα πλήγματά της εναντίον θέσεων του Ισλαμικού Τζιχάντ.</p>
      <p>Από τις επιδρομές αυτές έχουν σκοτωθεί μέχρι στιγμής 9 άνθρωποι στον παλαιστινιακό θύλακα και περίπου 40 τραυματίστηκαν, ανεβάζοντας σε έντεκα τον αριθμό των νεκρών κατά τη χθεσινή ημέρα, περιλαμβανομένου του διοικητή του παλαιστινιακού κινήματος Μπάχα Αμπού αλ Άτα και της συζύγου του Άσμα.</p>
      <p>Ηλικίας 41 ετών ο αλ Άτα ήταν πατέρας πέντε παιδιών και είχε ενταχθεί στις στον Ισλαμικό Τζιχάντ τη δεκαετία του 1990. Ήταν διοικητής της οργάνωσης για τη βόρεια Γάζα, από όπου οργάνωσε τις εκτοξεύσεις πολλών ρουκετών εναντίον του Ισραήλ.</p>
      <p>«Ήταν υπεύθυνος για πολλές τρομοκρατικές επιθέσεις, εκτοξεύσεις ρουκετών εναντίον του κράτους του Ισραήλ αυτούς τους τελευταίους μήνες και είχε σκοπό να διαπράξει άμεσα επιθέσεις», επεσήμανε ο Ισραηλινός πρωθυπουργός Μπενιαμίν Νετανιάχου.</p>
      <p>Προς το παρόν η Χαμάς, το κίνημα που ελέγχει τη Λωρίδα της Γάζας, φαίνεται να μην συμμετέχει στις συγκρούσεις. Διπλωματική πηγή δήλωσε στο Reuters ότι ο απεσταλμένος του ΟΗΕ για τη Μέση Ανατολή βρίσκεται καθ’ οδόν προς το Κάιρο για να ξεκινήσει διαδικασία μεσολάβησης για τον τερματισμό των εχθροπραξιών.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/opinions/imeres-entasis/">Ημέρες έντασης</a>
      </p>
    </article>
  </body>
</html>