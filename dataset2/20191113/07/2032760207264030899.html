<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89463"/>
    <meta property="og:site_name" content="Denník politika"/>
    <meta property="article:published_time" content="2019-11-13T07:35:23+00:00"/>
    <meta property="og:title" content="V Sparte bude o jedného Slováka menej, Ďaloga odmietol nadštandardnú ponuku"/>
    <meta property="og:description" content="13.11.2019 (Webnoviny.sk) – Slovenský hokejový reprezentant Marek Ďaloga nebude pokračovať v tíme najvyššej českej súťaže HC Sparta Praha. Skúsený obranca odmietol ponuku na predĺženie kontraktu a bude si hľadať nový angažmán. Naopak, v českej metropole zostáva ďalší ostrieľaný slovenský bek Milan Jurčina, ktorý podpísal zmluvu do konca aktuálneho ročníka. Informovala oficiálna webová stránka klubu."/>
  </head>
  <body>
    <article>
      <h1>V Sparte bude o jedného Slováka menej, Ďaloga odmietol nadštandardnú ponuku</h1>
      <address><time datetime="2019-11-13T07:35:23+00:00">13 Nov 2019, 07:35</time> by <a rel="author">Webnoviny</a></address>
      <p>13.11.2019 (Webnoviny.sk) – Slovenský hokejový reprezentant Marek Ďaloga nebude pokračovať v tíme najvyššej českej súťaže HC Sparta Praha. Skúsený obranca odmietol ponuku na predĺženie kontraktu a bude si hľadať nový angažmán. Naopak, v českej metropole zostáva ďalší ostrieľaný slovenský bek Milan Jurčina, ktorý podpísal zmluvu do konca aktuálneho ročníka. Informovala oficiálna webová stránka klubu.</p>
      <p><i>„Mali sme veľký záujem o to, aby Marek zostal v Sparte. Dostal od nás nadštandardnú ponuku v rámci českej extraligy. Bohužiaľ, rozhodol sa ju nevyužiť. Ďakujeme mu za pomoc na začiatku sezóny, odviedol kus výbornej práce. Veríme, že naše cesty sa v budúcnosti ešte spoja,“</i> povedal pre klubový web Pražanov športový riaditeľ Petr Ton. Tridsaťročný Ďaloga odohral za Spartu 17 zápasov s bilanciou jeden gól a sedem asistencii.</p>
      <p>O šesť rokov starší Jurčina zaujal predstaviteľov Sparty počas siedmich zápasov, ktoré odohral od polovice októbra do začiatku novembra. Nazbieral v nich päť bodov za dva góly a tri asistencie. <i>„Počas skúšky ukázal naplno svoje kvality. Spolu s trénermi sme z neho nadšení a sme radi, že sme sa dohodli na spolupráci. Naše obranné rady pozdvihol svojim dôrazom a mladší hráči sa môžu od neho veľa naučiť,“</i> dodal Ton.</p>
      <p>Viac k témam: <a href="https://www.webnoviny.sk/tag/ceska-tipsport-extraliga/"><u>česká Tipsport extraliga</u></a><br/>Zdroj: Webnoviny.sk – <a href="https://www.webnoviny.sk/v-sparte-bude-o-jedneho-slovaka-menej-daloga-odmietol-nadstandardnu-ponuku/"><u>V Sparte bude o jedného Slováka menej, Ďaloga odmietol nadštandardnú ponuku</u></a> © SITA Všetky práva vyhradené.</p>
    </article>
  </body>
</html>