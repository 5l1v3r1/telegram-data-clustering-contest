<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/megint-megszortak-raketakkal-izraelt"/>
    <meta property="og:site_name" content="infostart"/>
    <meta property="article:published_time" content="2019-11-13T07:21:00+00:00"/>
    <meta property="og:title" content="Megint megszórták rakétákkal Izraelt"/>
    <meta property="og:description" content="Nyugodt éjszaka után kora reggel kiújultak a Gázai övezetből izraeli területek ellen indított rakétatámadások."/>
  </head>
  <body>
    <article>
      <h1>Megint megszórták rakétákkal Izraelt</h1>
      <address><time datetime="2019-11-13T07:21:00+00:00">13 Nov 2019, 07:21</time> by <a rel="author">Infostart / MTI</a></address>
      <h3>Nyugodt éjszaka után kora reggel kiújultak a Gázai övezetből izraeli területek ellen indított rakétatámadások.</h3>
      <p>Éjjel csaknem hét órán át nyugalom volt az övezet határvidékén. Reggel azonban ismét megszólaltak az izraeli légvédelmi szirénák, mert kiújultak a gázai övezetből indított rakétatámadások a környező izraeli városok és falvak ellen. Az izraeli légierő ellencsapásokat intézett az Iszlám Dzsihád nevű gázai iszlamista terrorszervezet katonai létesítményei, köztük föld alá telepített kilövő-silói ellen. Palesztin értesülések szerint életét vesztette egy ember Gáza várostól nyugatra.</p>
      <p>A Jediót Ahronót című izraeli újság honlapja, a ynet szerint a vaskupola légvédelmi rendszer befogta azokat a lövedékeket, amelyek lakott izraeli területekre csapódtak volna, és ezért a reggeli támadások nem okoztak kárt sem emberéletben, sem anyagiakban.</p>
      <p>Az izraeli hadsereg szóvivője szerint kedd reggel óta eddig Gázából mintegy kétszázötven rakétával támadták Izrael területét, miután kedden hajnalban az izraeli hadsereg és a Sin Bet belbiztonsági szervezet közös akcióban megölte az Iszlám Dzsihád egyik gázai vezetőjét, Bahá Abu al-Atát.</p>
      <p>Az izraeli katonai rádió reggeli híradása hangsúlyozta, hogy a Gázai övezetet uraló Hamász radikális iszlamista terrorszervezet nem vesz részt az akciókban, amelyeket csakis a velük rivalizáló, Iránból irányított Iszlám Dzsihád nevű szervezet hajt végre.</p>
      <blockquote>Tovább folynak a közvetítő tárgyalások Egyiptomban a gázai szervezetek és Izrael között, ezekre Kairóba utazik Nikolaj Mladenov, az ENSZ közel-keleti koordinátora is.</blockquote>
      <p>A polgári védelmi hatóságok lazítottak a keddi korlátozó intézkedéseken, szerdán csak a Gázai övezet határától számított negyven kilométeres körzetben maradtak zárva az iskolák, felére csökkentették az előző napi nyolcvan kilométeres távolságot.</p>
      <p>Ebben a negyven kilométeres övezetben szerdán is csak azokon a munkahelyeken dolgoznak, amelyek létfontosságúak, csakis zárt helyen, és legfeljebb száz főig szabad rendezvényeket tartani, és csak akkor, ha vannak az adott épületnek óvóhelyei.</p>
      <p>
        <i>Nyitókép: MTI/EPA/Atef Szafadi</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/12/tobbnapos-raketahaborura-keszitik-fel-a-lakossagot-izraelben"/>
        <a href="https://infostart.hu/kulfold/2019/11/12/izrael-haborus-keszultseget-rendelt-el-az-orszag-deli-reszen"/>
      </related>
    </article>
  </body>
</html>