<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/9280434ae44fdbc4/creste-nivelul-apelor-din-venetia-expertii-sunt-ingrijorati-de-fenomenul-aqua-alta-nu-exista-aparare.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T07:11:09+00:00"/>
    <meta property="og:title" content="Crește nivelul apelor din Veneția: Experții sunt îngrijorați de fenomenul „aqua alta”: „Nu există apărare”"/>
    <meta property="og:description" content="Fenomenul ”aqua alta” - creşterea nivelului apelor care marţi au atins 127 de centimetri, cu aproximativ 50 % din oraş inundat, va continua cel puţin până sâmbătă, fapt ce îi preocupă pe experţi cu privire la pagubele pe care le-ar putea provoca, relatează Agerpres. Celebra biserică San Marco a fost deja inundată, iar autoritățile se arată îngrijorate."/>
  </head>
  <body>
    <article>
      <h1>Crește nivelul apelor din Veneția: Experții sunt îngrijorați de fenomenul „aqua alta”: „Nu există apărare”</h1>
      <address><time datetime="2019-11-13T07:11:09+00:00">13 Nov 2019, 07:11</time> by <a rel="author">Jurnal.md</a></address>
      <p>
        <b>Fenomenul ”aqua alta” - creşterea nivelului apelor care marţi au atins 127 de centimetri, cu aproximativ 50 % din oraş inundat, va continua cel puţin până sâmbătă, fapt ce îi preocupă pe experţi cu privire la pagubele pe care le-ar putea provoca, relatează Agerpres. Celebra biserică San Marco a fost deja inundată, iar autoritățile se arată îngrijorate.</b>
      </p>
      <p>Între timp, turiştii se plimbă pe pasarele instalate de autorităţile oraşului pentru a se putea bucura de atracţii, precum Piaţa San Marco. Pe lângă dificultăţile de deplasare ale turiştilor şi localnicilor, una dintre cele mai mari preocupări este biserica San Marco, care este deja afectată de o inundaţie de 70 de centimetri, apa acoperind mozaicul pardoselii şi picioarele coloanelor care au fost restaurate după ”aqua alta” din octombrie 2018.</p>
      <p>Unul dintre aşa numiţii procuratori ai bazilicii San Marco, Pierpaolo Campostrini, şi-a exprimat preocuparea ziarului local Il Gazzettino, subliniind că ”nu există apărare în faţa creşterii apelor”. El a explicat că încă nu pot fi estimate pagubele însă acestea vor fi prezente după retragerea apelor, deoarece ”apa se infiltrează prin fundaţie iar când se evaporă sarea rămâne în interior”.</p>
      <p>
        <b>Apa va ajunge la 145 de centimetri</b>
      </p>
      <p>La orele 5:30 ale dimineţii, atât Veneţia cât şi localitatea învecinată Chioggia au tras semnalul de alarmă, avertizând populaţia privind mareea înaltă care a atins 127 de centimetri în cursul zilei şi care ar putea dura întreaga săptămână dacă vor continua ploile ce afectează Italia.</p>
      <p>Ca urmare a fenomenului, grădiniţele şi şcolile primare au fost închise. Expertul de la Institutul Ştiinţelor Mării al Consiliului Naţional de Cercetare Georg Umgiesser a declarat că, deşi nu crede că nivelul apelor va depăşi 145 de centimetri, ”îngrijorător este faptul că vom avea o maree înaltă până în data de 16 noiembrie”.</p>
      <p>Potrivit prognozei primăriei din Veneţia, miercuri s-ar putea atinge nivelul de 145 de centimetri, în timp ce sâmbătă nivelul ar putea să scadă la între 95 şi 125 de centimetri.</p>
    </article>
  </body>
</html>