<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/ssha-viznali-anyes-prezidentom-boliviji-50053217.html"/>
    <meta property="og:site_name" content="НВ"/>
    <meta property="article:published_time" content="2019-11-13T07:59:00+00:00"/>
    <meta property="og:title" content="Зміна влади у Болівії: США визнали сенатора Аньєс тимчасовим президентом країни"/>
    <meta property="og:description" content="Влада США визнала сенатора парламенту Болівії Жанін Аньєс виконуючою обов’язки президента."/>
  </head>
  <body>
    <article>
      <h1>Зміна влади у Болівії: США визнали сенатора Аньєс тимчасовим президентом країни</h1>
      <h2>Влада США визнала сенатора парламенту Болівії Жанін Аньєс виконуючою обов’язки президента.</h2>
      <address>
        <time datetime="2019-11-13T07:59:00+00:00">13 Nov 2019, 07:59</time>
      </address>
      <p>Про це у себе у Twitter заявив в.о. помічника голови Держдепартаменту Майкл Козак.</p>
      <p>«Виконуюча обов’язки голови Сенату Аньєс прийняла на себе обов’язки тимчасового конституційного президента Болівії. Ми з нетерпінням очікуємо спільної роботи з нею та іншою цивільною владою Болівії», — написав він.</p>
      <p>При цьому Козак зазначив, що США якомога швидше очікують від болівійської влади «вільних і справедливих виборів відповідно до конституції».</p>
      <p>Раніше повідомлялося, що другий заступник голови Палати сенаторів Болівії <a href="https://nv.ua/ukr/world/countries/noviy-prezident-boliviji-zhanin-anyes-hto-vona-50053198.html">Жанін Аньєс, яка представляла опозиційні сили, проголосила себе главою держави на перехідний період</a>.</p>
      <p>Пізніше Багатонаціональний конституційний суд країни <a href="https://nv.ua/ukr/world/countries/zhanin-anyes-viznana-legitimnim-prezidentom-boliviji-50053212.html">підтвердив законність переходу до неї президентських повноважень</a>.</p>
      <p>Нагадаємо, у кінці жовтня після президентських виборів у Болівії почалися масові акції протесту.</p>
      <p>Приводом для них стало те, що Вищий виборчий суд країни, який виконує функції виборчої комісії, оголосив, що після підрахунку 99,9% голосів перемагає чинний глава держави Ево Моралес.</p>
      <p>Після цього в Євросоюзі заявили про необхідність провести другий тур, щоб відновити довіру і забезпечити дотримання демократичного вибору. До цього заклику приєдналися також США і країни Латинської Америки.</p>
      <p>У свою чергу Моралес заявив, що за протестами стоять «незадоволені праві сили», які користуються міжнародною підтримкою.</p>
      <p>Коли ж до протестів приєдналися поліцейські, <a href="https://nv.ua/ukr/world/countries/prezident-boliviji-ogolosiv-pro-provedennya-novih-viboriv-50052677.html">Моралес погодився оголосити дострокові президентські вибори</a>, а також оголосив про складання повноважень президента і, <a href="https://nv.ua/ukr/world/countries/evo-morales-pribuv-do-meksiki-shchob-otrimati-politichniy-pritulok-foto-novini-svitu-50053153.html">отримавши політичний притулок у Мексиці</a>, залишив Болівію.</p>
    </article>
  </body>
</html>