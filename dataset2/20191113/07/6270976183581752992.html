<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/model-strokovoyi-sluzhby-ne-maye-majbutnogo-v-ukrayini-zagorodnyuk/"/>
    <meta property="og:site_name" content="Рубрика"/>
    <meta property="article:published_time" content="2019-11-13T07:37:38+00:00"/>
    <meta property="og:title" content="Модель строкової служби не має майбутнього в Україні, - Загороднюк"/>
    <meta property="og:description" content="Міністр оборони Андрій Загороднюк повідомив, що модель строкової служби не має майбутнього в Україні і пообіцяв показати в наступному році дорожню карту скасування строкової служби. “Чесно кажучи, я вважаю, що ця модель не має майбутнього у нас. І це не тільки моє бачення … Наступного року ми конкретну дорожню карту вже покажемо, вона буде паралельною […]"/>
  </head>
  <body>
    <article>
      <h1>Модель строкової служби не має майбутнього в Україні, - Загороднюк</h1>
      <address><time datetime="2019-11-13T07:37:38+00:00">13 Nov 2019, 07:37</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/Zagorodnyuk-minoborony-620x360.jpeg"/>
      </figure>
      <p>
        <b>
          <b>Міністр оборони Андрій Загороднюк повідомив, що модель строкової служби не має майбутнього в Україні і пообіцяв показати в наступному році дорожню карту скасування строкової служби.</b>
        </b>
      </p>
      <p>“Чесно кажучи, я вважаю, що ця модель не має майбутнього у нас. І це не тільки моє бачення … Наступного року ми конкретну дорожню карту вже покажемо, вона буде паралельною – розвитку територіальної оборони і зменшення, а потім, я сподіваюся, і повного скасування строкової служби”, – сказав міністр оборони України Андрій Загороднюк в ефірі “Армія FM” у вівторок, пише <a href="https://ua.interfax.com.ua/news/general/624317.html">Інтерфакс.</a></p>
      <p>За його словами, термінова служба не є в Україні оптимальним варіантом формування резерву, тому що зараз призов не формує резерву, оскільки велика частина молодих людей, які відслужили в армії під час строкової служби, йдуть і не повертаються в Збройні Сили.</p>
      <p>Водночас міністр підкреслив важливість розвитку концепції сильної територіальної оборони, яка повинна захистити Україну від “найгірших сценаріїв”.</p>
      <p>“Сильну територіальну оборону мають становити колишні військовослужбовці, ветерани, люди, яким просто подобається військова тематика, але вони не хочуть підписувати контракт і не бачать себе весь час в армії або військово-морських силах. Тобто вони хочуть віддавати якусь частину, згодні взятися за зброю і захищати країну в разі розростання агресії, але одночасно вони мають професію, вони мають намір жити цивільним життям”, – пояснив він.</p>
      <p>
        <b>Загороднюк також вважає, що наразі сформувався найбільш сприятливий клімат для реформування Збройних Сил.</b>
      </p>
      <p>“Такого сприятливого клімату, як зараз, для реформування Збройних Сил, ще не було ніколи. Комітет з безпеки та оборони, який є у Верховній Раді зараз, і який був до цього – це небо і земля. Там є герої України, колишні військові, волонтери, просто молоді нормальні розвинені цивілізовані прогресивні люди, і з ними працювати – одне задоволення”.</p>
    </article>
  </body>
</html>