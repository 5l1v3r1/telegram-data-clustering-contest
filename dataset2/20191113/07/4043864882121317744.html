<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231811/"/>
    <meta property="og:site_name" content="Українська правда"/>
    <meta property="article:published_time" content="2019-11-13T07:59:53+00:00"/>
    <meta property="og:title" content="Забудовнику Вавришу, попри порушення, дозволили будувати висотку на Печерську"/>
    <meta property="og:description" content="Компанія з орбіти девелопера Андрія Вавриша, якого ЗМІ називають другом голови ОПУ Андрія Богдана, отримала дозвіл будувати висотку на вулиці Вільшанській, 2-6 на столичному Печерську."/>
  </head>
  <body>
    <article>
      <h1>Забудовнику Вавришу, попри порушення, дозволили будувати висотку на Печерську</h1>
      <address>
        <time datetime="2019-11-13T07:59:53+00:00">13 Nov 2019, 07:59</time>
      </address>
      <p>Компанія з орбіти девелопера<a href="https://www.pravda.com.ua/news/2019/08/25/7224440/"> Андрія Вавриша, </a>якого ЗМІ називають другом голови ОПУ<a href="https://www.pravda.com.ua/news/2019/10/8/7228438/"> Андрія Богдана</a>, отримала дозвіл будувати висотку на вулиці Вільшанській, 2-6 на столичному Печерську.</p>
      <p><b>Джерело: </b>програма <a href="https://bihus.info/ulyubleniy-zabudovnik-bankovoi-andriy-vavrish-otrimav-dozvil-buduvati-visotku-tam-de-ne-zmig-navit?fbclid=IwAR34JuHaBRDgwYMcW-Y3-MVSEFYIPzc_EqoRAhYp1eMbjpPOIgJLBS0WNOc">"Наші гроші з Денисом Бігусом".</a></p>
      <p><b>Деталі:</b> Цю зсувонебезпечну ділянку свого часу намагались забудувати скандальний <a href="https://www.pravda.com.ua/news/2016/10/25/7124732/">Анатолій Вайцеховський</a>, підозрюваний в аферах з житлом, і відомий екскерівник "Укрбуду" та екснардеп Максим Микитась, який <a href="https://www.pravda.com.ua/news/2017/09/15/7155193/">літав разом із мером Києва </a>Віталієм Кличком на одному чартерному літаку і якому у жовтні повідомили <a href="https://www.pravda.com.ua/news/2019/10/25/7230050/">про підозру у заволодінні </a>майном Нацгвардії на суму понад 81 мільйон гривень.   </p>
      <p>Однак через суд, рішення Київради та протести місцевих жителів звести висотки на Вільшанській ніхто з них не зміг.</p>
      <p>У серпні компанія "МК 8", керівником якої є працівник Вавриша, взяла ділянку площею 2,3 га на Вільшанській, 2-6 у суборенду. А вже на початку вересня Державна архітектурно-будівельній інспекція видала цій компанії дозвіл на початок будівництва першої черги житлового комплексу з офісами, торговими, спортивно-оздоровчими комплексами та паркінгом.</p>
      <p>Як відзначив експерт Георгій Могильний, серед поданих до ДАБІ матеріалів, немає ключових документів. Зокрема, відсутній основний проект будівництва, який пояснив би що, де і як будуватимуть, у частині документів збільшена реальна площа орендованої ділянки аж до 23 га та порушено Генплан Києва, бо за ним на цьому місці дозволено будувати не більше 8 поверхів.</p>
      <p>Натомість у першій черзі будівництва запланований <a href="https://drive.google.com/file/d/1pkpLqfNQI4mDTKhRbgVcpyKoP5tdOf2m/view?usp=sharing">будинок</a> на дві секції: перша на 16, друга – на 24 поверхи.</p>
      <p>Видання відзначає, що нинішній керівник компанії "МК 8" Сергій Софієв є працівником Андрія Вавриша, а керівником компанії, яка значиться засновником "МК 8", є Дмитро Овсій – юрист і партнер Вавриша.</p>
      <p>У липні керівником фірми "МК 8" був Вадим Струневич, який пішов у нардепи від "Слуги народу", а тому був змушений залишити посаду керівника компанії-забудовника.  </p>
      <p>Вавриш підтвердив, що забудова Вільшанської – його проект, і він має на нього "неабиякі плани". </p>
      <figure>
        <iframe src="https://www.youtube.com/embed/TDCejb7CArE" width="640" height="360" data-service="Youtube" scrolling="no"/>
      </figure>
      <p>
        <b>Передісторія:</b>
      </p>
      <ul>
        <li>У серпні голова Офісу президента Андрій Богдан і київський забудовник Андрій Вавриш <a href="https://www.pravda.com.ua/news/2019/08/25/7224440/">провели три дні і День Незалежності </a>зокрема у Франції, на весіллі "смотрящего" за Мін'юстом Андрія Довбенко і Анни Огренчук. Гості відпочивали на приватній яхті.</li>
        <li>Також Вавриш заявляв, що із 2018 року він із ексгендиректором "1+1 медіа", а нині нардепом від "Слуги народу" Олександром Ткаченком є <a href="https://www.pravda.com.ua/news/2019/10/30/7230460/">співвласником Одеської кіностудії.</a></li>
        <li>У жовтні стало відомо, що компанії з орбіти керівника президентського офісу Андрія Богдана і забудовника Андрія Вавриша<a href="https://www.epravda.com.ua/news/2019/10/29/653067/"> зводять житловий комплекс </a>на майже 30 гектарах рекреаційної землі Національної академії внутрішніх справ. </li>
      </ul>
      <related>
        <a href="https://www.pravda.com.ua/news/2019/10/30/7230460/"/>
        <a href="https://www.pravda.com.ua/news/2019/10/29/7230431/"/>
        <a href="https://www.epravda.com.ua/news/2019/10/29/653067/"/>
      </related>
    </article>
  </body>
</html>