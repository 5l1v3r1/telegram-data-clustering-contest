<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2343365741.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T07:13:36+00:00"/>
    <meta property="og:title" content="L'AP-7 tallada a Salt i altres Tsunamis, i el PSOE i Podem busquen els vots per governar: les claus del dia, amb Antoni Bassas (13/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>L'AP-7 tallada a Salt i altres Tsunamis, i el PSOE i Podem busquen els vots per governar: les claus del dia, amb Antoni Bassas (13/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-13T07:13:36+00:00">13 Nov 2019, 07:13</time>
      </address>
      <p>1. L’AP7 està tallada per <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">Tsunami Democràtic</a> a l’altura de Salt des d’ahir al vespre. Centenars de persones han quedat atrapades i han hagut de passar la nit al cotxe. S’han encès fogueres a la via. No es descarta una intervenció del Mossos, que ja hi són, aquest matí. Ahir al vespre també hi va haver talls la frontera amb França pel País Basc, i a Puigcerdà, Barcelona i Tarragona.</p>
      <p>2. Sorpresa. <a href="https://www.ara.cat/politica/pedro-sanchez-pablo-iglesias-acord-govern-coalicio-psoe-unidas-podem-eleccions-generals-10-novembre-2019_0_2342765832.html">Primer pacte en la història d’Espanya</a> des de la República per un govern de coalició. La imatge del dia és l’abraçada entre Pedro Sánchez i Pablo Iglesias. Més càlida d'Iglesias a Sánchez que al revés. Diu que faran el govern progressista que no van saber acordar durant quatre mesos: “Sabem la decepció que va suposar entre els votants progressistes. En tot cas, el projecte polític és tan il·lusionant, que supera qualsevol tipus de desavinença que hàgim pogut tenir durant els últims mesos. L’única cosa que no hi cabrà, en l’esperit del futur govern progressista, serà l’odi i la confrontació entre espanyols”.</p>
      <p>Iglesias, futur vicepresident segon amb competències socials, li deia a Sánchez que podia dormir tranquil: “Pedro Sánchez sap que podrà comptar amb tota la nostra lleialtat i que hi deixarem el millor de nosaltres mateixos en aquest govern”.</p>
      <p>El pacte té deu punts força genèrics: ocupació, pensions, impostos, canvi climàtic i Catalunya, aquest últim molt en la línia del PSOE de parlar de “garantir la convivència a Catalunya”. Per això, <a href="https://www.ara.cat/politica/ERC-Sanchez-PSOE-Unides-Catalunya_0_2342765892.html">Esquerra i Junts per Catalunya</a> rebutgen l’acord si no hi ha diàleg incondicional.</p>
      <p>3. Que el PSOE i Podem hagin <a href="https://www.ara.cat/2019/11/12/Preacuerdo_PSOE_y_UP_12112019.pdf?hash=63c9d54e804d54a86b9726cfd6593a25a9405e1a">firmat un acord</a> no vol dir que ja tinguin govern. Per aconseguir la investidura hauran de fer més pactes. <a href="https://www.ara.cat/politica/opcions-Sanchez-Iglesias-superar-investidura_0_2342765852.html">Gerard Pruna</a> ho explica amb un dibuix, però depenen bàsicament d’Esquerra o de Ciutadans, a més del PNB i els diputats regionalistes.</p>
      <figure>
        <img src="https://www.ara.cat/2019/11/12/politica/del-PP-Pablo-Casado-Madrid_2342775907_67333401_117x66.jpg"/>
      </figure>
      <p>
        <a href="https://www.ara.cat/politica/PP-collaborar-esquerra-Cs-Vox_0_2342765855.html">El PP tanca la porta a col·laborar amb un govern "d'esquerra radical" i Cs reclama un gran pacte sense Vox</a>
      </p>
      <p>4. L’advocat de la Unió Europea diu que <a href="https://www.ara.cat/politica/junqueras-TJUE-immunitat_0_2342165948.html">Oriol Junqueras</a> tenia immunitat, en una opinió que podria vincular el tribunal d’Estrasburg, que s’hi ha de pronunciar. Diu el catedràtic <a href="https://www.ara.cat/opinio/Javier-Perez-Royo-advocat-general-immunitat-Junqueras_0_2342765877.html">Pérez Royo</a> en un article que publiquem a l’ARA que si el Tribunal decidiís que Junqueras tenia immunitat, la sentència del Suprem contra ell seria nul·la de ple dret. <a href="https://www.ara.cat/politica/questio-prejudicial-immunitat-oriol-junqueras-analisi-ernesto-ekaizer_0_2343365729.html">Ernesto Ekaizer</a> ho explica amb pèls i senyals.</p>
      <p>5. El president de Bolívia, <a href="https://www.ara.cat/internacional/Evo-Morales-Tornare-aviat-Bolivia_0_2342765861.html">Evo Morales</a>, aterra a Mèxic. La situació a Bolívia és de caos polític i protestes al carrer dels partidaris de Morales, que ha deixat el govern després del cop d’estat de l’exèrcit, que no ha disparat cap tret però el va amenaçar.</p>
      <p>6. A Societat tenim un reportatge de <a href="https://www.ara.cat/societat/Marxen-ocupes-havien-Tajo-Barcelona_0_2342765802.html">Natàlia Vila i Jordi Mumbrú</a> sobre el bloc que va ser ocupat quan estava punt de ser estrenat pels veïns que hi havien comprat un pis (diuen que han pagat desenes de milers d’euros per fer fora els ocupes del bloc).</p>
      <p>7. <a href="https://www.ara.cat/economia/Telefonica-historica-placa-Catalunya-MEUR_0_2342765860.html">Telefònica</a> ha venut el seu històric edifici a la plaça Catalunya de Barcelona al multimilionari basc <a href="https://www.ara.cat/economia/multimilionari-Forbes-Telefonica-Placa-Catalunya_0_2342765872.html">Daniel Maté</a> per 100 milions d’euros. </p>
      <p>8. I acabem explicant que avui és un dia d’alegria a l’ARA perquè el periodista <a href="https://llegim.ara.cat/actualitat/Jordi-Nopca-teva-ombra-Premi-Proa-Percepcio_0_2342765904.html?_ga=2.203063256.817746251.1573405968-1781268162.1573044448">Jordi Nopca</a>, director del suplement Ara Llegim, va guanyar ahir al vespre el primer premi Proa de Novel·la amb La teva ombra, una història de rivalitats fraternals.</p>
      <p>Avui hi ha més convocatòries del Tsunami i l’actualitat continua sent molt densa, o sigui que tingueu un bon dia.</p>
    </article>
  </body>
</html>