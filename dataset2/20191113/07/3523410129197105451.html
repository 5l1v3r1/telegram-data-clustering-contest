<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639720/%D8%B5%D8%AF%D8%A7%DB%8C-%D8%A2%D9%86-%D8%B7%D8%A8%D9%84%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T07:15:00+00:00"/>
    <meta property="og:title" content="صدای آن طبل‌ها!"/>
    <meta property="og:description" content="با آغاز مبارزه جدی با فساد اقتصادی و مالی به تدریج جیغ‌ و فریادها و نعره‌های مخالف از سوی کسانی‌ که متضرر می‌شوند، بلند خواهد شد. طبیعی است بددلانی هم با آنان همصدا شوند و یا ساده‌دلانی از القائات آنها تأثیر بپذیرند. اما نباید در عزم راسخ شما تأثیری بگذارد"/>
  </head>
  <body>
    <article>
      <h1>
        <a href="https://www.bultannews.com/fa/news/639720/%D8%B5%D8%AF%D8%A7%DB%8C-%D8%A2%D9%86-%D8%B7%D8%A8%D9%84%E2%80%8C%D9%87%D8%A7">صدای آن طبل‌ها!</a>
      </h1>
      <h2>با آغاز مبارزه جدی با فساد اقتصادی و مالی به تدریج جیغ‌ و فریادها و نعره‌های مخالف از سوی کسانی‌ که متضرر می‌شوند، بلند خواهد شد. طبیعی است بددلانی هم با آنان همصدا شوند و یا ساده‌دلانی از القائات آنها تأثیر بپذیرند. اما نباید در عزم راسخ شما تأثیری بگذارد</h2>
      <address><time datetime="2019-11-13T07:15:00+00:00">13 Nov 2019, 07:15</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از کیهان ، <b>دکتر محمدحسین محترم</b> در یادداشتی ضمن مقایسه صدر اسلام با وضعیت این روزهای کشور نوشت : ۱-<b> جنگ روانی</b> این روزهای دشمنان خارجی به‌ویژه ترامپ و پمپئو و نتانیاهو و دنباله‌های داخلی آنها علیه ملت ایران به‌عنوان آخرین حربه‌ها و حیله‌های آنها در حقیقت یادآور دو اقدام منافقانه و البته عبرت‌آموز عمروعاص برای نجات خود و جریان وابسته به خود است. اول در جنگ صفین <b>عمروعاص</b> به‌عنوان نماد فریبکاری با استفاده از جهل مردم، شبانه <b>عده‌ای طبال</b> را به خدمت گرفت تا با سر و صدا و طبل زدن محصول شایعه‌ای که در میان سپاه عراق انداخته بود، را برداشت کند. ستون پنجم عمروعاص که در میان سپاه عراق نفوذ کرده بودند، شایعه کردند سپاهیان شام مقنیان و چاه‌کنان را به‌کار گرفته تا مسیر رودخانه فرات را تغییر دهند و سپاه علی‌(ع) را غرق کنند! این شایعه و هراسی که نفوذی‌ها در میان سپاه علی‌(ع) انداختند، شب با به راه انداختن سر و صداهای طبل‌ها ثمر داد و با کمترین هزینه لشکر کوفه موضع سوق‌الجیشی خود را ‌ترک و آن را تقدیم دشمن کرد. دوم زمانی که عمروعاص در میدان نبرد تن به تن با علی(ع) شکست و کشته ‌شدن خود را قطعی دید، با کشف عورت آخرین حیله‌اش را برای رهایی از شمشیر علی(ع) به‌کار بست. ۲- این روزها در خارج از کشور فضاسازی‌های سیاسی- رسانه‌ای مقامات و رسانه‌های آمریکایی- صهیونیستی و سعودی با موج‌سواری روی فتنه در کشورهای منطقه علیه سیاست هسته‌ای و قدرت دفاعی و نقش سازنده جمهوری اسلامی در منطقه به اوج خود رسیده است. این فضاسازی‌ها و نفرت‌پراکنی‌های کینه‌توزانه و اتهامات سخیف و بی‌مایه در حقیقت آخرین حیله‌ها و فریبکاری‌ها و مکشوف شدن باطن دشمنان ملت‌های منطقه به‌ویژه ملت ایران است که می‌خواهند میوه شایعه «<b>جنگی قریب‌الوقوع در صورت شکست برجام</b>»! را بچینند. بر اين اساس رسانه‌هاي بیگانه از آغاز اعتراضات در عراق و لبنان در رويکردي فريبکارانه و منافقانه چند محور موازي متناقض را همزمان در خط خبري خود دنبال می‌کنند. هویت معترضان را از يک سو عربي- سني و از سوي ديگر شيعي و ماهیت اعتراضات را ضد شيعي ضدايراني و علیه دولت شیعه القا مي‌کنند. اولا این رسانه‌ها با انتشار ویدیوئی بخشی از مقاصد و پشت‌پرده طرح دشمنان برای ایجاد آشوب و جنگ طایفه‌ای در منطقه را آشکار و با آب و تاب اذعان و ادعا کردند «تظاهرات مردم عراق نه برای فساد و وضع معیشتی است بلکه زماني‌که معترضان پرچم عربستان را بلند می‌کنند، نشان مي‌دهند مشتاق قوميت عربي خود هستند که که سمبل آن عربستان است». اين خود نشانه نقش پشت پرده عربستان در آشوب‌های عراق و لبنان است. اگر بر اساس آنچه که ادعا مي‌کنند ماهیت اعتراضات عراقی‌ها شيعي و عليه دولت شيعي است چگونه مي‌توان باور کرد که در يک حرکت اعتراضی شيعيان پرچم يک حکومت وهّابی بالا برده شود؟ ثانیا در حالي به ايران اتهام می‌زنند که «پایتخت‌های عراق و لبنان و... را اشغال و این کشورها را غارت کرده» که آمریکا با حمله به عراق و افغانستان این کشورها را اشغال کرد. خود سعودي‌ها نیز با حمایت آمریکا، با حمله به يمن، اين کشور عربي را‌ اشغال کردند و از سوي ديگر قبلاً با گروگان گرفتن نخست وزير لبنان و اکنون با وادار کردن او به استعفا، قصد‌ اشغال پايتخت سياسي اين کشور و با حمايت و‌ ترويج‌ تروريست‌های تکفيري قصد‌ اشغال کشورهاي عراق و سوريه را داشتند. همچنین سعودی‌ها در پنج سال جنگ علیه مردم بی‌دفاع یمن بیش از ده میلیارد دلار از منابع مردم عربستان را برای تحقق امیال شیطانی خود هزینه و غارت کردند و رئیس جمهور آمریکا نیز از سعودی‌ها به‌عنوان گاو شیرده خود میلیاردها دلار از پول مردم عربستان را دوشیده است. علاوه‌ بر این شرکت‌های آمریکایی هم‌اکنون در حال غارت نفت عراق هستند. ثالثا اين رسانه‌ها بايد پاسخ دهند زماني که عربستان‌ تروريست‌ها را به جان مردم عراق و سوريه انداخته بود، چرا غيرت عربيت آنها بروز نکرد و با بي‌شرمي کامل از اقدامات شرم‌آور تکفيري‌ها در هتک حرمت زنان عربي حمايت مي‌کردند؟! حال دلسوز مردم عراق و لبنان و نگران غيرت عربي آنها شده‌اند! رابعا پس از شکست پروژه اختلاف‌افکنی شیعه- سنی حالا پروژه <b>اختلاف‌افکنی</b> شیعه ایرانی- شیعه غیرایرانی را مطرح کرده‌اند و با ادعایی مضحک القا می‌کنند«ايران طرح نابودي شيعيان غيرايراني را آغاز کرده و هنگام خطر از شيعيان عرب استفاده مي‌کند»! این در حالی است که شیعیان عرب به همراه برادران غیرشیعه خود اعم از سنی و مسیحی و غیره در دفاع از کشورها و ملت‌های عرب خود در مقابل ‌تروریست‌های تکفیری وهابی به پا خاسته‌اند و هیچگاه برای دفاع از جمهوری اسلامی به ایران اعزام نشدند و در مقابل این، جوانان شیعه ایرانی به همراه برادران سنی خود برای دفاع از ملت‌های عرب در مقابل بی‌غیرتی مسئولان کشورهای عربی چون عربستان به برخی کشورهای منطقه از جمله سوریه اعزام شدند و جان خود را فدا کردند. خامسا آمريکا اگر واقعاً حامي مردم عرب عراق و لبنان و نگران خشونت علیه آنهاست، چرا نگران این همه جنایت علیه مردم بحرین و یمن و فلسطین نیست؟ و چرا از جنايات آل‌سعود عليه مردم شبه‌جزيره عرب حمايت مي‌کند؟ سادسا رئیس جمهور آمریکا و نخست وزير رژيم صهيونيستي در حالی دم خروس‌شان در دست داشتن در حوادث عراق و لبنان آشکار‌ شد و خواستار تغيير بنيادين در کشورهای عربی شدند که با وجود کارنامه سياه‌شان در کشتار مردم فلسطین و حمایت از جنایتکاران صهیونیستی، خشونت در جوامع عربي را محکوم کردند! سابعا آمریکایی‌ها و سعودي‌ها و رسانه‌هاي وابسته به آنها که ايران را متهم به هرج و مرج در عراق و لبنان مي‌کنند، اگر صداقت دارند پاسخ دهند چرا با حمله به عراق و حمايت همه‌جانبه از ‌تروريست‌ها موجب تخريب زيرساخت‌هاي اقتصادي و عمراني عراق و ايجاد ريشه‌هاي بيکاري و فساد و مشکلات اقتصادي و اعتراضات مردمی ‌در اين کشورها شده‌اند؟ ۳- اکنون اتهام‌زنی‌ها علیه جمهوری اسلامی روی دور باطلی افتاده که در عمل جمهوری اسلامی هر روز مقاوم‌تر و تأثیرگذارتر و دشمنان ملت ایران هر روز ضعیف‌تر و ناتوان‌تر در مقابل جمهوری اسلامی می‌شوند و سیاست‌های دشمنان شکست می‌خورد. در چنین شرایطی آمریکا با تکرار اتهامات واهی علیه ایران از سعودی‌ها پول می‌گیرد و از صهیونیست‌ها رای جمع می‌کند. صهیونیست‌ها در مقابل، حداقل کمک‌های مالی از آمریکایی‌ها دریافت می‌کنند.اما سؤال این است که سعودی‌ها چه چیزی عایدشان می‌شود؟ بدبخت‌تر از سعودی‌ها، برخی وطنی‌ها هستند که همان عنوان«نوکر بی‌جیره و مواجب» برازنده آنهاست. نکته تناقض‌آلود در مواضع برخی جریانات و سلبریتی‌های داخلی و موج‌سواری رسانه‌های بیگانه روی مواضع آنها این است. در حالی که قبلاً ادعا می‌کردند «نه غزه نه لبنان»! حالا در دفاع از آشوب‌ها در لبنان و عراق به میدان آمده‌اند و از آشوب‌طلبان در این کشورها حمایت می‌کنند!!!. ۴- اما در داخل عده‌ای برای <b>تحت‌الشعاع</b> قرار دادن ناکارآمدی و ناتوانی خود در حل مشکلات اقتصادی مردم با تغییر زمین بازی از برگ سوخته برجام به میدان مبارزه با فساد، در حال ایجاد دوقطبی‌های جدید کاذب و تشدید هیاهوهای سیاسی- رسانه‌ای و فریادهای بنفش برای اعتبارزدایی از برخورد قاطع با هرگونه فسادی با هدف القای وجود فساد سیستماتیک و سازمان‌یافته در کشور و زمینه‌سازی فتنه‌ای جدید هستند. رسانه‌های بیگانه از جمله بی‌بی‌سی هم با موج‌سواری بر این سناریوی جریان مذکور جشن گرفتند و علیه ملت ایران و نظام جمهوری ایران با هدف ناامید کردن و تحریک مردم به آشوب، سخن‌پراکنی می‌کنند. کسانی که محبوبیت و مقبولیت آنها نزد ملت به صفر نزدیک شده و دستاوردی جز «<b>نعش</b> <b>برجام</b>»، «<b>خسارت محض</b>» و «<b>دستاورد هیچ</b>» و «<b>تعطیلی مسکن مهر</b>» و «<b>مصیبت خواندن یارانه‌های مردم</b>» و «<b>حقوق‌های نجومی</b>» و «<b>اختلاس‌های اطرافیان</b>» ندارند که به ملت عرضه کنند تلاش دارند خود را از تیغ عدالت برهانند و در روند مبارزه با فساد شک و ‌تردید ایجاد کنند. رهبر معظم انقلاب بارها با تأکید بر مبارزه با هرگونه فسادی و در هر سطحی هشدار دادند و تأکید کردند «این را باید همه مسئولان کشور بفهمند!»، «مرکزی که باید مبارزه با مفاسد اقتصادی را دنبال کند، دولت است و قوّه قضاییّه در مرحله آخر است»، «وقتی شما ارز ۴۲۰۰ تومانی را می‌دهید به بانک که به آن کسانی‌که معین شده داده شود، بعد دلال این ارز را می‌فروشد شش هزار تومان که این را آقای رئیس‌جمهور گفتند به بنده. این واقعاًً جز خیانت معنای دیگری ندارد» و«با آغاز مبارزه جدی با فساد اقتصادی و مالی به تدریج جیغ‌ و فریادها و نعره‌های مخالف از سوی کسانی‌ که متضرر می‌شوند، بلند خواهد شد. طبیعی است بددلانی هم با آنان همصدا شوند و یا ساده‌دلانی از القائات آنها تأثیر بپذیرند. اما نباید در عزم راسخ شما تأثیری بگذارد».</p>
      <figure>
        <img src="https://www.bultannews.com/files/fa/news/1398/8/22/1196156_440.jpg"/>
      </figure>
      <p>۵- آنچه از زبان مقامات آمریکایی و رسانه‌های وابسته به آنها و نیز گاه در داخل کشور می‌شنویم، تداعی‌کننده صدای همان طبل‌هاست که برای فریب افکار عمومی‌ و تغییر محاسبات مسئولان به صدا در آمده است و صد البته، مانند همیشه نمی‌تواند از دیوار بصیرت مثال‌زدنی ملت عبور کند.    </p>
    </article>
  </body>
</html>