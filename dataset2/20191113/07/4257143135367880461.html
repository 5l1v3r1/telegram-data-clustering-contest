<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/pokorni-zoltan-egyensulyt-szeretne-a-normafa-rendbetetele-es-a-zold-hevulet-kozott"/>
    <meta property="og:site_name" content="infostart"/>
    <meta property="article:published_time" content="2019-11-13T07:07:00+00:00"/>
    <meta property="og:title" content="Pokorni Zoltán egyensúlyt szeretne a Normafa rendbetétele és a &quot;zöld hevület&quot; között"/>
    <meta property="og:description" content="Tüntetést hirdetett szombatra a Normafán kivágandó fák miatt a Párbeszéd. A XII. kerületi önkormányzat arra hívta fel a figyelmet, hogy az érintett felület nem erdőövezet, hanem közlekedési terület. A WWF Magyarország természetvédelmi szempontból nem tartja komoly veszteségnek a kivágandó fákat. Közben egyeztetésre hívta Karácsony Gergely főpolgármestert és Szabó Tímeát, a Párbeszéd társelnökét Pokorni Zoltán, a Hegyvidék polgármestere."/>
  </head>
  <body>
    <article>
      <h1>Pokorni Zoltán egyensúlyt szeretne a Normafa rendbetétele és a "zöld hevület" között</h1>
      <address><time datetime="2019-11-13T07:07:00+00:00">13 Nov 2019, 07:07</time> by <a rel="author">InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/10/nehany-dolgot-leszogez-a-normafa-ugyeben-a-xii-keruleti-onkormanyzat"/>
      </related>
      <h3>Tüntetést hirdetett szombatra a Normafán kivágandó fák miatt a Párbeszéd. A XII. kerületi önkormányzat arra hívta fel a figyelmet, hogy az érintett felület nem erdőövezet, hanem közlekedési terület. A WWF Magyarország természetvédelmi szempontból nem tartja komoly veszteségnek a kivágandó fákat. Közben egyeztetésre hívta Karácsony Gergely főpolgármestert és Szabó Tímeát, a Párbeszéd társelnökét Pokorni Zoltán, a Hegyvidék polgármestere.</h3>
      <p>Összesen 220 fa és 250 négyzetméternyi cserje kivágására kapott engedélyt a XII. kerület, hogy a helyükön parkolót alakítson ki a Normafán – írta meg napokkal ezelőtt a 24.hu. Nem sokkal ezután online petíció is indult a parkoló építésének leállításáért, amelyet mostanra több mint 6500-an írtak alá. A Párbeszéd pedig szombatra tüntetést hirdetett. Szabó Tímea a párt társelnöke az InfoRádiónak azt mondta: szerintük a Normafán forgalomcsökkentésre lenne szükség, mert szerinte már most is nagyon sok busz jár arra.</p>
      <p>"Be kellene fejezni a fogaskerekűnek a felújítását, a továbbépítését, megy arrafelé a libegő is, tehát számos módon meg lehet most is közelíteni a Normafát – fogalmazott. – Amit mi mindenképpen meg szeretnénk akadályozni, az az, hogy több fát kivágjanak annak érdekében, hogy még több autó mehessen oda föl. Egyrészről ez egy Natura 2000-es terület, tehát eleve nem lehetne semmilyen környezetpusztítást végezni, másrészről nincs is erre szükség – tette hozzá Szabó Tímea, aki szerint egy parkolóbővítést meg lehet oldani másképpen is. – […] A Párbeszéd évek óta mondja, és Karácsony Gergely főpolgármester, a párt társelnöke szintén ezzel nyerte meg a budapesti választást, hogy nem lesz több fakivágás a fővárosban, amihez mi tartjuk is magunkat."</p>
      <aside>Pokorni Zoltán várja Karácsony Gergelyt és Szabó Tímeát<br/>A parkolónak szánt tér nem erdő- és nem is védett terület, hanem egy volt hétvégi kert, egy gyümölcsös, ezt kapcsolnák össze a Konkoly-Thege úttal, valamint egy jelenleg is parkolóként funkcionáló területtel – ismertette Pokorni Zoltán az InfoRádiónak nyilatkozva, kiemelve: a 190 körüli férőhelyes parkoló nem jelentene több autót sem.<br/>A polgármester szerint bizonyos fokig természetesen ez egy politikai konfliktusként jelenik meg, ugyanakkor tiszteletreméltó szándéknak tartja a tiltakozók részéről, hogy minden fát meg akarnak őrizni, ezt megérti, az ő feladata azonban az, hogy egyensúlyt, illetve kompromisszumot teremtsen a Normafa rendbetétele és a minden fát megőrizni akarók, a "zöld hevület" között. Ennek érdekében egyeztetésre hívta Karácsony Gergelyt, illetve a Párbeszéd elnökségi tagját, Szabó Tímeát. Megjegyezte, természetesen, ha valaki azt hallja, hogy oktalanul akarnak kivágni fákat, az fölháborodik, ami helyes. De a Normafán tervezett munka összetettebb ennél, aminek a részleteit nem ártana megismerni előtte, ő pedig örömest elmondja mindenkinek, hogy mit, miért és hogyan terveznek, és meghallgatja mindenki észrevételét, akár tüntető, akár főpolgármester.<br/>Karácsony Gergely közben közösségi oldalán azt írta, hétfőn egyeztetett a XII. kerület polgármesterével, és ismertette aggályait a Normafa-beruházással kapcsolatban, miszerint ellenzi a fakivágást, és hogy zöldterület rovására parkoló épüljön. Abban viszont nincs vita közte és Pokorni Zoltán között, hogy javítani kell a közösségi közlekedést a Normafára. Mint fogalmazott: "közösen támogatjuk ezért a fogaskerekű útvonalának meghosszabbítását a Széll Kálmán tértől a Normafáig".</aside>
      <p>A XII. kerületi önkormányzat közölte, hogy az új parkoló megépítésével együtt megszűnik a Síház előtti területen a jelenlegi, több ezer négyzetméteres aszfaltozott parkoló, valamint a buszvégállomás és a buszforduló, ezek helyén zöldfelületet alakítanának ki. Szabó Tímea szerint viszont nincs szükség új parkokra. "Nem kell zöldesíteni.</p>
      <blockquote>Az egy kenegetés, amit Pokorni Zoltánék csinálnak.</blockquote>
      <p>Sunyi módon próbálják eltitkolni, hogy 200 darab fát akarnak kivágni – fogalmazott. – Nincs szükség arra a fajta parkra, amit ők most ott csinálnak. Számos park és erdő van már a Normafánál, ott lehet sétálni. Ahhoz, hogy most egy új parkot létrehozzanak, arra semmi szükség. Egyébként ott lehet, az Olimpiai Hotel területén már most egy parkolót csinálni – tette hozzá a Párbeszéd társelnöke – Lehet csűrni-csavarni, de semmi értelme nincsen. Pontosan tudjuk, hogy itt már megint egy fideszes mutyiról van szó. Ebből, köszönjük szépen, nem kérünk – húzta alá.</p>
      <aside>WWF: nem komoly veszteség<br/>Természetvédelmi szempontból nem tartja komoly veszteségnek a Normafán kivágandó fákat a WWF Magyarország erdővédelmi programvezetője. A WWF Magyarországnál úgy látják, hogy a Normafa egy országos jelentőségű természeti terület, emiatt a területén történő fejlesztések kritikus szempontokat vetnek fel. Amit jónak tartanak, hogy inkább turisztikai fejlesztések indultak el, amit már kevésbé, hogy ezáltal egyre több embert csábítanak föl a hegyre, ami nem kedvez a természetnek. Emiatt azt sem tartják biztosnak, hogy a most kialakítandó parkoló hosszú távon elégséges lesz. Az óriásparkoló és nagyszabású fairtás, ami megjelent a médiában fogalomként, azt túlzónak gondolják, és az eltávolításra szánt fák kivágása nem komoly veszteség, fogalmazott Gálhidy László, a szervezet erdővédelmi programvezetője. Ugyanakkor szorosabb együttműködést várnának a Normafa Park nevű kezelőszervvel, amely a teljes területért felel, hiszen ami természetvédelmi szempontból problémás lehet, az az erdőben történő fakivágások, de a jelenlegi parkolókialakításról azt gondolják, hogy többé-kevésbé szükséges, azt pedig, hogy ennek a részleteit nem egyeztették minden szereplővel, ezt még lehet pótolni. "Mindenképpen szükség volna rendszeres egyeztetésre annak érdekében, hogy elkerülhetők legyenek a félreértések, vagy a fölösleges lakossági felháborodások" – tette hozzá a szakember.</aside>
      <p>A Hegyvidéki Önkormányzat közlése szerint a Hotel Olimpia területén azért nem létesül parkoló, mert a környéken élők ezt határozottan elutasították, ami a több körös egyeztetéseken derült ki.</p>
      <blockquote>A Normafa rehabilitációjáról egyébként csaknem két éven át folyamatosan tárgyaltak a természetvédő szervezetekkel és több tucat civilszervezettel</blockquote>
      <p>– hívta fel a figyelmet az önkormányzat. A közlemény szerint pótolni fogják az építendő parkoló miatt kivágott fákat, annak ellenére, hogy a hatóság erre nem kötelezi az önkormányzatot. A Hegyvidék vezetése emlékeztetett arra is, hogy az évek óta üresen álló Sport Hotel épületét is hamarosan elbontják, így több ezer négyzetméterrel nő a zöldterület a Normafán.</p>
      <p>A terület rehabilitációjáról 2013-ban hoztak törvényt, a kormány a XII. kerületi önkormányzatot bízta meg a terület rendezésével. 2015-ben népszavazást is rendeztek a rendbetételi tervekről, a szavazók 81 százaléka támogatta az elképzeléseket, viszont a jogosultaknak csak 27,6 százaléka ment el voksolni.</p>
      <p>
        <i>Nyitókép: Jászai Csaba</i>
      </p>
      <p>
        <b>Kapcsolódó hang</b>
      </p>
      <p>Tüntetést szervez a Párbeszéd a Normafaért</p>
      <figure>
        <audio src="https://infostart.hu/audio/00005/000050b2b.mp3"/>
      </figure>
      <p> </p>
      <p>WWF: nem komoly veszteség</p>
      <figure>
        <audio src="https://infostart.hu/audio/00005/000050bdb.mp3"/>
      </figure>
      <p> </p>
      <p>Pokorni Zoltán várja Karácsony Gergelyt és Szabó Tímeát</p>
      <figure>
        <audio src="https://infostart.hu/audio/00005/000050c7b.mp3"/>
      </figure>
      <p> </p>
      <p>Szabó Tímea: kenegetés, amit Pokorni Zoltánék csinálnak</p>
      <figure>
        <audio src="https://infostart.hu/audio/00005/000050c8b.mp3"/>
      </figure>
      <p> </p>
    </article>
  </body>
</html>