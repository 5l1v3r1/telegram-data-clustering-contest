<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Stihiya-vruhletya-Veneciya-ima-zaginal-913361"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T07:51:00+00:00"/>
    <meta property="og:title" content="Стихия връхлетя Венеция, има загинал!"/>
    <meta property="og:description" content="Бури и наводнения връхлетяха водещи туристически дестинации в Италия - Венеция, Матера и Капри, обоб..."/>
  </head>
  <body>
    <article>
      <h1>Стихия връхлетя Венеция, има загинал!</h1>
      <address>
        <time datetime="2019-11-13T07:51:00+00:00">13 Nov 2019, 07:51</time>
      </address>
      <p>Бури и наводнения връхлетяха водещи туристически дестинации в Италия - Венеция, Матера и Капри, обобщават "Франс прес" и АНСА, цитирани от БТА. Градът на каналите беше наводнен при безпрецедентното за последните 53 години покачване на нивото на водата във Венецианската лагуна То достигна 187 сантиметра и така се доближи до историческия рекорд, поставен на 4 ноември 1966 г., когато то беше 194 сантиметра.</p>
      <p>Обстановката се влоши от бурния вятър с пориви от 100 километра в час вчера вечерта и от проливния дъжд. 80 процента от града се оказа наводнен, включително централния площад Сан Марко и едноименната базилика.</p>
      <p>Кметът на града Луиджи Бруняро написа в Тwitter, че Венеция се нуждае от помощта на всички, за да се справи с онова, което е ясна последица от климатичните промени. Той обиколи с лодка площад Сан Марко, който е под метър вода. Съгражданите му пък наблюдаваха бедствието от прозорците на домовете си и следяха обстановката по интернет.</p>
      <p>Училищата в града са затворени. Стихията е отнела живота на най-малко един човек, починал от токов удар в наводненото си жилище.</p>
      <p>Покачващата се вода заля терасите на кафенетата, отнесе маси и столове по улиците. Мостчетата пред хотелите покрай Големия канал бяха пометени от вълните и клиентите, пристигащи с водни таксита, бяха принудени да влизат през прозорците на първите етажи.</p>
      <p>Отчетеното ниво на водата от 187 сантиметра не означава обаче, че в целия град то е едно и също. Средното ниво за града при това наводнение беше между метър и 130 сантиметра.</p>
      <p>Управата на базиликата Сан Марко организира наблюдение през цялата нощ, за да следи с колко се покачва водата. Според предстоятеля Пиерпаоло Кампострини подобно наводнение се е случвало само пет пъти в историята на базиликата, издигната през 828 г. и възстановена след пожар през 1063 г. Три от тези наводнения обаче са станали през последните 20 години, като последното беше миналата година, което поражда безпокойствие.</p>
      <p>Венеция всяка година е обхващана от феномена наречен Акуа Алта, или Висока вода. Това става през есента и пролетта. За да се защити градът от бедствието, в процес на реализация е проектът Мойсей. Работите по него започнаха още през 2003 г., но имаше много закъснения заради оскъпяването строителните дейности и злоупотреби. Проектът предвижда поставянето на 78 плаващи диги, които ще се вдигат, за да затварят лагуната в случай на покачване на водата в Адриатическо море.</p>
      <figure>
        <iframe src="https://www.youtube.com/embed/bjv0mruU5wI" width="640" height="360" data-service="Youtube" scrolling="no"/>
      </figure>
      <p>Венеция прелива</p>
    </article>
  </body>
</html>