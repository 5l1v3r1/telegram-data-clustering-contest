<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/pr/2019/11/gambit-henter-fra-konkurrent--gitmark-blir-sjef-for-ett-av-tre-satsingsomrader/"/>
    <meta property="og:site_name" content="Kampanje"/>
    <meta property="article:published_time" content="2019-11-13T07:10:46+00:00"/>
    <meta property="og:title" content="Blir ny i Gambit-ledelsen - tar over for Jan Ottesen"/>
    <meta property="og:description" content="Samtidig får nåværende leder av avdelingen for samfunn og myndighetskontakt nye oppgaver."/>
  </head>
  <body>
    <article>
      <h1>Blir ny i Gambit-ledelsen - tar over for Jan Ottesen</h1>
      <address><time datetime="2019-11-13T07:10:46+00:00">13 Nov 2019, 07:10</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Samtidig får nåværende leder av avdelingen for samfunn og myndighetskontakt nye oppgaver.</b>
      </p>
      <p>Det WPP-eide PR- og kommunikasjonsbyrået Gambit Hill &amp; Knowlton gjør endringer i ledelsen og henter inn <b>Peter Gitmark</b> som ny leder av avdelingen for samfunn og myndighetskontakt eller <i>public affairs</i> som det heter på PR-språket. Gitmark kommer fra en rådgiverstilling hos konkurrenten Burson Cohne &amp; Wolf (BCW).</p>
      <p>- Jeg ser frem til å ta fatt på denne oppgaven og videreutvikle det miljøet og det omdømmet Gambit har innenfor samfunn og myndighetsområdet. For meg var den internasjonale styrken i Hill &amp; Knowlton (H+K), den norske kundeporteføljen og ikke minst Gambits rolle i H+K viktig for mitt valg, sier  Gitmark om bakgrunnen for byråvalget.</p>
      <p>Gitmark mener «Gambit har en unik faglig bredde innenfor public relations».</p>
      <p>- Det gjør at selskapet kan håndtere utfordringer og utvikle løsninger med en bredere virkemiddelmiks enn hva de fleste andre i det norske markedet kan gjøre. Jeg ser også at de har en vilje til å konstant utvikle selskapet noe som betyr at jeg også kan sette mitt preg på utviklingen ved å få inn flere folk og totalt sett styrke miljøet, sier han.    </p>
      <p><b>Lett etter arvtaker</b><br/>Byråleder<b> Henrik Halvorsen</b> sier Gambit «i en periode har lett etter en arvtaker» til dagens leder <b>Jan Ottesen</b>. Gambit jobber innenfor flere kommunikasjonsdisipliner og deler virksomheten inn i tre områder hvorav det ene er merkevare og kampanjer som ligger under «Marketing Communications», det andre er «Corporate», som omfatter blant annet krise og finansiell kommunikasjon også er det «Public Affairs» eller myndighetskontakt. Disse områdene har vært ledet av <b>Marius Myhrvold</b>, <b>Jan Ottesen</b> og <b>Karen Romer</b>.</p>
      <p>Av de tre avdelingene er det avdelingen for samfunn og myndighetskontakt, som i dag teller rundt 12 stykker, som er den minste. Nå trer Ottesen til side. </p>
      <p>- Jan Ottesen, som i en årrekke har ledet Gambit H+Ks avdeling for samfunnskommunikasjon, ønsker å fokusere på andre oppgaver i selskapet, så vi har i en periode sett etter en som kan løfte dette svært viktige området videre. Det er en krevende jobb så vi er derfor svært glade for å kunne ansette Peter Gitmark som både har en sterk politisk bakgrunn og bred erfaring som rådgiver, sier Henrik Halvorsen.</p>
      <p>Gitmark har jobbet som rådgiver de siste seks årene BCW. Før det satt han 12 år på Stortinget for Høyre der han satt i Kommunal-, Finans-, Energi og Miljø- og Utenriks- og forsvarskomiteene.</p>
      <p><b>Skal jobbe med nye prosjekter</b><br/>Som leder av samfunnsavdelingen vil Gitmark også erstatte Ottesen i selskapets ledergruppe samtidig som han vil være «en sentral del av rådgiverkorpset» i byrået.</p>
      <p>- Jeg skal jobbe med en del prosjekter i Gambit og H&amp;K fremover. Jeg har hatt personalansvar veldig lenge, men nå ønsket jeg å jobbe med andre ting og da var det veldig fint å få inn Peter Gitmark.  I løpet av kort tid vil vi definere hva slags prosjekter vi går i gang med, sier Ottesen.</p>
      <p>- Blir det mer operasjonell jobbing fremover?</p>
      <p>- Ja, nå skal jeg konsentrere meg om kunder og kunderelaterte prosjekter.</p>
      <p>I 2018 økte PR-byrået Gambit H+K omsetningen fra 127,5 millioner kroner til 143,6 millioner kroner. Byråinntekten endte på 80,2 millioner kroner mot 69,2 i 2017, en vekst på 15,6 prosent. </p>
    </article>
  </body>
</html>