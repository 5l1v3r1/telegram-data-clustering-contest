<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/neveroiatna-drama-tiim-nadvi-djokovich-v-strahotna-bitka.429442"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T07:58:00+00:00"/>
    <meta property="og:title" content="Невероятна драма! Тийм надви Джокович в страхотна битка"/>
    <meta property="og:description" content="След епичен сблъсък австриецът е на полуфинал в Лондон | Dnes.bg"/>
  </head>
  <body>
    <article>
      <h1>Невероятна драма! Тийм надви Джокович в страхотна битка</h1>
      <h2>След епичен сблъсък австриецът е на полуфинал в Лондон</h2>
      <address><time datetime="2019-11-13T07:58:00+00:00">13 Nov 2019, 07:58</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Доминик Тийм е на полуфинал на финалния турнир на АТП в Лондон, след като в страхотен и драматичен мач победи Новак Джокович с 6-7, 6-3 и 7-6 за 2 часа и 50 минути.</p>
      <p>Двамата предложиха невероятен тенис, обрати и драма до последно, преди все пак австриецът да измъкне успеха. Така той продължава напред, докато Джокович ще срещне Федерер в пряка битка за второто място.</p>
      <p>В първия сет двамата си размениха по един пробив, след което стигнаха до тайбрек. В него отново бяха равностойни до 5:5, след което Тийм извади топката от форхенд, а при свой сервис Джокович спечели първата част.</p>
      <p>Последва обаче ранен пробив за австриеца във  втория сет, а освен това и нивото на играта на сърбина падна, така че Тийм изравни резултата.</p>
      <p>Поставеният под №5 веднага проби и взе предимство в последния сет, но Джокович успя да се върне и да изравни при 3-3. Драмата настъпи в края, когато Тийм проби на нула и поведе с 6-5, сервирайки за мача.</p>
      <p>Последваха обаче серия грешки за австриеца, който психически не издържа и помогна на Новак да доведе нещата до още един тайбрек. В него Джокович дръпна с 3:0, но Доминик направи обрат до 5:4, като имаше два сервиса.</p>
      <p>При първия Тийм прати воле на линията, за да стигне до два мачбола. При първия  обаче първият сервис не влезе и Джокович оцеля. След това последва по-дълго разиграване и Новак прати удар в мрежата, за да загуби.</p>
      <p>
        <a href="https://www.gol.bg/?utm_source=dnes&amp;utm_medium=link&amp;utm_campaign=lenta">
          <b>Спортни новини четете на Gol.bg</b>
        </a>
      </p>
      <p> </p>
    </article>
  </body>
</html>