<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597073/quotakyroquot-sto-kypriako-diavatirio-tou-rosou-quotvasilia-ton-akinitonquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T07:35:00+00:00"/>
    <meta property="og:title" content="&quot;Άκυρο&quot; στο κυπριακό διαβατήριο του Ρώσου &quot;βασιλιά των ακινήτων&quot;"/>
    <meta property="og:description" content="Ο πρώην ιδιοκτήτης της Promsvyazbank, Dmitry Ananyev είναι μεταξύ των 9 Ρώσων που αποστερήθηκαν της κυπριακής υπηκοότητας. Αυτό υποστηρίζουν πηγές του Open..."/>
  </head>
  <body>
    <article>
      <h1>"Άκυρο" στο κυπριακό διαβατήριο του Ρώσου "βασιλιά των ακινήτων"</h1>
      <address><time datetime="2019-11-13T07:35:00+00:00">13 Nov 2019, 07:35</time> by <a rel="author">Φρόσω Βιολάρη</a></address>
      <p>Ο πρώην ιδιοκτήτης της Promsvyazbank, Dmitry Ananyev είναι μεταξύ των 9 Ρώσων που αποστερήθηκαν της κυπριακής υπηκοότητας. Αυτό υποστηρίζουν πηγές του Open Media που αποκάλυψαν την είδηση που δημοσιεύει το crimerussia.</p>
      <p><a href="https://www.sigmalive.com/news/local/596014/apo-poies-xores-katagontai-oi-26-pou-tous-aposterithikan-ta-diavatiria">Όπως έγινε γνωστό στις 6 Νοεμβρίου, μετά και τις σχετικές αποκαλύψεις για τον Μαλαισιανό</a> καταζητούμενο η Δημοκρατία προχωρεί στην αποστέρηση 26 υπηκοοτήτων. Πρόκειται για εννιά επενδυτές, σύνολο 26 πρόσωπα μαζί με τους συγγενείς τους, οι οποίοι επίσης έλαβαν κυπριακό διαβατήριο.</p>
      <p>Πηγές από την πλευρά του Ananyev επιβεβαίωσαν την είδηση στο Open Media, ωστόσο ο ίδιος δεν ανταποκρίθηκε στο αίτημα για επικοινωνία.<br/>Ο πρώην τραπεζίτης κρύβεται από τους πιστωτές που ζητούν απ’ αυτόν αποζημίωση στα δικαστήρια μετά την κατάρρευση της τραπεζικής του δραστηριότητας.</p>
      <p>Ο Ananyev, μαζί με τον αδελφό του και τον επιχειρηματικό τους εταίρο Αλεξέι Ανάνεφ, ελέγχουν μεγάλες ρωσικές τράπεζες όπως η Promsvyazbank και η Vozrozhdenie, που ασχολούνται με την ανάπτυξη. Ο Ananyev βρισκόταν στη λίστα του Forbes και κατέλαβε την 27η θέση στην κατάταξή του με τίτλο «ο βασιλιάς των ρωσικών ακινήτων».</p>
      <p>Στο τέλος του 2017, η Κεντρική Τράπεζα διέταξε την αναδιοργάνωση της Promsvyazbank και η Vozrozhdenie αγοράστηκε από τη VTB στις αρχές του 2018. Μετά την εθνικοποίηση της Promsvyazbank, ο Ananyev μετακόμισε στο Λονδίνο και στη συνέχεια στην Κύπρο.</p>
      <p>Οι επενδυτές του Ηνωμένου Βασιλείου προσπαθούν ανεπιτυχώς να λάβουν 40 εκατομμύρια δολάρια από τον Ananyev για δάνεια που είχαν ληφθεί στο παρελθόν, τα οποία είχαν εγγυηθεί ο τραπεζίτης και οι εταιρείες του.</p>
      <p>Τον περασμένο Μάρτιο, ένα εμπορικό δικαστήριο στη Ρωσία διέταξε τον Ananyev να επιστρέψει περισσότερα από 66 δισεκατομμύρια ρούβλια (1 δισεκατομμύριο δολάρια) στην Promsvyazbank, η οποία τώρα ελέγχεται από το κράτος.</p>
      <p>Τον Σεπτέμβριο, τα δυο αδέλφια συνελήφθησαν με την κατηγορία της υπεξαίρεσης 66 δισεκατομμυρίων ρουβλιών και 575 εκατομμυρίων δολαρίων από τα κεφάλαια της Promsvyazbank. Η ιδιοκτησία τους στη Ρωσία κατασχέθηκε.</p>
    </article>
  </body>
</html>