<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639832/%D9%87%D9%85%D8%AA%DB%8C-%DA%AF%D8%A7%D9%85-%D8%AA%D8%A7-%D8%AF%D9%88%D9%87%D9%81%D8%AA%D9%87-%D8%AF%DB%8C%DA%AF%D8%B1-%D8%A7%D8%AC%D8%B1%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:12:00+00:00"/>
    <meta property="og:title" content="همتی: «گام» تا دوهفته دیگر اجرایی می‌شود"/>
    <meta property="og:description" content="رئیس کل بانک مرکزی گفت:طرح گام در شورای پول و اعتبار تصویب شده و اگر تا دو هفته دیگر جزئیات آن نیز در این شورا تصویب شود برای اجرای آن اقدام می‌کنیم."/>
  </head>
  <body>
    <article>
      <h1>
        <a href="https://www.bultannews.com/fa/news/639832/%D9%87%D9%85%D8%AA%DB%8C-%DA%AF%D8%A7%D9%85-%D8%AA%D8%A7-%D8%AF%D9%88%D9%87%D9%81%D8%AA%D9%87-%D8%AF%DB%8C%DA%AF%D8%B1-%D8%A7%D8%AC%D8%B1%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF">همتی: «گام» تا دوهفته دیگر اجرایی می‌شود</a>
      </h1>
      <h2>رئیس کل بانک مرکزی گفت:طرح گام در شورای پول و اعتبار تصویب شده و اگر تا دو هفته دیگر جزئیات آن نیز در این شورا تصویب شود برای اجرای آن اقدام می‌کنیم.</h2>
      <address><time datetime="2019-11-13T16:12:00+00:00">13 Nov 2019, 16:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالناصر همتی در حاشیه جلسه امروز هیئت دولت در جمع خبرنگاران در واکنش به سخنان رئیس جمهوری در یزد درباره 2 میلیارد و 700 میلیون دلار فساد و نیز <b>بدهی</b> 947 میلیون دلاری نهادی به <b>دولت</b> اظهار کرد: آن بخشی که مربوط به ما بود را توضیح دادیم و گفتیم که 19.3 میلیارد دلار تامین ارز شده بود و در ازای آن 17.8 میلیارد دلار کالا وارد شده و آنچه که خرج وارادت نشده است را به سازمان تعزیرات سپرده‌ایم تا پیگیری کنند.</p>
      <p>وی در پاسخ به پرسشی درباره طرح «گام» اظهار کرد: ما به دنبال راهکاری هستیم برای تامین واحدهای تولیدی که غیر از استفاده از نقدینگی و افزایش آن در کشور باشد. این گام گواهی‌های اعتباری است که بانک‌ها برای تامین زنجیره تولید صادر می‌کنند تا واحدهای تولیدی که در زنجیره تامین قرار می‌گیرند از آن استفاده کنند بدون آنکه به نقدینگی کشور افزوده شود که کلیت این طرح شب گذشته در شورای پول و اعتبار تصویب شد و اگر تا دو هفته دیگر جزئیات آن در این شورا تصویب شود اجرای آن را آغاز می‌کنیم. این کار چیزی شبیه ال‌سی داخلی است که تضمین دارد و در بورس هم قابل خرید و فروش خواهد بود.</p>
      <p>همتی با اشاره به اقدام بانک مرکزی برای ایمن سازی رمز دوم کارت‌های بانکی، گفت: ما تصمیم گرفتیم که از اول دی‌ماه این کار را انجام دهیم و قرار هم نیست که هیچ هزینه‌ای از مشتری‌ها گرفته شود.</p>
      <p>رئیس کل بانک مرکزی در پاسخ به این پرسش که خبر مربوط به هک حساب‌های بانکی درست است یا خیر، گفت: نه. این همان موضوعی است که مربوط به فیشینگ است اما فکر کرده بودند که هک است.از اول دی‌ماه با اجرایی شدن ارائه رمز دوم یکبارمصرف بانکی تا 95 درصد از این موارد دیگر رخ نخواهد داد.</p>
    </article>
  </body>
</html>