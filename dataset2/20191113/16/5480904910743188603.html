<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rozhledna-na-kleti-ma-ode-dneska-zvon-svobody/1820654?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T16:37:00+00:00"/>
    <meta property="og:title" content="Rozhledna na Kleti má ode dneška Zvon svobody"/>
    <meta property="og:description" content="Kleť (Českokrumlovsko) - Rozhlednu vrcholu Kleť na Českokrumlovsku zdobí Zvon svobody. Jde o stejný typ, který byl kdysi odlitý jako vzpomínka na Václava Havla. Zvon dnes nechal na rozhlednu vyzvednout nezávislý senátor a podnikatel Ladislav Faktor. Chtěl tím připomenout výročí 30 let od sametové revoluce."/>
  </head>
  <body>
    <article>
      <h1>Rozhledna na Kleti má ode dneška Zvon svobody</h1>
      <address><time datetime="2019-11-13T16:37:00+00:00">13 Nov 2019, 16:37</time> by <a rel="author" href="http://www.ctk.cz/" target="_blank">ČTK</a></address>
      <p>Kleť (Českokrumlovsko) - Rozhlednu vrcholu Kleť na Českokrumlovsku zdobí Zvon svobody. Jde o stejný typ, který byl kdysi odlitý jako vzpomínka na Václava Havla. Zvon dnes nechal na rozhlednu vyzvednout nezávislý senátor a podnikatel Ladislav Faktor. Chtěl tím připomenout výročí 30 let od sametové revoluce.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573659777_P201911130868401.jpg"/>
        </figure>
        <figure>
          <img src="https://i3.cn.cz/6/1573659796_P201911130869401.jpg"/>
        </figure>
        <figure>
          <img src="https://i3.cn.cz/6/1573659816_P201911130869701.jpg"/>
        </figure>
        <figure>
          <img src="https://i3.cn.cz/6/1573659821_P201911130870201.jpg"/>
        </figure>
      </slideshow>
      <p>"Ten zvon má skvělý příběh," uvedl Faktor. Původně si jej nechala vyrobit Nadace Charty 77 jako vzpomínku na bývalého prezidenta Havla. Vytvořila ho dílna z rakouského Innsbrucku, ale zvon zcela nesplňoval podmínky zadání. Proto jej objednavatelé odmítli a nechali si vyrobit nový zvon. Ten původní zůstal v innsbrucké dílně. "A já jsem se rozhodl, že jej koupím a dám ho na Kleť," uvedl Faktor.</p>
      <p>Kromě zvonu visí nad rozhlednou i česká vlajka. "Objekt Zvonu svobody vidím jako připomínku české státnosti a samostatnosti, jako symbol svobodného života v rodné zemi. Vzhledem k tomu, že jsem polovinu svého života prožil v nesvobodných časech pod vládou komunistického režimu, nepřestanu si nikdy vážit těch, kteří se právě o dnešní, mnohem svobodnější život českých občanů zasloužili," uvedl Faktor.</p>
      <p>Vrchol Kletě, který je 1084 metrů nad mořem, patří k nejnavštěvovanějším místům v Jihočeském kraji. Je součástí Blanského lesa a má zde observatoř českobudějovická hvězdárna.</p>
    </article>
  </body>
</html>