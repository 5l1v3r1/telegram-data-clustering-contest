<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621386/%D8%AA%D9%88%D9%84%DB%8C%D8%AA-%D8%A2%D8%B3%D8%AA%D8%A7%D9%86-%D9%82%D8%AF%D8%B3-%D8%B1%D8%B6%D9%88%DB%8C-%D9%87%D8%B1-%D8%B2%D9%85%D8%A7%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AC%D9%84%D9%88%DB%8C-%D9%86%D9%81%D9%88%D8%B0%DB%8C%E2%80%8C%D9%87%D8%A7-%D8%B1%D8%A7-%D9%85%DB%8C%E2%80%8C%DA%AF%DB%8C%D8%B1%D8%AF-%D8%AF%D8%B4%D9%85%D9%86-%D9%87%DB%8C%D8%A7%D9%87%D9%88-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:30:00+00:00"/>
    <meta property="og:title" content="تولیت آستان قدس رضوی: هر زمان شورای نگهبان جلوی نفوذی‌ها را می‌گیرد دشمن هیاهو می‌کند"/>
    <meta property="og:description" content="تولیت آستان قدس رضوی گفت: اگر دشمن احساس کند راه‌های نفوذ بسته می‌شود، با غوغا ذهن مردم را مغشوش می‌کند چون برای دشمن یک کرسی مجلس هم مهم است."/>
  </head>
  <body>
    <article>
      <h1>تولیت آستان قدس رضوی: هر زمان شورای نگهبان جلوی نفوذی‌ها را می‌گیرد دشمن هیاهو می‌کند</h1>
      <address>
        <time datetime="2019-11-13T16:30:00+00:00">13 Nov 2019, 16:30</time>
      </address>
      <p>
        <i>تولیت آستان قدس رضوی گفت: اگر دشمن احساس کند راه‌های نفوذ بسته می‌شود، با غوغا ذهن مردم را مغشوش می‌کند چون برای دشمن یک کرسی مجلس هم مهم است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روابط عمومی شورای نگهبان،حجت‌الاسلام و المسلمین مروی روز چهارشنبه طی سخنانی در همایش سراسری هیأت‌های نظارت بر انتخابات یازدهمین دوره مجلس شورای اسلامی که در مشهد برگزار شد افزود: بر اساس روایتی از پیامبر، دشمنان شما را رها نمی‌کنند و در صورت امکان با شما می جنگند تا دینتان را از شما بگیرند و این همان چیزی که امروز مشاهده می‌کنید.</p>
      <p>وی ادامه داد: آمریکا دین ما را می‌خواهد و هدف نهایی‌ اش تغییر سبک زندگی دینی و ارزش‌های دینی ماست.</p>
      <figure>
        <img src="https://aftabnews.ir/files/fa/news/1398/8/22/358971_959.jpg"/>
      </figure>
      <p>تولیت آستان قدس رضوی گفت: آن گونه که پیامبر (ص) می‌فرمایند سعی می‌کنند مردم را تحقیر کنند تا اعتماد به نفس و عزت نفس جامعه را بگیرند و در این راه هم از جنگ سخت و هم از جنگ نرم استفاده می‌کنند.</p>
      <p>مروی سلب اعتماد به نفس مردم را مصداق جنگ نرم دانست و گفت: سال‌ها رهبری معظم انقلاب با نگاه عمیق و تیزبینی که دارند مسأله نفوذ را مطرح کردند که یک مسأله تاریخی است و مقام معظم رهبری در سال‌های اخیر بیشتر به این مسأله پرداخته‌اند.</p>
      <p>وی ادامه داد: اگر در تاریخ اگر دقت کنید از نفوذی‌ها لطمه زیادی خورده‌ایم و خانه‌نشین کردن حضرت علی علیه‌السلام، وادار کردن امام حسن علیه‌السلام به پذیرش صلح‌نامه با معاویه و حادثه عاشورا از جمله مواردی است که دشمن با نفوذ رقم زد.</p>
      <p>تولیت آستان قدس رضوی گفت: اعدام شیخ فضل‌الله نوری این عالم حقیقت‌نگر حاصل نفوذ روشنفکران غرب‌زده در مشروطیت بود و یکی از جریانات نفوذی بسیار خطرناک در انقلاب اسلامی منافقین بودند که چه سرمایه‌های بزرگی را از انقلاب گرفتند.</p>
      <p>مروی افزود: مسأله نفوذ یک امر تاریخی است و البته ابزار استفاده نفوذ مناسب با زمان و شرایط خودش است یعنی در اوایل انقلاب اسلامی از طریق جنگ مسلحانه منافقین، قضایای کردستان، خلق عرب خوزستان و سایر اقدامات از این دست دنبال ضربه به نظام بودند که موفق نشدند بنابراین صدام را وارد میدان کردند و جنگ هشت ساله را تحمیل کردند که از آن هم با رهبری امام و بصیرت مردم طرفی نبستند و از جنگ سخت نا امید شدند و به سراغ جنگ نرم آمدند تا نظام را استحاله کنند.</p>
      <p>وی ادامه داد: دشمن الان دنبال جنگ نظامی نیست، قدرت نظامی ایران را می‌دانند و تصور جنگ با ایران را نمی‌کند پس گزینه آن‌ها جنگ نرم است و عمده جنگ نرم از طریق نفوذ است که در این سه، چهار سال اخیر رهبری بیشتر به این موضوع پرداختند و اعلام خطر کردند.</p>
      <p>تولیت آستان قدس رضوی گفت: با طرح سئوالی مبنی بر اینکه دشمن با نفوذ دنبال چه چیزی است و هدف نفوذ، چه اشخاص و نهادهایی است و ابزار این نفوذ چیست گفت: دشمن تجربه جنگ سخت با ایران را دارد و فهمیده است که از این طریق موفق نمی‌شود ولی به استحاله امید دارد چرا که توفیقاتی در این زمینه داشته است.</p>
      <p>مروی افزود: دشمن پس از ناامیدی از نابودی نظام، دنبال این است تا با استحاله، روح و محتوای انقلاب را تغییر دهد هرچند ظاهر انقلاب بماند که در این زمینه تلاش‌های زیادی کرده‌اند.</p>
      <p>وی ادامه داد: در این قسمت وظیفه شورای نگهبان سخت است همچنان که مقام معظم رهبری می‌فرمایند عمدتاً تصمیم‌گیران یا تصمیم‌سازان و افراد نخبه آماج نفوذ هستند.</p>
      <p>تولیت آستان قدس رضوی با اشاره به نقش نفوذ در ارائه آمار اشتباهی که جمعیت ایران را رو به رشد عنوان کرده بود گفت: در این داستان آن گونه که وزیر بهداشت گفت به دنبال ارئه آمار غلط بودند که می‌بینیم فردی خارجی می‌آید و با دستکاری آمارها می‌خواهند نظام را دچار مشکل کند که باید گفت خدا کشور را از شر این دو تابعیتی‌ها نجات دهد.</p>
      <p>مروی خطاب به ناظران شورای نگهبان افزود: قطعاً مجلس جایی است که دشمن هیچ‌وقت از آن غافل نیست چون خیلی تأثیرگذار است بنابراین ناظران شورای نگهبان در انتخابات مجلس باید خیلی با دقت و حساسیت کار کنند.<br/><br/>تولیت آستان قدس رضوی گفت: اگر جایی دیدید که دشمن عصبانی نشد بدانید که کار ایراد دارد و برعکس اگر صدای دشمن درآمد بدانید که درست عمل کرده‌اید.</p>
      <p>مروی درباره ابزارها و راه‌های نفوذ افزود: مقام معظم رهبری می‌گویند یکی از راه‌های نفوذ ایجاد خلل در باورهای دینی و انقلابی است که در این کار از هر راهی وارد می‌شوند تا باورهای مردم تغییر کند که در این موضوع هم تا حدی موفق شده اند.</p>
      <p>او با اشاره به اینکه امروز نسل جوان از رفتارهای ما مسئولان ناامید شده است ادامه داد: دلیل نا امیدی جوانان سبک زندگی ماست چرا که نگاه می‌کنند می‌بینند وقتی فردی نماینده مجلس می‌شود و پس از چهار سال وضع زندگی او و فرزندانش تغییر زیادی می‌کند این موضوع با وجود این بیکاری و سختی معیشت، ایجاد ناامیدی می‌کند.</p>
      <p>تولیت آستان قدس رضوی با بیان اینکه دشمن سعی می‌کند ارزش‌ها را جا به‌ جا کند گفت: اوایل انقلاب این گونه نبود که مسئولان دنبال تجملات و منافع شخصی خود باشند و همه به دنبال کار و خدمت بودند اما امروز سبک زندگی اندکی از مسئولان عوض شده است.</p>
      <p>مروی افزود: چرا فرزندان برخی‌ها در خارج درس می‌خوانند؟ مگر ایران چه مشکلی دارد؟ اگر اینجا خوب نیست خودشان هم بروند خارج زندگی کنند، اینجا چه کار می‌کنند؟ متأسفانه امروز اهداف شهیدان و ارزش‌ها دغدغه برخی‌ها نیست.</p>
      <p>وی تاکید کرد: دشمنان دنبال این هستند که مرجعیت مردم و سبک زندگی آنها را عوض کنند تا مردم سراغ افراد حزب‌اللهی و انقلابی نروند.</p>
      <p>تولیت آستان قدس رضوی با تأکید بر اینکه جامعه‌ای که اعتماد به نفس و عزت نفس نداشته باشد نظرش را به راحتی می‌توان تغییر داد گفت: دشمن می‌خواهد برای حل هر مشکلی، نگاهمان به خارج باشد که این از عدم اعتماد به نفس برمی‌آید.</p>
      <p>مروی افزود: قبل از انقلاب، این کشور که دست خارجی‌ها بود چه قدر ما را رشد دادند؟ آن‌ها دنبال ترقی کشورها نیستند بلکه دنبال چپاول جوامع هستند.<br/><br/>وی ادامه داد: مقام معظم رهبری که این قدر بر روی دشمنی آمریکا تأکید دارند همه این‌ها تأکیدات قرآن است چون قرآن می‌فرماید شیطان دشمن شماست و شما هم او را دشمن بدانید و وقتی کسی دشمن ماست نباید تحت تأثیر لبخندش قرار بگیریم.</p>
      <p>تولیت آستان قدس رضوی با بیان اینکه دشمن دنبال ایجاد ناامیدی در مردم است و بسترهای نفوذ در مردم را ایجاد می کند گفت: ما باید امید را در جامعه بگسترانیم، مردم از فساد و اختلاس به تنگ آمده‌اند هرچند خیلی فراگیر نیست، اما در نظام اسلامی یک مورد هم زیاد است.</p>
      <p>مروی افزود: الان فردی در قوه قضائیه با فساد و اختلاس برخورد می‌کند و امید در مردم ایجاد شده است چرا برخی تخریب می‌کنند؟</p>
      <p>وی ادامه داد: کار مثبتی انجام می‌شود و باید کمک کنیم تا این کار مثبت گسترده‌تر شود چرا که نفع این کار برای نظام است و برای شخص نیست.</p>
      <p>تولیت آستان قدس رضوی با تأکید بر اینکه در برخورد با مفاسد باید قوه قضائیه را کمک کنیم گفت: در هر دوره‌ای زحمات زیادی کشیده شده است اما امروز در شرایطی هستیم که مردم مطالبه به حقی از قوه قضائیه دارند حالا یک سید بزرگواری آمده و این مطالبه را پیگیری می‌کند و اگر حرفی هم هست خصوصی به هم بگوییم نه اینکه کام مردم را تلخ کنیم.</p>
      <p>مروی افزود: آقای رئیس‌جمهور خبر خوش داد و گفت ذخایر نفتی بزرگی پیدا کردیم که خبر امیدبخشی است، چرا این خبر خوب را با یک موضوعی تلخ کنیم؟ باید شکرگزار این نعمت باشیم و وحدت و یکدلی را گسترش دهیم و اگر حرفی است در جلسه خصوصی بیان کنیم.</p>
      <p>وی ادامه داد: من با رئیس قوه قضائیه رفاقت ۴۵ ساله دارم و شهادت می‌دهم که یک بار مسأله خطی یا شخصی در نگاه‌های قضایی آقای رئیسی ندیده‌ام بنابراین باید این جریان را تقویت کنیم.</p>
      <p>تولیت آستان قدس با بیان اینکه حضرت علی علیه‌السلام راه مقابله با نفوذ را بیان کردند و رهبری هم بارها به این مسأله تأکید داشته‌اند گفت: مردم باید بصیر و مقاوم باشند و در این ۴۰ سال هم هرجا موفقیت داشته‌ایم که این موفقیت‌ها فراوان هم بوده است به خاطر بصیرت و استقامت مردم است که باید این روحیه را در مردم ترویج کنیم.</p>
    </article>
  </body>
</html>