<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/golova-sbu-ce-ne-vsim-do-vpodobi-ale-sim-kartki-potribno-prodavati-za-pasportom-639703.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T16:09:44+00:00"/>
    <meta property="og:title" content="Голова СБУ: Це не всім до вподоби, але сім-картки потрібно продавати за паспортом"/>
    <meta property="og:description" content="Шеф Служби безпеки знає рецепт боротьби з повсюдними мінуваннями"/>
  </head>
  <body>
    <article>
      <h1>Голова СБУ: Це не всім до вподоби, але сім-картки потрібно продавати за паспортом</h1>
      <address>
        <time datetime="2019-11-13T16:09:44+00:00">13 Nov 2019, 16:09</time>
      </address>
      <h4>Шеф Служби безпеки знає рецепт боротьби з повсюдними мінуваннями</h4>
      <p>Голова Служби безпеки України Іван Баканов вважає, що сім-картки на телефони варто продавати за паспортом, щоб правоохоронці ефективно боролися з різноманітними «мінерами».</p>
      <p>Таку думку він висловив <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">в інтерв’ю «Главкому»</a>.</p>
      <p>За словами Баканова, більшість повідомлень про мінування «справді надходить з окупованих територій, але не всі: трапляється, що і з підконтрольних Україні території».</p>
      <p>«Я, з одного боку, розумію, скільки ресурсу витрачається на реагування на такі повідомлення. З іншого боку, я навіть не хочу уявляти ситуацію, коли правоохоронні органи перестануть реагувати на них. Бо ж якщо хоч одне з них виявиться правдивим, то наслідки будуть непоправні», - зазначає голова Служби безпеки.</p>
      <p>Тому, Баканов наголошує, що «потрібні зміни до законодавства, які не всім будуть до вподоби: продавати сім-картки за паспортом».</p>
      <p>«Якщо картка буде продана за паспортом, «вийти» на «мінера» буде простіше. Однак і це не вирішить проблему повністю, бо часто повідомлення про мінування надсилають електронною поштою», - зауважує посадовець.</p>
      <p>Як відомо, майже щодня центральні станції столичного метро <a href="https://glavcom.ua/kyiv/news/centralni-stanciji-kijivskogo-metro-znovu-zaminuvali-637736.html">перекриваються</a> через повідомлення про замінування. І СБУ, і Нацполіція неодноразово заявляли, що більшість таких повідомлень надходять з РФ чи окупованих територій.</p>
      <blockquote><b>Читайте детальніше тут:<br/></b><br/>   •  <b> <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Перше велике інтерв’ю голови Служби безпеки України Івана Баканова</a></b></blockquote>
      <related>
        <a href="https://glavcom.ua/country/society/zvisno-niyakoji-biyki-ne-bulo-glava-sbu-vpershe-prokomentuvav-svoji-stosunki-z-bogdanom-639692.html"/>
        <a href="https://glavcom.ua/country/politics/v-ofisi-prezidenta-tochitsya-zhorstka-borotba-za-sbu-butusov-637378.html"/>
        <a href="https://glavcom.ua/country/politics/budesh-kishkam-hvosti-krutiti-bogdan-prigroziv-glavi-sbu-vipiti-vsyu-krov-637278.html"/>
      </related>
    </article>
  </body>
</html>