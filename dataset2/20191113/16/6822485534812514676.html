<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822117.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T16:21:00+00:00"/>
    <meta property="og:title" content="سردار اشتری: امنیت انتخابات، خط قرمز ناجاست"/>
    <meta property="og:description" content="به گزارش الف به نقل از سایت پلیس، سردار حسین اشتری در حاشیه همایش سراسری هیئت‌های نظارت بر انتخابات یازدهمین دوره مجلس شورای اسلامی درباره تمهیدات نیروی انتظامی برای انتخابات آینده مجلس، اظهار داشت: یکی از چهار مرجع پاسخگویی به استعلامات شورای نگهبان، نیروی انتظامی است و خوشبختانه ما به دلیل تجمیع بانک‌های اطلاعاتی، در یکجا پاسخگو به شورای نگهبان هستیم که پیش‌تر این استعلامات از آگاهی، پلیس مواد مخدر، پلیس امنیت و اینترپل بود و در این راستا تحقیقات در مورد کسانی که احتمال می‌دادیم نامزد شوند را شروع ‌کرده‌ایم و نتایج اعلام خواهد شد."/>
  </head>
  <body>
    <article>
      <h1>سردار اشتری: امنیت انتخابات، خط قرمز ناجاست</h1>
      <address>
        <time datetime="2019-11-13T16:21:00+00:00">13 Nov 2019, 16:21</time>
      </address>
      <p>فرمانده نیروی انتظامی با اعلام اینکه امنیت انتخابات، خط قرمز ناجاست، گفت: در بحث حفاظت از این امانت، با کسی تعارف نداریم.</p>
      <p>به گزارش الف به نقل از سایت پلیس، سردار حسین اشتری در حاشیه همایش سراسری هیئت‌های نظارت بر انتخابات یازدهمین دوره مجلس شورای اسلامی درباره تمهیدات نیروی انتظامی برای انتخابات آینده مجلس، اظهار داشت: یکی از چهار مرجع پاسخگویی به استعلامات شورای نگهبان، نیروی انتظامی است و خوشبختانه ما به دلیل تجمیع بانک‌های اطلاعاتی، در یکجا پاسخگو به شورای نگهبان هستیم که پیش‌تر این استعلامات از آگاهی، پلیس مواد مخدر، پلیس امنیت و اینترپل بود و در این راستا تحقیقات در مورد کسانی که احتمال می‌دادیم نامزد شوند را شروع ‌کرده‌ایم و نتایج اعلام خواهد شد.</p>
      <p>وی به امنیت حوزه های انتخاباتی اشاره و تصریح کرد: تامین امنیت این حوزه ها، امانتی در دست ماست، برهمین اساس با برنامه‌ریزی دقیق و اطلس تهیه‌شده از اتفاقات گذشته، با آرامش کامل انتخابات برگزار خواهد شد.</p>
      <p>فرمانده نیروی انتظامی با اعلام اینکه امنیت انتخابات، خط قرمز ناجاست و در بحث حفاظت از این امانت، با کسی تعارف نداریم، بیان کرد: پیش‌بینی ما این است، انتخابات آرامی داشته باشیم البته تمام استان‌ها و شهرستان‌ها آماده همکاری با دفاتر نظارت شورای نگهبان هستند و این هماهنگی‌ها بیشتر خواهد شد البته اولویت اول، استفاده از نیروهای انتظامی خود استان‌هاست و اگر در حوزه‌ای کمبود نیرو داشته باشیم با هماهنگی ستاد کل نیروهای مسلح از دیگر نیروها استفاده می‌شود.</p>
      <p>سردار اشتری خاطرنشان کرد: در شهرهای بزرگ مانند تهران و مشهد قطعاً از نیروهای خودمان استفاده می‌کنیم و اصولاً افرادی هستند که تجربه حضور در انتخابات را داشته‌اند، امسال نیز آموزش‌های لازم را بیش‌تر از گذشته فرا گرفته اند و با آمادگی کامل در خدمت هستند.</p>
      <p>فرمانده ناجا گفت: تعداد افرادی که برای هر شعبه مشخص می‌شود، بستگی به شعبه دارد و قطعاً از بیش از۱۵۰ هزار نفر از نیروهای خود استفاده خواهیم کرد.</p>
    </article>
  </body>
</html>