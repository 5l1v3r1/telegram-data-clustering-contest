<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639831/%D8%AD%D8%B2%D8%A8%E2%80%8C%D8%A7%D9%84%D9%84%D9%87-%DB%8C%DA%A9%DB%8C-%D8%A7%D8%B2-%D9%82%D9%88%DB%8C%E2%80%8C%D8%AA%D8%B1%DB%8C%D9%86-%D8%A7%D8%B1%D8%AA%D8%B4%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:44:00+00:00"/>
    <meta property="og:title" content="حزب‌الله یکی از قوی‌ترین ارتش‌های جهان است"/>
    <meta property="og:description" content="رأی الیوم در گزارشی ضمن بررسی توان موشکی حزب‌الله لبنان، به اعتراف فرماندهان صهیونیست که حزب‌الله را تهدیدی برای موجودیت اسرائیل می‌دانند، پرداخت."/>
  </head>
  <body>
    <article>
      <h1>
        <a href="https://www.bultannews.com/fa/news/639831/%D8%AD%D8%B2%D8%A8%E2%80%8C%D8%A7%D9%84%D9%84%D9%87-%DB%8C%DA%A9%DB%8C-%D8%A7%D8%B2-%D9%82%D9%88%DB%8C%E2%80%8C%D8%AA%D8%B1%DB%8C%D9%86-%D8%A7%D8%B1%D8%AA%D8%B4%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D8%AA">حزب‌الله یکی از قوی‌ترین ارتش‌های جهان است</a>
      </h1>
      <h2>رأی الیوم در گزارشی ضمن بررسی توان موشکی حزب‌الله لبنان، به اعتراف فرماندهان صهیونیست که حزب‌الله را تهدیدی برای موجودیت اسرائیل می‌دانند، پرداخت.</h2>
      <address><time datetime="2019-11-13T16:44:00+00:00">13 Nov 2019, 16:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> روزنامه اینترنتی</b> رأی الیوم نوشت تل آویو به توان موشکی <b>حزب‌‌الله</b> و برابری بازدارندگی آن معترف است.</p>
      <p>رأی الیوم در یادداشتی با اعلام این مطلب نوشت هم زمان با پایان تجاوز اسرائیل به لبنان در تابستان ۲۰۰۶، «یتسحاق هرتسوگ» از وزرای وقت کابینه اسرائیل با قاطعیت گفت حزب‌الله یکی از قوی‌ترین ارتش‌های جهان است. همچنین بنا به گفته منابع امنیتی آگاه در تل آویو که با روزنامه عبری هاآرتص گفت‌وگو کرده‌اند چند برابر شدن تعداد موشک‌ها منبع اصلی قدرت حزب‌الله است.</p>
      <p>علاوه بر این، همین منابع می‌گویند دبیرکل حزب‌الله لبنان و سید مقاومت یعنی سید حسن نصرالله در سخنرانی‌های خود از قدرتمندی این حزب برای دستیابی به هر نقطه‌ای در اسرائیل سخن می‌گوید به این معنی که همه جای اراضی اشغالی در تیررس موشک‌های حزب‌الله قرار دارند.</p>
      <p>علاوه بر افزایش بُرد موشک‌هایی که هر نقطه از اسرائیل را پوشش می‌دهند این منابع در گفت‌وگو با هاآرتص تأکید کردند مسئله نگران کننده دقت این موشک هاست که اسرائیل را به اعمال فشار دیپلماتیک بر لبنان با همراهی و کمک آمریکا و عربستان سعودی واداشته است تا حمایت از اقتصاد لبنان را به خلع سلاح حزب‌الله منوط کنند زیرا طبق اعتراف فرماندهان اسرائیل، سلاح حزب‌الله تهدیدی راهبردی و چه بسا موجودیتی برای رژیم صهیونیستی به شمار می‌رود ضمن آن که تل آویو به انتشار گزارش‌هایی با این ادعا که جمهوری اسلامی ایران کارخانه‌هایی برای ساخت موشک‌های نقطه زن در لبنان ایجاد کرده است عادت دارد هرچند حزب الله این ادعا را رد می‌کند.</p>
      <p>منابع امنیتی می‌گویند هرچند سخن از تنها چند هزار موشک نقطه زن در میان است، اما این مسئله‌ای نگران کننده است. هاآرتص به نقل از افسران (سازمان ضداطلاعات ارتش اسرائیل موسوم به) «امان» می‌نویسد حزب‌الله از تجربه‌ای که در جنگ سوریه کسب کرده نیز برخوردار است و حضور افسران روس و ایرانی در سوریه به بهبود فن آوری نظامی حزب‌الله و عمل در چارچوب‌های اجرایی بزرگ‌تر کمک کرده است که شامل هماهنگی بین نیروی هوایی، زرهپوش‌ها و اطلاعات عملیات می‌شود.</p>
      <p>بنیامین نتانیاهو از افزایش قدرت محور مقاومت نگران است، به ویژه پس از آن که شاخه‌های مسلح این محور در جبهه‌های مختلف مانند غزه و یمن، لبنان پیروزی‌های گسترده‌ای کسب کردند؛ پیروزی‌هایی که همچنان ادامه دارد. افزون بر آن، ارتش عربی سوریه نیز در مبارزه با تروریسم در این کشور پیروز شده و هر روز موفقیت‌های جدیدی را به دفتر افتخاراتش در نابودی تروریست‌ها اضافه می‌کند.</p>
    </article>
  </body>
</html>