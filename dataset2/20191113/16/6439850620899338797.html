<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460491/%E0%A6%86%E0%A6%AC%E0%A6%B0%E0%A6%BE%E0%A6%B0-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%95%E0%A6%BE%E0%A6%A3%E0%A7%8D%E0%A6%A1%E0%A7%87%E0%A6%B0-%E0%A6%AA%E0%A6%B2%E0%A6%BE%E0%A6%A4%E0%A6%95-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%A6%E0%A7%87%E0%A6%B0-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE-%E0%A6%9A%E0%A6%B2%E0%A6%9B%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T16:04:00+00:00"/>
    <meta property="og:title" content="আবরার হত্যাকাণ্ডের পলাতক আসামিদের গ্রেফতারের প্রচেষ্টা চলছে ॥ স্বরাষ্ট্রমন্ত্রী"/>
    <meta property="og:description" content="অনলাইন ডেস্ক ॥ বুয়েট শিক্ষার্থী আবরার ফাহাদ হত্যার চার্জশিট ও বিচার প্রসঙ্গে স্বরাষ্ট্রমন্ত্রী আসাদুজ্জামান খান কামাল বলেন, বিচারের বিষয়টি পুলিশের অধীনে নয়, বিচার আদালত করবে। আমরা আগেই বলেছি আমরা নির্ভুল চাজর্শিট দেয়ার জন্য প্রচেষ্টা নেবো। আমরা আশা করি, আমাদের তদন্ত সংস্থা পুলিশ বাহিনীর মাধ্যমে যে ..."/>
  </head>
  <body>
    <article>
      <h1>আবরার হত্যাকাণ্ডের পলাতক আসামিদের গ্রেফতারের প্রচেষ্টা চলছে ॥ স্বরাষ্ট্রমন্ত্রী</h1>
      <address>
        <time datetime="2019-11-13T16:04:00+00:00">13 Nov 2019, 16:04</time>
      </address>
      <figure>
        <img src="http://www.dailyjanakantha.com/files/201911/1573664647_38.jpg"/>
      </figure>
      <p>অনলাইন ডেস্ক ॥ বুয়েট শিক্ষার্থী আবরার ফাহাদ হত্যার চার্জশিট ও বিচার প্রসঙ্গে স্বরাষ্ট্রমন্ত্রী আসাদুজ্জামান খান কামাল বলেন, বিচারের বিষয়টি পুলিশের অধীনে নয়, বিচার আদালত করবে। আমরা আগেই বলেছি আমরা নির্ভুল চাজর্শিট দেয়ার জন্য প্রচেষ্টা নেবো। আমরা আশা করি, আমাদের তদন্ত সংস্থা পুলিশ বাহিনীর মাধ্যমে যে চার্জশিট দিয়েছে, তা নির্ভুল চার্জশিট।</p>
      <p>আজ বুধবার সচিবালয়ে স্বরাষ্ট্র মন্ত্রণালয়ের সম্মেলনকক্ষে আন্তঃমন্ত্রণালয় সভা শেষে সাংবাদিকদের প্রশ্নের জবাবে এসব কথা বলেন স্বরাষ্ট্রমন্ত্রী। বিজয় দিবস-২০১৯ উদযাপন উপলক্ষে মুক্তিযুদ্ধ বিষয়ক মন্ত্রণালয় গৃহিত কর্মসূচি বাস্তবায়নে নিরাপত্তামূলক ব্যবস্থা বিষয়ে আন্তঃমন্ত্রণালয় এ সভা অনুষ্ঠিত হয়।</p>
      <p>আবরার হত্যাকাণ্ডের পলাতক আসামিদের গ্রেফতার প্রসঙ্গে এক প্রশ্নের জবাবে মন্ত্রী বলেন, পলাতকদের গ্রেফতারের প্রচেষ্টা চলছে। আমাদের কাছে তথ্য থাকলে তাদের ধরে ফেলতাম। তবে বাইরে বের হওয়ার কোনো সুযোগ নেই। আমাদের ঘরের কোনোখানে আশ্রয়-প্রশ্রয় হয়ত আছে, আমরা ধরে ফেলব।</p>
      <p>সরকারের দুর্নীতি বিরোধী ও শুদ্ধি অভিযান প্রসঙ্গে জানতে চাইলে আসাদুজ্জামান বলেন, কোনো অভিযান থেমে নেই। অভিযান চলছে। তথ্যভিত্তিক অভিযান চালানোর জন্য আমরা নিরাপত্তা বাহিনীকে নির্দেশনা দিয়েছি। যেখানেই তথ্য পাচ্ছি, সেখানেই ধরা হচ্ছে। এই অভিযান চলবে।</p>
      <p>সড়ক আইন বাস্তবায়ন প্রসঙ্গে সাংবাদিকদের আরেক প্রশ্নের জবাবে মন্ত্রী বলেন, সড়ক বিভাগের মন্ত্রী বলেছেন, কিছুদিন আইনটি সম্পর্কে সবাইকে জানানো হবে। সময় মতো তিনি আইনটি প্রয়োগে আমাদের নির্দেশনা দেবেন। দেশের মানুষের মধ্যে আইন মেনে চলার প্রচেষ্টা রয়েছে। বিআরটিএ-তে ভিড় লেগে গেছে। জনগণকে বোঝালে তারা আইন মানার চেষ্টা করে।</p>
      <p>আসাদুজ্জামান খান কামাল আরও বলেন, ট্রাফিক পুলিশের যে দায়িত্বটি, তারা তা পূর্ণভাবেই পালন করছে। তাদের মধ্যে আন্তরিকতার অভাব নেই, প্রচেষ্টায়ও দুর্বলতা দেখছি না। পৃথিবীর সব জায়গায়ই যানজট হয়, বাংলাদেশের যানজটের জন্য বিভিন্ন প্রতিবন্ধকতা রয়েছে। আশা করি আমরা শীঘ্রই সুন্দর রাস্তা পাবো।</p>
    </article>
  </body>
</html>