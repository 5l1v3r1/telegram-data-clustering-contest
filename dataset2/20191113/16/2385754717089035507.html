<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/597176/sto-gesy-to-akadimaiko-prosopiko-tis-iatrikis-sxolis-pk"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T16:09:00+00:00"/>
    <meta property="og:title" content="Στο ΓεΣΥ το ακαδημαϊκό προσωπικό της Ιατρικής Σχολής ΠΚ"/>
    <meta property="og:description" content="Ο Υπουργός Υγείας κ. Κωνσταντίνος Ιωάννου είχε σήμερα συνάντηση με τον Πρύτανη του Πανεπιστημίου Κύπρου κ. Τάσο Χριστοφίδη και τον Αναπληρωτή Κοσμήτορα της..."/>
  </head>
  <body>
    <article>
      <h1>Στο ΓεΣΥ το ακαδημαϊκό προσωπικό της Ιατρικής Σχολής ΠΚ</h1>
      <address><time datetime="2019-11-13T16:09:00+00:00">13 Nov 2019, 16:09</time> by <a rel="author">SigmaLive</a></address>
      <p><b>Ο Υπουργός Υγείας κ. Κωνσταντίνος Ιωάννου είχε σήμερα συνάντηση με τον Πρύτανη του Πανεπιστημίου Κύπρου κ. Τάσο Χριστοφίδη και τον Αναπληρωτή Κοσμήτορα της Ιατρικής Σχολής του Πανεπιστημίου Κύπρου Καθηγητή Γεώργιο Χατζηγεωργίου, στην παρουσία των Προέδρων των Διοικητικών Συμβουλίων του ΟΚΥπΥ και του ΟΑΥ κ. Αλέκο Σταμάτη και κ. Θωμά Αντωνίου αντίστοιχα.<br/></b> <br/>Στη συνάντηση, δόθηκε η ευκαιρία στον Πρύτανη του Πανεπιστημίου Κύπρου να ενημερώσει τους παρευρισκόμενους ότι το ακαδημαϊκό προσωπικό της Ιατρικής Σχολής, εντός των ερχόμενων ημερών, θα ενταχθεί στο ΓεΣΥ μέσω του ΟΚΥπΥ, παρέχοντας τις υπηρεσίες τους στα δημόσια νοσηλευτήρια.<br/> <br/>Συζητήθηκε, επίσης, ο σημαντικός ρόλος που έχουν να επιτελέσουν οι Ιατρικές Σχολές τόσο όσον αφορά στην αναβάθμιση των παρεχόμενων ιατρικών υπηρεσιών όσο και στην έρευνα και την τεχνολογία στον τομέα της ιατρικής επιστήμης, ενόψει και της προωθούμενης νομοθεσίας για ρύθμιση της λειτουργίας των Πανεπιστημιακών Κλινικών.<br/> <br/>Ο Υπουργός Υγείας ευχαρίστησε τους παρευρισκόμενους, τονίζοντας τη σημασία της συνεργασίας της πανεπιστημιακής κοινότητας με τους παρόχους υγείας και της συμμετοχής τους στο ΓεΣΥ. Η παρουσία της ιατρικής ακαδημαϊκής κοινότητας στα δημόσια νοσηλευτήρια θα βοηθήσει στην περαιτέρω αναβάθμισή των υπηρεσιών υγείας, μέχρι και την ψήφιση της νομοθεσίας για τις Πανεπιστημιακές Σχολές.<br/> </p>
    </article>
  </body>
</html>