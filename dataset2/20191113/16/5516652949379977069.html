<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425716/katadikasthke-dekaoktw-fores-se-isobia-apo-to-efeteio-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T16:15:01+00:00"/>
    <meta property="og:title" content="Καταδικάστηκε δεκαοκτώ φορές σε ισόβια από το Εφετείο Δωδεκανήσου"/>
    <meta property="og:description" content="Η μέγιστη ποινή της ισόβιας κάθειρξης 18 φορές (!) και συνολικό χρηματικό πρόστιμο 2.400.000 ευρώ, επιβλήθηκε χθες από το Πενταμελές Εφετείο Δωδεκανήσου σε 31χρονο Τούρκο για το ναυάγιο ιστιοφόρου σκάφους, που είχε σημειωθεί τον Ιούλιο του 2015 μεταξύ Αγαθονησίου και Φαρμακονησίου, και είχε ως αποτέλεσμα να βρουν τραγικό θάνατο, τουλάχιστον 18 άνθρωποι!"/>
  </head>
  <body>
    <article>
      <h1>Καταδικάστηκε δεκαοκτώ φορές σε ισόβια από το Εφετείο Δωδεκανήσου</h1>
      <h2>Τούρκος διακινητής που εντοπίστηκε στο Αγαθονήσι</h2>
      <address>
        <time datetime="2019-11-13T16:15:01+00:00">13 Nov 2019, 16:15</time>
      </address>
      <p>
        <b>Η μέγιστη ποινή της ισόβιας κάθειρξης 18 φορές (!) και συνολικό χρηματικό πρόστιμο 2.400.000 ευρώ, επιβλήθηκε χθες από το Πενταμελές Εφετείο Δωδεκανήσου σε 31χρονο Τούρκο για το ναυάγιο ιστιοφόρου σκάφους, που είχε σημειωθεί τον Ιούλιο του 2015 μεταξύ Αγαθονησίου και Φαρμακονησίου, και είχε ως αποτέλεσμα να βρουν τραγικό θάνατο, τουλάχιστον 18 άνθρωποι!</b>
      </p>
      <p>Το δικαστήριο δεν αναγνώρισε κάποιο ελαφρυντικό στον 31χρονο Τούρκο, με αποτέλεσμα να μην καταφέρει να μειώσει ούτε μέρα από την πρωτόδικη ποινή που του είχε επιβληθεί!</p>
      <p>Το Πενταμελές Εφετείο Δωδεκανήσου, έκρινε ένοχο τον αλλοδαπό για τις κατηγορίες της μεταφοράς 18 ατόμων από την οποία προήλθε ο θάνατος, του ναυαγίου από αμέλεια και της παράνομης εισόδου στη χώρα.</p>
      <p>Στον 31χρονο επιβλήθηκε ποινή ισόβιας κάθειρξης και χρηματικό πρόστιμο ύψους 700.000 ευρώ για καθέναν από τους 18 μεταφερόμενους, 5 χρόνια για το ναυάγιο από αμέλεια και 5 μήνες και 1500 ευρώ για την παράνομη είσοδο (κατά συγχώνευση χρηματικό πρόστιμο 2.400.000 ευρώ).</p>
      <p><b>Το ναυάγιο και η επιχείρηση διάσωσης</b><br/>Το ταξίδι των περίπου 40 αλλοδαπών ξεκίνησε από την περιοχή Διδύμων (Didin) της Τουρκίας και τα ξημερώματα της 7ης Ιουλίου 2015 το ιστιοφόρο σκάφος στο οποίο επέβαιναν βρίσκονταν στη θαλάσσια περιοχή ΝΑ του Αγαθονησίου και κοντά στη βραχονησίδα «Κουνέλι».</p>
      <p>Τότε εμφάνισε μηχανική βλάβη, στο σκάφος άρχισαν να μπαίνουν νερά και σε δέκα λεπτά το ιστιοφόρο είχε βυθιστεί και όλοι οι επιβαίνοντες βρέθηκαν στη θάλασσα αφού δεν υπήρχαν επαρκή σωστικά μέσα.</p>
      <p>Άμεσα οργανώθηκε μεγάλη επιχείρηση διάσωσης των μεταναστών στη θαλάσσια περιοχή μεταξύ Φαρμακονησίου και Αγαθονησίου και η οποία διήρκησε δύο ημέρες.</p>
      <p>Όπως έγινε γνωστό οι έξι (06) αλλοδαποί υπήκοοι τρίτων χωρών που διεσώθησαν από το ελικόπτερο Super Puma της Πολεμικής Αεροπορίας, μεταφέρθηκαν στο αεροδρόμιο «Αρίσταρχος ο Σάμιος» της Σάμου, απ' όπου στη συνέχεια 3 παρελήφθησαν από ασθενοφόρο όχημα του ΕΚΑΒ και μεταφέρθηκαν στο Γενικό Νοσοκομείο Σάμου για προληπτικούς λόγους, όπου νοσηλεύτηκαν εκτός κινδύνου. Επίσης, ένας ακόμα αλλοδαπός υπήκοος μεταφέρθηκε με περιπολικό σκάφος Λ.Σ – ΕΛ.ΑΚΤ. στο λιμένα Πυθαγορείου.</p>
      <p>Επιπρόσθετα στις 8 Ιουλίου 2015 τις πρωινές ώρες, εντοπίστηκαν και περισυνελέγησαν οι σοροί δύο (02) ανδρών και μίας (01) γυναίκας, ενώ την προηγούμενη ημέρα, η τουρκική ακτοφυλακή είχε εντοπίσει ακόμα μία σορό.</p>
      <p>Επίσης, σε νεότερη πληροφόρηση το αντίστοιχο Κέντρο Έρευνας και Διάσωσης της Τουρκικής Ακτοφυλακής (MRCC ANKARA) γνωστοποίησε στο Ε.Κ.Σ.Ε.Δ./ΠΕΙΡΑΙΑ ότι οι διασωθέντες ανέρχονται σε έντεκα (11), ενώ η ελληνική ακτοφυλακή διέσωσε άλλους 7 Σύριους και Ιρακινούς.</p>
      <p>Στις έρευνες συμμετείχαν ένα Ναυαγοσωστικό Λ.Σ. - ΕΛ.ΑΚΤ., τρία περιπολικά σκάφη Λ.Σ.-ΕΛ.ΑΚΤ., ένα αεροσκάφος Λ.Σ.-ΕΛ.ΑΚΤ., ένα Ελικόπτερο Frontex, δύο ελικόπτερα Super Puma της Πολεμικής Αεροπορίας καθώς και ένα πλοίο του Πολεμικού Ναυτικού.</p>
      <p>Σε ό,τι αφορά τον 31χρονο Τούρκο χειριστή, όπως ανακοινώθηκε από το Αρχηγείο του Λιμενικού Σώματος, από την προανάκριση που διενεργήθηκε από το Λιμεναρχείο Σάμου για το περιστατικό του θέματος, προέκυψε ότι ο αλλοδαπός ο οποίος είχε εντοπιστεί στη βραχονησίδα «Κουνέλι» από προσωπικό της Λιμενικής Αρχής Σάμου, φέρεται ως ο χειριστής – διακινητής της λέμβου η οποία μετέφερε τους παράτυπα εισελθόντες αλλοδαπούς και βυθίστηκε εντός Τουρκικών χωρικών υδάτων. Σε βάρος του σχηματίσθηκε δικογραφία και παραπέμφθηκε στη δικαιοσύνη.</p>
    </article>
  </body>
</html>