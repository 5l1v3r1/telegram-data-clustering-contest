<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/13/news/courmayeur_finita_l_emergenza_ghiacciaio_riaperta_la_strada_di_fondovalle-241021226/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T16:02:00+00:00"/>
    <meta property="og:title" content="Courmayeur, finita l'emergenza ghiacciaio, riaperta la strada di fondovalle"/>
    <meta property="og:description" content="Le basse temperature hanno bloccato la massa glaciale che stava scivolando verso la val Ferret"/>
  </head>
  <body>
    <article>
      <h1>Courmayeur, finita l'emergenza ghiacciaio, riaperta la strada di fondovalle</h1>
      <h2>Le basse temperature hanno bloccato la massa glaciale che stava scivolando verso la val Ferret</h2>
      <address><time datetime="2019-11-13T16:02:00+00:00">13 Nov 2019, 16:02</time> by <a rel="author">FEDERICA CRAVERO</a></address>
      <p>Emergenza finita in Val Ferret, dove è stata completamente riaperta la strada a fondovalle che era stata chiusa il 24 settembre per il timore che potesse <a href="https://torino.repubblica.it/cronaca/2019/09/26/news/monte_bianco_il_radar_sul_ghiacciaio_avvisera_quando_il_seracco_e_pronto_a_cadere-237003772/">crollare una parte del ghiacciaio di Planpincieux</a>. La massa che si stava muovendo era così grande infatti che in caso di un distacco completo avrebbe potuto raggiungere la strada e alcune baite usate come casa vacanza. <br/> <br/>I movimenti del ghiacciaio che si trova nel massiccio del Monte Bianco e si affaccia sulla Val Ferret, a pochi chilometri da Courmayeur, avevano destato parecchio clamore poiché accelerati dalle temperature che erano state decisamente alte per la stagione autunnale e proprio lo scioglimento delle masse di neve perenne sono uno dei più gravi campanelli d’allarme dei mutamenti climatici e del riscaldamento globale. <br/> <br/>Nei primi giorni dopo l’ordinanza del sindaco, i pochi abitanti della Val Ferret avevano potuto percorrere una strada pedonale alternativa ma da oggi anche i turisti non avranno più alcuna restrizione. <br/> <br/>I monitoraggi continui del ghiacciaio hanno infatti mostrato come le temperature sempre più fredde abbiano consolidato la massa nevosa e rallentato la discesa verso valle. Inoltre piccoli crolli avevano già alleggerito la massa pericolante. </p>
    </article>
  </body>
</html>