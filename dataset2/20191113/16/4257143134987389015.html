<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/13/durva-vihar-a-kedvelt-udulohelyen"/>
    <meta property="og:site_name" content="infostart"/>
    <meta property="article:published_time" content="2019-11-13T16:09:00+00:00"/>
    <meta property="og:title" content="Durva vihar a kedvelt üdülőhelyen"/>
    <meta property="og:description" content="Szélviharral kísért heves esőzés söpört végig a horvát tengerparton kedden és szerdán; a tenger elöntötte az Isztriai városokat, Dalmáciában pedig komoly károkat okozott a viharos erejű szél - közölte a helyi sajtó."/>
  </head>
  <body>
    <article>
      <h1>Durva vihar a kedvelt üdülőhelyen</h1>
      <address><time datetime="2019-11-13T16:09:00+00:00">13 Nov 2019, 16:09</time> by <a rel="author">Infostart / MTI</a></address>
      <h3>Szélviharral kísért heves esőzés söpört végig a horvát tengerparton kedden és szerdán; a tenger elöntötte az Isztriai városokat, Dalmáciában pedig komoly károkat okozott a viharos erejű szél - közölte a helyi sajtó.</h3>
      <p>Isztriában az éjjel a tűzoltók ötven helyen dolgoztak a kárfelszámoláson. Az erős szél fákat döntött ki, háztetőket szakított le és autókat rongált meg. Reggelre az esőzés következtében megáradtak a folyók, fennakadásokat okozva a közlekedésben.</p>
      <blockquote>Dalmáciában továbbra is a legmagasabb fokozatú, vörös riasztás van érvényben.</blockquote>
      <p>Splitben elöntötte az utcákat a tenger, a Diocletianus palota pincéi is megteltek vízzel.</p>
      <p>Sibenikben orkánerejű szélvihar tombolt, a helyi szélerőművek 2014-es üzembe helyezése óta nem mértek ilyen erős széllökéseket, szél sebessége meghaladta a 187 kilométer per órát.</p>
      <blockquote>Dubrovnik közelében szerda délután rekordmagasságú, 11 méter magas hullámokat rögzített a horvát hidrometeorológiai intézet.</blockquote>
      <p>A vihar után a legtöbb tengerparti helyen normalizálódott a helyzet - számolt be róla a horvát sajtó.</p>
      <p>Dél-nyugat Szlovéniában a tengerparti Piran, Izola és Koper városát is elöntötte a víz a heves esőzések és ciklonok hatására. Izola egyes részein 60 centiméter magasan állt a víz.</p>
      <p>A szlovén Környezetvédelmi Ügynökség jelentése szerint a tengerszint a térségben 60 éve nem volt ilyen magas. Ehhez hozzájárult a telihold hatása és a déli szél nyomása is - hangsúlyozták.</p>
      <p>A tengerszint magassága a koperi árapályszintmérő adatai szerint kedd este elérte a 373 centimétert, ami 1961 óta a második legmagasabb szint. 1969-ben 394 centiméteres tengerszint magasságot jegyeztek.</p>
    </article>
  </body>
</html>