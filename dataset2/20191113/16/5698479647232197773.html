<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/world-pneumonia-day-charities-sound-alarm-over-disease-that-killed-a-child-every-39-second"/>
    <meta property="og:site_name" content="euronews"/>
    <meta property="article:published_time" content="2019-11-13T16:17:21+00:00"/>
    <meta property="og:title" content="روز جهانی ذات‌الریه؛ در سال ۲۰۱۸ هر ۳۹ ثانیه یک کودک جان باخته است"/>
    <meta property="og:description" content="سازمان غیرانتقاعی «صندوق نجات کودکان» اعلام کرده است که ذات‌الریه بیش از ۸۰۰ هزار کودک را در سال ۲۰۱۸ کشته است و از این بیماری بعنوان «اپیدمی جهانی فراموش شده» یاد کرده است."/>
  </head>
  <body>
    <article>
      <h1>روز جهانی ذات‌الریه؛ در سال ۲۰۱۸ هر ۳۹ ثانیه یک کودک جان باخته است</h1>
      <address><time datetime="2019-11-13T16:17:21+00:00">13 Nov 2019, 16:17</time> by <a rel="author">یورونیوز فارسی </a></address>
      <p>سازمان‌های خیریه روز ۱۲ نوامبر مصادف با روز جهانی ذات‌الریه یا سینه‌پهلو، زنگ هشدار را درباره این بیماری به صدا درآورند. بیماری که هر ۳۹ ثانیه یک کودک را در سال ۲۰۱۸ به کام مرگ فرستاده است.</p>
      <p>سازمان غیرانتقاعی «صندوق نجات کودکان» اعلام کرده است که ذات‌الریه بیش از ۸۰۰ هزار کودک را در سال ۲۰۱۸ کشته است و از این بیماری به عنوان «اپیدمی جهانی فراموش شده» یاد کرده است.</p>
      <p>به گزارش یونیسف، بیشتر کودکانی که سال گذشته قربانی ذات‌الریه شده‌اند، کمتر از ۲ سال سن داشته‌اند و بیش از ۱۵۳ هزار نفر از قربانیان در نخستین ماه زندگیشان در اثر این بیماری جان باخته‌اند.</p>
      <p>ذات‌الریه یا سینه‌پهلو در اثر باکتری‌ها، ویروس‌ها یا قارچ‌ها ایجاد می شود و نخستین علایم این بیماری سرفه‌های سنگین، اسهال، استفراغ و مشکلات جدی تنفسی است زیرا ریه‌ها پر از چرک و مایع می شوند.</p>
      <p>گزارش‌ها نشان می دهد که ۴۳۷ هزار نفر از کودکان زیر ۵ سال در اثر اسهال و ۲۷۲ هزار نفر در اثر مالاریا به ذات‌الریه مبتلا و جان باخته‌اند.</p>
      <p>با این حال این عفونت قابل پیشگیری و درمان است.</p>
      <p>هند، پاکستان، بنگلادش در قاره آسیا و اتیوپی، نیجریه و جمهوری دموکراتیک کنگو در قاره آفریقا با بیشترین موارد ابتلا به ذات‌الریه مواجه اند.</p>
      <figure>
        <img src="https://static.euronews.com/articles/stories/04/29/74/00/808x493_cmsv2_714b81b6-54e3-5e63-b102-c5a0cb7258c8-4297400.jpg"/>
      </figure>
      <p>هنریتا فور، مدیر اجرایی صندوق کودکان سازمان ملل (یونیسف) می گوید: «هر روز تقریبا ۲۲۰۰ کودک زیر ۵ سال در اثر ذات‌الریه می میرند در حالی که این بیماری قابل پیشگیری و درمان است. ما تنها از طریق مداخله برای حفاظت از کودکان، پیشگیری و درمان کودکانی که به این بیماری دچار شده‌اند یا در معرض آن هستند می توانیم میلیون‌ها زندگی را نجات دهیم.»</p>
      <p>این بیماری با واکسن قابل پیشگیری است و در صورت تشخیص صحیح با آنتی‌بیوتیک‌های ارزان قیمت به آسانی قابل درمان است. کودکانی که ذات‌الریه شدید دارند نیز ممکن است نیاز به درمان با اکسیژن داشته باشند که بندرت در کشورهای فقیر در دسترس است.</p>
      <p>بیشتر قربانیان این بیماری کودکانی هستند که در فقر زندگی می کنند، در شهرهای آلوده به سر می برند و از سوءتغذیه یا ایدز رنج می برند.</p>
      <figure>
        <img src="https://static.euronews.com/articles/stories/04/29/74/00/808x594_cmsv2_2da76a21-8493-5c8f-9c9b-dc04648536f6-4297400.jpg"/>
      </figure>
      <p>کوین واتکینز مدیر صندوق نجات کودکان میگوید: «این یک اپیدمی جهانی فراموش شده است که نیازمند پاسخی فوری و بین‌المللی است. میلیون‌ها کودک در اثر نبود واکسن یا آنتی‌بیوتیک یا فقدان درمان با اکسیژن جانشان را از دست می دهند.»</p>
      <p>در ماه ژانویه آینده، رهبراین جان در اسپانیا و در مجمع جهانی برای ذات‌الریه کودکان جمع خواهند شدند تا درباره یک اقدام جهانی مشترک برای مبارزه با این بیماری گفتگو کنند.</p>
    </article>
  </body>
</html>