<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/haydi-cosun-costurun-214959h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T16:30:55+00:00"/>
    <meta property="og:title" content="Haydi coşun coşturun"/>
    <meta property="og:description" content="Ay yıldızlılar, Avrupa Futbol Şampiyonası H Grubu'nda bugün kritik bir mücadeleye çıkacak."/>
  </head>
  <body>
    <article>
      <h1>Haydi coşun coşturun</h1>
      <h2>Ay yıldızlılar, Avrupa Futbol Şampiyonası H Grubu'nda bugün kritik bir mücadeleye çıkacak.</h2>
      <address>
        <time datetime="2019-11-13T16:30:55+00:00">13 Nov 2019, 16:30</time>
      </address>
      <p>Türk Telekom Stadı'nda saat 20.00'de İzlanda'yı konuk edecek A Milli Futbol Takımı, rakibi karşısında 3 puanı hedefliyor. Milliler, bugünkü maçtan 1 puanla ayrılsa bile 2020 biletini cebine koyacak.</p>
      <p>A Milli Futbol Takımı, son dönemlerin en kritik maçlarından birisine bugün çıkacak. 2020 Avrupa Futbol şampiyonası Elemeri H Grubu'nda liderlik koltuğunda oturan ay yıldızlılar, kendisi gibi finallere katılma umudunu sürdüren 3. sıradaki İzlanda'yı Türk Telekom Stadı'nda konuk edecek. Deplasmanda oynanan ilk maçta mağlup olduğu rakibini bu kez devirmek isteyen A Milli takım, finallere katılmayı garantilemek için beraberlik de yetecek. Saat 20.00'de başlayacak mücadeleyi İngiltere Futbol Federasyonu'ndan Anthony Taylor yönetecek. Taylor'ın yardımcılıklarını Gary Beswick ve Adam Nunn yapacak.</p>
      <p>
        <b>BİR PUAN BİLE YETİYOR</b>
      </p>
      <p>Grupta aynı puana sahip Fransa'nın önünde averajla liderlik koltuğunda oturan Şenol Güneş'in öğrencileri, bugünkü maçı kazanıp 2020 Avrupa Şampiyonası biletini cebine koymak istiyor. A Milli Takım, bugünkü maçtan 1 puanla ayrılsa bile finallere katılmayı garantileyecek ve gruptaki tek yenilgisini aldığı İzlanda'nun Avrupa Şampiyonası hayallerini sonlandıracak. Ay yıldızlılar, bugünkü maçı kaybederse, 2020 Avrupa Futbol Şampiyonası'na katılmak için pazar günü deplasmanda oynayacağı Andorra maçını kazanmak zorunda kalacak.</p>
      <p>
        <b>Bin 825 gün sonra TT Arena'da</b>
      </p>
      <p>A Milli Takım, bin 825 gün sonra İzlanda maçıyla birlikte Türk Telekom Stadyumu'nda sahaya çıkacak.Son iki iç saha maçını Ülker Stadyumu ve Vodafone Park'ta oynayan milliler, bu sefer de Türk Telekom Stadyumu'nda sahaya çıkacak. Ay yıldızlılar, bu stattaki son maçını 2016 Avrupa Futbol Şampiyonası Elemeleri'nde 16 Kasım 2014'te tarihinde Kazakistan ile oynadı. A Milli Takım, bu mücadeleden 3-1 galip ayrılmıştı. Bu müsabaka öncesinde ısınmak için sahaya çıkan Volkan Demirel, kale arkası tribünündeki bazı taraftarlarla yaşadığı olaylardan sonra stadı terk etmişti. Ay yıldızlılar, bu statta geride kalan 7 karşılaşmadan 4 kez galip gelirken, 2 kez de sahadan mağlup ayrıldı. 1 maçta ise kazanan çıkmadı. Söz konusu müsabakalarda Milli Takım, 11 gol atarken, kalesinde ise 9 gol gördü.</p>
      <p>
        <b>5. Avrupa Şampiyonası yükleniyor</b>
      </p>
      <p>A Milli Futbol Takımı, gruptan çıkması halinde tarihinde 5. kez Avrupa Futbol Şampiyonası'na katılacak. Milli Takım, tarihinde daha önce 1996, 2000, 2008 ve son olarak 2016 yılındaki şampiyonada boy göstermişti.</p>
      <p>
        <b>İzlanda ile 13. randevu</b>
      </p>
      <p>A Milli Futbol Takımı, 2020 Avrupa Şampiyonası Elemeleri'ndeki rakibi İzlanda ile bugüne kadar 12 kez karşılaştı. Söz konusu müsabakalarda milliler 2 galibiyet çıkarırken, rakibine 8 kez de mağlup oldu. İki takım arasında son olarak H Grubu'nun dördüncü maçında 11 Haziran'da oynanan müsabakayı Türkiye 2-1 kaybetmişti</p>
      <p>
        <b>Millilerin 577. maçı</b>
      </p>
      <p>A Milli Futbol Takımı, Arnavutluk karşılaşması ile birlikte 577. kez sahaya çıkacak. Milliler, 96 yıllık tarihinde 305'i resmi, 271'i özel 576 maçta, 1'i hükmen olmak üzere 220 galibiyet alırken, 222 kez rakiplerine mağlup oldu. 134 mücadelede ise berabere kaldı. Geride kalan müsabakalarda 761 kez gol sevinci yaşarken, kalesinde 823 gole engel olmadı.</p>
      <p>
        <b>Şenol Güneş'in 61. milli heyecanı</b>
      </p>
      <p>A Milli Futbol Takımı Teknik Direktörü Şenol Güneş, ay-yıldızlı takım ile bugüne kadar 60 karşılaşmada görev yaptı. Söz konusu müsabakalarda Güneş'in öğrencileri 31 kez galibiyet sevinci yaşarken, 14 beraberlik ve 15 mağlubiyet aldı. Türkiye, Güneş yönetiminde 92 gol atarken, kalesinde 54 gol gördü.</p>
    </article>
  </body>
</html>