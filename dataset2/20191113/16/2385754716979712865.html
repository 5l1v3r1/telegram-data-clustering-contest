<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597178/venetia-ekatontades-ekatommyria-euro-oi-zimies-apo-tis-plimmyres"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T16:17:00+00:00"/>
    <meta property="og:title" content="Βενετία: Εκατοντάδες εκατομμύρια ευρώ οι ζημιές από τις πλημμύρες"/>
    <meta property="og:description" content="Σε εκατοντάδες εκατομμύρια ευρώ θα ανέλθουν οι ζημιές από τις πλημμύρες που έχουν πλήξει τη Βενετία, σύμφωνα με τον δήμαρχό της.   Το οικονομικό..."/>
  </head>
  <body>
    <article>
      <h1>Βενετία: Εκατοντάδες εκατομμύρια ευρώ οι ζημιές από τις πλημμύρες</h1>
      <address><time datetime="2019-11-13T16:17:00+00:00">13 Nov 2019, 16:17</time> by <a rel="author">SigmaLive</a></address>
      <p><b>Σε εκατοντάδες εκατομμύρια ευρώ θα ανέλθουν οι ζημιές από τις πλημμύρες που έχουν πλήξει τη Βενετία, σύμφωνα με τον δήμαρχό της.<br/></b> <br/>Το οικονομικό κόστος των πλημμυρών που πλήττουν τη Βενετία είναι πιθανό να ανέλθει σε εκατοντάδες εκατομμύρια ευρώ, δήλωσε σήμερα ο δήμαρχος Λουίτζι Μπρουνιάρο, ενώ υψηλόβαθμος κληρικός δήλωσε πως η ιστορική Βασιλική του Αγίου Μάρκου στην πόλη κινδυνεύει να υποστεί «ανεπανόρθωτες» ζημιές.<br/> <br/> «Η Βασιλική υφίσταται δομική ζημιά επειδή το νερό έχει ανέβει και έτσι προκαλεί ανεπανόρθωτη ζημιά, ιδιαίτερα όταν στεγνώνει στο κάτω μέρος των μωσαϊκών και της επίστρωσης με πλακάκια», δήλωσε σε συνέντευξη Τύπου ο αρχιεπίσκοπος της Βενετίας Φραντσέσκο Μοράλια.<br/> <br/>Ερωτηθείς σχετικά με τις πιθανές οικονομικές επιπτώσεις, ο Μπρουνιάρο δήλωσε: «Ανέρχονται σε εκατοντάδες εκατομμύρια ευρώ».<br/> <br/>Εξαιτίας των πλημμυρών ένας άνθρωπος έχασε τη ζωή του, σύμφωνα με τα ιταλικά μέσα ενημέρωσης. Πρόκειται για έναν 78χρονο Βενετσιάνο ο οποίος έπαθε ηλεκτροπληξία την ώρα που προσπαθούσε να θέσει σε λειτουργία ηλεκτρικές αντλίες στην πλημμυρισμένη κατοικία του.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>