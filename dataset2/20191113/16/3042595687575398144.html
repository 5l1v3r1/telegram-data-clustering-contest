<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/disney-med-rasisme-advarsel/71813641"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T16:04:55+00:00"/>
    <meta property="og:title" content="Disney med «rasisme»-advarsel"/>
    <meta property="og:description" content="Strømmetjenesten Disney+ advarer om innholdet i tegnefilm-klassikerne."/>
  </head>
  <body>
    <article>
      <h1>Disney med «rasisme»-advarsel</h1>
      <h2>Strømmetjenesten Disney+ advarer om innholdet i tegnefilm-klassikerne.</h2>
      <address><time datetime="2019-11-13T16:04:55+00:00">13 Nov 2019, 16:04</time> by <a rel="author">Caroline Drefvelin</a></address>
      <p>Den nye strømmetjenesten Disney+ har utstyrt mange av de gamle Disney-tegnefilmene med en advarsel, skriver <a href="https://www.independent.co.uk/arts-entertainment/tv/news/disney-plus-fantasia-dumbo-racist-warning-watch-a9200606.html">The Independent.</a></p>
      <p>«Dette programmet er presentert slik det opprinnelig ble laget», heter det i begynnelsen av filmene, og videre:</p>
      <p>
        <b>«Det kan inneholde kulturelt utdaterte framstillinger».</b>
      </p>
      <figure>
        <img src="https://dbstatic.no/71815163.jpg?imageId=71815163&amp;x=0.30959752321981&amp;y=0&amp;cropw=100&amp;croph=96.404494382022&amp;width=324&amp;height=430"/>
        <figcaption><b>POSTER:</b> Filmplakat fra «Dumbo» fra 1941. Foto: Snap/ REX/ NTB scanpix Vis mer</figcaption>
      </figure>
      <p>Blant filmene som kommer med en slik advarsel er gamle og velkjente klassikere som «Fantasia», «Lady og Landstrykeren», «Jungelboken» og «Dumbo».</p>
      <p>
        <b>Alle disse filmene har tidligere vært kritisert for rasistiske framstillinger.</b>
      </p>
      <p>Filmen «Lady og Landstrykeren» viser for eksempel en sang av to siamesiske katter, som det har blitt hevdet at forsterker fordommer om mennesker fra Asia.</p>
      <h3>Raseskillelover</h3>
      <p>Klassikeren «Dumbo» har en sekvens der en gruppe mørkhudede arbeidere synger om å arbeide hele dagen og natta, og at de aldri har lært å lese eller skrive.</p>
      <p>
        <b>«Når andre folk har gått til sengs / slaver vi til vi er nesten døde», heter det i sangen (fritt oversatt).</b>
      </p>
      <p>«Dumbo» har også en scene med mange kråker, der en av kråkene kalles Jim.</p>
      <p>Denne referansen går helt tilbake til 1828, og sangen «Jump Jim Crow». Den ble kjent gjennom den hvite artisten Thomas Rice som framførte en karikatur av en svart mann, ifølge <a href="https://snl.no/Jim_Crow">Store norske leksikon.</a></p>
      <p>Seinere ble navnet brukt om raseskille-lovene i Sørstatene, de såkalte «Jim Crow-lovene».</p>
      <h3>- Disney gjorde skade</h3>
      <p>På Twitter <a href="https://twitter.com/search?q=disney%20warning&amp;src=typed_query">raser debatten</a> om strømmetjenestens advarsel.</p>
      <p>
        <b>Mange mener at Disney ikke går langt nok i sin formulering. Mens andre mener at det er helt unødvendig å ha noen advarsel.</b>
      </p>
      <p>Filmanmelder Dirk Libbey i <a href="https://www.businessinsider.com/disney-plus-warning-on-older-content-outdated-cultural-depictions-2019-11?r=US&amp;IR=T">Business Insider </a>skriver at advarselen blir brukt også på materiale som tilsynelatende ikke har noe problematisk innhold, som for eksempel tidlige Mikke Mus-kortfilmer.</p>
      <p>
        <b>- Det virker som om Disney rett og slett har valgt å legge denne advarselen i alt det tidlige materialet som tilbys på strømmetjenesten, skriver Libbey.</b>
      </p>
      <p>Han mener advarselen trolig er en fornuftig løsning, framfor å kutte ut materialet:</p>
      <p>- Hvis du lar være å offentliggjøre problematisk materiale, slipper du å støte mennesker som er blitt feilaktig framstilt på nytt. Samtidig, hvis du sletter det fra historien kan du få det til å se ut som om feilen aldri var begått i utgangspunktet, skriver Libbey.</p>
      <h3>Uklart hva som skjer i Norge</h3>
      <p>Om det vil komme en liknende advarsel på Disney-klassikerne når strømmetjenesten lanseres i Norge tidlig neste år, er ikke kjent.</p>
      <p>
        <b>Dagbladet har vært i kontakt med PR -ansvarlig for Disney Norge, Cathrine Kanck-Vårdal, men hun har ingen kommentar på det nåværende tidspunkt.</b>
      </p>
      <p>Forrige uke meldte nyhetskanalen CNBC at Disney+ kunne komme til å kutte bort utdaterte scener, ifølge <a href="https://www.huffpost.com/entry/disney-plus-cultural-disclaimer_n_5dcb331ae4b028226727c0c9">Huffington Post.</a></p>
      <p>Dette viste seg altså ikke å stemme, da strømmetjenesten i stedet valgte å komme med en advarsel.</p>
      <h3>Kuttet «Vesle Hoa»</h3>
      <p>Også i Skandinavia har debatten rast om hvordan man skal behandle bøker og filmer med problematiske framstillinger.</p>
      <p>Begrepet politisk korrekthet dukket for alvor opp i den amerikanske politikken på 1990-tallet, og <a href="https://www.dagbladet.no/kultur/noen-mener-det-fjerner-friheten-deres-at-de-ikke-far-lov-til-a-si-neger/71114338">ble raskt importert hit til Norge.</a></p>
      <p>
        <b>I 2006 besluttet Thorbjørn Egners familie å fjerne «Visen om vesle Hoa» fra et nyopplag av Egners visebok.</b>
      </p>
      <p>Tidligere samme år hadde NRK Barnetimen endret yrkestittelen til faren til Pippi Langstrømpe fra «negerkonge» til «sydhavskonge».</p>
      <p>I 2015 bestemte Lindgrens datter Karin Nyman at ordet skulle fjernes fra bøkene. Tittelen hadde blitt endret til «kurre-kurre-dutt-kung» i en tegnefilm fra 1998, og allerede i 1970 uttalte Astrid Lindgren at hadde hun skrevet bøkene seinere, ville hun ikke brukt akkurat de ordene.</p>
    </article>
  </body>
</html>