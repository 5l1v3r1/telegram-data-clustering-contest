<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Mediaset-Atresmedia-milions-practiques-publicitaries_0_2343365838.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T16:41:06+00:00"/>
    <meta property="og:title" content="Mediaset i Atresmedia hauran de pagar multes de 38 milions d'euros per les seves pràctiques publicitàries"/>
    <meta property="og:description" content="La CNMC considera que tots dos grups vulneren les normes de la competència"/>
  </head>
  <body>
    <article>
      <h1>Mediaset i Atresmedia hauran de pagar multes de 38 milions d'euros per les seves pràctiques publicitàries</h1>
      <h2>La CNMC considera que tots dos grups vulneren les normes de la competència</h2>
      <address>
        <time datetime="2019-11-13T16:41:06+00:00">13 Nov 2019, 16:41</time>
      </address>
      <p>La Comissió Nacional dels Mercats i la Competència (CNMC) ha sancionat Mediaset i Atresmedia amb multes de 38,9 milions d'euros i 38,2 milions d'euros respectivament després de resoldre que tots dos grups de comunicació tenen pràctiques publicitàries que vulneren les normes de la competència i "tenen com a efecte limitar la capacitat de la resta de cadenes per poder competir en la captació d'ingressos publicitaris". </p>
      <p>L'organisme, que ha investigat tots dos grups durant 21 mesos, no només els imposa multes milionàries sinó que també els exigeix que modifiquin les seves estratègies de comercialització de publicitat en el termini de tres mesos. "Mediaset i Atresmedia han desenvolupat unes polítiques de venda de publicitat que han tingut com a resultat la concentració a través dels seus canals d'una quota que supera el 85% de tot el mercat", assenyala Competència. </p>
      <p>Entre les pràctiques de tots dos grups denunciades per l'organisme, destaca la imposició d'una "elevada quota mínima d'inversió" i penalitzacions si no es complia amb el compromís. A més, els grups pagaven incentius a les agències de mitjans a canvi d'assolir un volum determinat d'inversió publicitària. Segons la CNMC, amb aquestes pràctiques els grups "han induït els anunciants i les agències a concentrar gran part del pressupost de publicitat televisiva a Mediaset i Atresmedia". </p>
      <p>Tant Mediaset com Atresmedia han anunciat que recorreran la decisió de la CNMC a l'Audiència Nacional i demanaran la seva suspensió cautelar fins que no es resolguin els recursos. </p>
    </article>
  </body>
</html>