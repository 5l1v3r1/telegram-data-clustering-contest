<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741521"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T16:42:00+00:00"/>
    <meta property="og:title" content="&quot;เกรตา ธุนเบิร์ก&quot;เดินทางด้วยเรือใบกลับยุโรป"/>
    <meta property="og:description" content="สาวน้อยนักเคลื่อนไหวด้านสิ่งแวดล้อม “เกรตา ธุนเบิร์ก”ออกเดินทางจากอเมริกาเหนือด้วยเรือใบน้ำตื้นของครอบครัวชาวออสเตรเลีย ข้ามมหาสมุทรแอตแลนติกเพื่อกลับยุโรปแล้ว หวังกลับไปให้ทันการประชุมโลกร้อนที่กรุงมาดริดประเทศสเปน"/>
  </head>
  <body>
    <article>
      <h1>"เกรตา ธุนเบิร์ก"เดินทางด้วยเรือใบกลับยุโรป</h1>
      <address>
        <time datetime="2019-11-13T16:42:00+00:00">13 Nov 2019, 16:42</time>
      </address>
      <slideshow>
        <figure>
          <img src="https://www.dailynews.co.th/admin/upload/20191113/news_RtHRkyWLDp235409_533.jpg?v=20191114054"/>
        </figure>
        <figure>
          <img src="https://www.dailynews.co.th/admin/upload/20191113/news_kHAxCEQRMG235420_533.jpg?v=20191114054"/>
        </figure>
      </slideshow>
      <p>
        <b>สาวน้อยนักเคลื่อนไหวด้านสิ่งแวดล้อม “เกรตา ธุนเบิร์ก”ออกเดินทางจากอเมริกาเหนือด้วยเรือใบน้ำตื้นของครอบครัวชาวออสเตรเลีย ข้ามมหาสมุทรแอตแลนติกเพื่อกลับยุโรปแล้ว หวังกลับไปให้ทันการประชุมโลกร้อนที่กรุงมาดริดประเทศสเปน</b>
      </p>
      <p>สำนักข่าวเอพีรายงานจากเมืองแฮมป์ตันรัฐเวอร์จิเนียประเทศสหรัฐอเมริกาเมื่อวันที่ 13 พ.ย.ว่า น.ส.เกรตา ธุนเบิร์ก สาวน้อยนักเคลื่อนไหวด้านสิ่งแวดล้อมชาวสวีเดนวัย 16 ปี เปิดเผยในทวิตเตอร์ว่า เธอพร้อมกับคุณพ่อคือนายสแวนเต ธุนเบิร์ก ได้ขึ้นเรือใบน้ำตื้นCatamaran ยาว 15 เมตรชื่อ La Vagabonde ออกเดินทางจากเมืองแฮมป์ตันรัฐเวอร์จิเนียในสหรัฐอเมริกาเมื่อวันพุธที่ผ่านมา ในการเดินทางข้ามมหาสมุทรแอตแลนติก หวังให้กลับถึงทวีปยุโรปให้ทันการประชุมโลกร้อนที่กรุงมาดริดประเทศสเปน ซึ่งจะมีขึ้นในช่วงต้นเดือนธ.ค.นี้<br/>เรือใบน้ำตื้นลำนี้แทบไม่มีการปล่อยก๊าซเรือนกระจกออกมาเลย เพราะใช้แผงพลังงานแสงอาทิตย์ และเครื่องกำเนิดไฟฟ้าพลังงานน้ำ มีห้องน้ำในตัวด้วย ต่างกับเรือลำที่เธอใช้เดินทางออกจากสหราชอาณาจักรมายังนครนิวยอร์กในสหรัฐอเมริกาเมื่อเดือนส.ค.ที่ผ่านมา ซึ่งมีแต่ถังน้ำ เธอกล่าวว่ายังมีคนอีกมากที่ไม่ได้ใช้ห้องน้ำ แต่เรื่องห้องน้ำก็ไม่ได้เป็นเรื่องสำคัญ แต่มีแล้วก็ดีเหมือนกัน<br/>สำหรับเจ้าของเรือคือ นายไรลีย์ ไวท์ลัม กับนางอีเลย์นา คาเราซู ครอบครัวชาวออสเตรเลียซึ่งมีลูกน้อยวัยเพียง 11 เดือนชื่อเลนนี่เดินทางมาด้วย ในการเดินทางรอบโลกและมีคนติดตามในโลกออนไลน์จำนวนมาก ซึ่งครอบครัวนี้ก็ยินดีต้อนรับ เมื่อได้รับคำร้องขอจากน.ส.ธุนเบิร์กสำหรับการเดินทางปราศจากคาร์บอนกลับไปยุโรป นอกจากนั้นก็ยังมีนักเดินเรืออาชีพอย่าง นิกกี้ เฮนเดอร์สัน ร่วมเดินทางไปด้วย<br/>การเดินทางนั้นอาจจะใช้เวลาราว 2-4 สัปดาห์ ขึ้นอยู่กับสภาพอากาศเพราะเดือนพ.ย.นั้นอยู่นอกฤดูกาลเดินเรือข้ามมหาสมุทรแอตแลนติก ส่วนการที่สาวน้อยนักเคลื่อนไหวด้านสิ่งแวดล้อมปฏิเสธไม่ยอมขึ้นเครื่องบินนั้นก็เพราะไม่ต้องการส่งเสริมการปล่อยก๊าซเรือนกระจกจากเครื่องบินที่ใช้เดินทาง<br/><br/>เครดิตภาพAP<br/> </p>
    </article>
  </body>
</html>