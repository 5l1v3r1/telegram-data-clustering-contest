<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639829/%D9%85%D8%B1%DA%AF-%D8%B1%D9%88%D8%AD%D8%A7%D9%86%DB%8C-%D8%B3%D8%B9%D9%88%D8%AF%DB%8C-%D9%85%D9%86%D8%AA%D9%82%D8%AF-%D8%A8%D9%86-%D8%B3%D9%84%D9%85%D8%A7%D9%86-%D8%AF%D8%B1-%D8%B2%D9%86%D8%AF%D8%A7%D9%86%E2%80%8C-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:30:00+00:00"/>
    <meta property="og:title" content="مرگ روحانی سعودی منتقد بن سلمان در زندان‌ عربستان"/>
    <meta property="og:description" content="یکی از منتقدانی که به دلیل ارسال نامه نصیحت‌آمیز به ولیعهد سعودی بازداشت شده بود، در یکی از زندان‌های عربستان درگذشت."/>
  </head>
  <body>
    <article>
      <h1>
        <a href="https://www.bultannews.com/fa/news/639829/%D9%85%D8%B1%DA%AF-%D8%B1%D9%88%D8%AD%D8%A7%D9%86%DB%8C-%D8%B3%D8%B9%D9%88%D8%AF%DB%8C-%D9%85%D9%86%D8%AA%D9%82%D8%AF-%D8%A8%D9%86-%D8%B3%D9%84%D9%85%D8%A7%D9%86-%D8%AF%D8%B1-%D8%B2%D9%86%D8%AF%D8%A7%D9%86%E2%80%8C-%D8%B9%D8%B1%D8%A8%D8%B3%D8%AA%D8%A7%D9%86">مرگ روحانی سعودی منتقد بن سلمان در زندان‌ عربستان</a>
      </h1>
      <h2>یکی از منتقدانی که به دلیل ارسال نامه نصیحت‌آمیز به ولیعهد سعودی بازداشت شده بود، در یکی از زندان‌های عربستان درگذشت.</h2>
      <address><time datetime="2019-11-13T16:30:00+00:00">13 Nov 2019, 16:30</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فعالان <b>شبکه‌های اجتماعی</b> و <b>رسانه‌</b>های خبری امروز از درگذشت یکی از روحانیون منتقدی که پس از ارسال نامه نصیحت آمیز خطاب به محمد بن سلمان بازداشت شده بود، در زندان خبر دادند.</p>
      <p>حساب توییتری «معتقلی الرأی» (بازداشت شدگان اندیشه) که امور زندانیان عربستان را پیگیری می‌کند، از مرگ شیخ فهد القاضی، از روحانیونی که در سال ۲۰۱۶ و در پی ارسال پیامی نصیحت آمیز به دیوان پادشاهی بازداشت شد، خبر داد. وی ماه گذشته به ۶ سال زندان محکوم شده بود.</p>
      <p>این حساب کاربری همچنین نوشته بود: فهد القاضی، پژوهشگر در امور دینی و از اعضای هیئت امر به معروف بود که در زندان کیفری «ملز» بازداشت شد. وی همچنین در سال ۲۰۱۳ نامه انتقادی و نصیحت آمیز برای وزیر آموزش و پرورش نوشته بود.</p>
      <p>عربستان سعودی در دو سال گذشته، شاهد بازداشت صد‌ها نفر از دانشمندان، فعالان و حقوقدانانی بوده که به دنبال آزادی بیان هستند و با آنچه عربستان سعودی با آن روبروست، مخالفت کرده اند. این‌ها در حالی انجام می‌گیرد که درخواست‌های حقوقی برای کشف سرنوشت آن‌ها و باز کردن مسیر عدالت برای آنان صورت گرفته است.</p>
      <p>از زمانی که محمد بن سلمان سمت ولیعهدی عربستان را عهده دار شد، شروع به کنار زدن «هیئت امر به معروف و نهی از منکر» در عربستان کرد و بجای آن «هیئت تفریح و سرگرمی» را به ریاست «ترکی آل شیخ» راه اندازی کرد. این هیئت تاکنون اقدام به راه اندازی اموری کرده که تا پیش از آن، از امور ممنوعه در عربستان محسوب می‌شد.</p>
      <p>همچنین سازمان دیدبان حقوق بشر به تازگی ولیعهد سعودی را به تشدید سرکوب مخالفان و بازداشت آن‌ها و اقدامات نادرست به منظور ساکت کردن منتقدان متهم کرده است.</p>
      <p>این سازمان بین المللی اعلام کرده مدارکی دارد که نشانگر تشدید سرکوب‌ها در زمان محمد بن سلمان است.</p>
    </article>
  </body>
</html>