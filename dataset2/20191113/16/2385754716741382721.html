<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597189/stin-kali-sxesi-erntogantramp-ependyei-i-agkyra-gia-ti-synantisi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T16:58:00+00:00"/>
    <meta property="og:title" content="Στην καλή σχέση Ερντογάν-Τραμπ επενδύει η Άγκυρα για τη συνάντηση"/>
    <meta property="og:description" content="Στην προσωπική σχέση μεταξύ του Τούρκου Προέδρου Ταγίπ Ερντογάν με τον Αμερικανό Πρόεδρο Ντόναλντ Τραμπ επενδύει η Άγκυρα για τη σημερινή κρίσιμη συνάντηση..."/>
  </head>
  <body>
    <article>
      <h1>Στην καλή σχέση Ερντογάν-Τραμπ επενδύει η Άγκυρα για τη συνάντηση</h1>
      <address><time datetime="2019-11-13T16:58:00+00:00">13 Nov 2019, 16:58</time> by <a rel="author">SigmaLive</a></address>
      <p><b>Στην προσωπική σχέση μεταξύ του Τούρκου Προέδρου Ταγίπ Ερντογάν με τον Αμερικανό Πρόεδρο Ντόναλντ Τραμπ επενδύει η Άγκυρα για τη σημερινή κρίσιμη συνάντηση στον Λευκό Οίκο, αν και Τούρκοι αναλυτές σχολιάζουν ότι είναι ριψοκίνδυνο η Άγκυρα να βασίζεται μόνο στην εμπιστοσύνη της στον Ντόναλντ Τραμπ.<br/></b> <br/>Πάντως σύμφωνα με φιλοκυβερνητικές πηγές της Τουρκίας, η Άγκυρα πιστεύει ότι η θερμή σχέση μεταξύ Ερντογάν και Τραμπ μπορεί να διορθώσει τις σχέσεις των δύο χωρών. Πιστεύει ότι η συνάντηση αυτή θα είναι ωφέλιμη και θα ανοίξει ο δρόμος για βελτίωση των σχέσεων.<br/> <br/>Ο αρθρογράφος της Χουριέτ Αμπντουλκαντίρ Σελβί που πρόσκειται στο κυβερνητικό στρατόπεδο είναι αισιόδοξος.<br/> <br/> “Πιστεύω ότι στη συνάντηση Ερντογάν - Τραμπ θα διασφαλιστεί πρόοδος. Επειδή σε κάθε συνάντηση είχε γίνει βήμα. Το λάθος θα ήταν αν δεν πραγματοποιείτο αυτή η συνάντηση. Η συνάντηση Ερντογάν -Τραμπ διασφαλίζει να περάσουμε μπροστά με μια μονάδα”, αναφέρει. <br/> <br/>Ο αρθρογράφος της Χαμπέρτουρκ Γκιουντάι Σιμσέκ σχολιάζει ότι “στο θέμα των S400 υπάρχουν μεγάλες επικρίσεις εναντίον Τουρκίας για την προσέγγισή της με τη Ρωσία, ωστόσο δεν φαίνεται να υπάρχει μια λύση που να πείθει την Τουρκία.<br/> “Λένε στην Τουρκία να τους εγκαταλείψει. Για την Τουρκία είναι μια δύσκολη κατάσταση”, σχολιάζει ο Τούρκος αρθρογράφος προσθέτοντας ότι “είναι δύσκολο να προβλέψει κανείς πως θα τελειώσει αυτή η συνάντηση και τί παζάρια θα γίνουν στο τραπέζι”. Σχολιάζει ακόμη ότι “θα είμαστε μάρτυρες μιας από τις πιο δύσκολες και προβληματικές συναντήσεις στην ιστορία των σχέσεων Τουρκίας - ΗΠΑ”, αναφέρει. <br/> <br/>Η γνωστή δημοσιογράφος Ασλί Αϊντίνμπας δήλωσε στην ιστοσελίδα “Αμέρικαν Σεσί” ότι  “μεταξύ των δύο χωρών υπάρχει μια μακροσκελής λίστα θεμάτων. Οι σχέσεις των δύο χωρών δεν ήταν ποτέ τόσο κακές όσο σήμερα. Και ασφαλώς υπάρχει το θέμα της επιχείρησης της Τουρκίας στη Συρία και η κατάσταση είναι θερμή στο πεδίο”. Ωστόσο  η Ασλί Αϊντίνμπας σχολιάζει ότι “είναι ριψοκίνδυνη στρατηγική η Άγκυρα να βασίζεται μόνο στην εμπιστοσύνη της στον Τραμπ. Μοιάζει με ρωσική ρουλέτα”.<br/> <br/>Πηγή: ΚΥΠΕ </p>
    </article>
  </body>
</html>