<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/13/news/migranti_non_basta_l_integrazione_per_ottenere_il_permesso_di_soggiorno-241025371/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T16:57:00+00:00"/>
    <meta property="og:title" content="Migranti, non basta l'integrazione per ottenere il permesso di soggiorno"/>
    <meta property="og:description" content="La Cassazione conferma il principio secondo cui bisogna comparare il percorso in Italia con la situazione nel Paese d'origine. Salvini: &quot;E' la"/>
  </head>
  <body>
    <article>
      <h1>Migranti, non basta l'integrazione per ottenere il permesso di soggiorno</h1>
      <h2>La Cassazione conferma il principio secondo cui bisogna comparare il percorso in Italia con la situazione nel Paese d'origine. Salvini: "E' la migliore risposta agli ultrà dei porti aperti". Ma la sentenza ribadisce: "Il decreto sicurezza non è retroattivo"</h2>
      <address><time datetime="2019-11-13T16:57:00+00:00">13 Nov 2019, 16:57</time> by <a rel="author">ALESSANDRA ZINITI</a></address>
      <p>Le sezioni unite della Corte di Cassazione confermano due sentenze dei mesi scorsi dei supremi giudici e accolgono il ricorso del Viminale ordinando un nuovo esame delle posizioni di tre migranti, un bengalese e due gambiani, diventati casi-scuola per la concessione della protezione umanitaria.<br/><br/>Secondo la Cassazione Il solo dato di essersi socialmente ed economicamente inseriti nella società italiana non è sufficiente per dare ai migranti il permesso di soggiorno per motivi umanitari. Occorre comparare anche la "specifica compromissione" dei diritti umani nel paese di origine di chi richiede il permesso di soggiorno in Italia. Insomma la verifica che un eventuale ritorno nei Paesi d'origine non metta in pericolo i loro diritti.<br/><br/>"Sui permessi umanitari aveva ragione la Lega. L'ha stabilito la Corte di Cassazione. E' la migliore risposta agli ultrà dei porti aperti e che vorrebbero cancellare i decreti sicurezza", il commento di Matteo Salvini. Ma in realtà il pronunciamento della Cassazione, come sottolineano diversi giuristi, non va affatto in quella direzione. Anzi sancisce che la protezione umanitaria non può essere tipizzata, come invece fa il decreto sicurezza, e il principio della comparazione è stato sempre applicato. Di più: le sezioni unite ribadiscono che il decreto sicurezza non può essere comunque retroattivo, quindi i nuovi criteri possono essere applicati solo alle richieste di protezione presentate dopo ottobre 2018, data di entrata in vigore della legge<br/><br/>Un rapporto sulle politiche migratorie pubblicato oggi dalla Corte dei Conti europea sottolinea come l'Italia sia indietro sia nei rimpatri rispetto al numero effettivo delle espulsioni sia nell'evasione delle richieste d'asilo.<br/>L'Italia - si legge nella relazione . "attualmente ha una capacità sufficiente per affrontare gli arrivi di migranti, in forte decremento, e le domande di asilo iniziali, ma non per esaminare l'elevato numero di appelli. Ci sono voluti in media 4 anni perché una domanda di asilo fatta nel 2015 raggiungesse l'ultimo grado" di giudizio. I magistrati contabili europei avvertono che "il sostegno alle autorità giudiziarie è probabile che diventerà il bisogno più pressante per il sistema italiano di asilo".<br/><br/>In tutta l'Ue, "sono decisamente inferiori i rimpatri effettivi dei migranti rispetto alle decisioni. Le ragioni principali sono i lunghi iter di asilo, l'assenza di sistemi integrati di gestione dei rimpatri, nessun riconoscimento reciproco o registrazione sistematica delle decisioni di rimpatrio, capacità insufficiente nei centri di detenzione, difficoltà di cooperazione col Paese di origine dei migranti o i migranti che semplicemente fuggono".<br/><br/><br/><br/><br/><br/><br/><br/><br/><br/> </p>
    </article>
  </body>
</html>