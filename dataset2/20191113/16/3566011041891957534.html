<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547150.html/%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%AE%D8%A7%D9%86%D9%87-%D8%B4%D9%85%D8%A7-%D8%AF%D8%B1-%D9%88%D9%84%D9%86%D8%AC%DA%A9-%D9%85%D8%AA%D8%B1%DB%8C-%DA%86%D9%86%D8%AF---%D8%A7%D8%B2-%D8%AD%D9%82%D9%88%D9%82-%D9%87%D8%A7%DB%8C-%D9%86%D8%AC%D9%88%D9%85%DB%8C-%D8%AA%D8%A7-%D9%81%D8%B3%D8%A7%D8%AF%D9%87%D8%A7%DB%8C-%D9%85%DB%8C%D9%84%DB%8C%D8%A7%D8%AF%D8%B1%DB%8C--%DB%8C%DA%A9-%D8%B3%D9%88%D8%B2%D9%86-%D9%87%D9%85-%D8%A8%D9%87-%D8%AE%D9%88%D8%AF%D8%AA%D8%A7%D9%86-%D8%A8%D8%B2%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T16:51:00+00:00"/>
    <meta property="og:title" content="آقای روحانی خانه شما در ولنجک متری چند؟/ از حقوق های نجومی تا فسادهای میلیادری؛ یک سوزن هم به خودتان بزنید"/>
    <meta property="og:description" content="رئیس جمهور که خود در منطقه اعیان نشین پایتخت سکونت دارد بیان می کند منتقدان در مناطق مرفه زندگی می کنند."/>
  </head>
  <body>
    <article>
      <h1>آقای روحانی خانه شما در ولنجک متری چند؟/ از حقوق های نجومی تا فسادهای میلیادری؛ یک سوزن هم به خودتان بزنید</h1>
      <h2>گزارش انتقادی دانا از مواضع جنجالی جدید رئیس جمهور؛</h2>
      <address>
        <time datetime="2019-11-13T16:51:00+00:00">13 Nov 2019, 16:51</time>
      </address>
      <p>رئیس جمهور که خود در منطقه اعیان نشین پایتخت سکونت دارد بیان می کند منتقدان در مناطق مرفه زندگی می کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛حسن روحانی که چندی پیش به سفر استانی رفته بود و در میان مردم یزد سخنان قابل تاملی را ایراد کرد حالا با همان رویه در جلسه هئیت دولت منتقدان را نواخته است. روحانی حالا با رویه ای که از سفر یزد شدت یافته است به منتقدان اعتراض می کند و رسانه های منتقد دولت را متمول می خواند. </p>
      <p>  موضوعی که همواره مورد انتقاد رسانه های منتقد دولت بود رفتار اشرافی برخی از دولتمردان است که در خانه های اعیانی اقامت دارند و ماشین های لوکس سوار می شوند و زیست خود را مطابق رهنمودهای امام راحل و رهبر معظم انقلاب به زندگی مردم نزدیک نمی کنند. حالا رئیس جمهور به اصطلاح خواسته سنگ را با سنگ بشکند و همین انتقاد را به منتقدان دولت دارد. این در شرایطی است که باید دید که رئیس جمهور و دولتمردان در چه وضعیتی زندگی می کنند.   <b>ویلای اعیانی آقای رئیس جمهور در ولنجک</b>   منزل حسن روحانی در منطقه ولنجک یکی از مناطق اعیان نشین تهران قرار دارد. برخی ازمنتقدان از جمله رضا سراج، کارشناس سیاسی، مطرح می کنند که سکونت در خانه چند ده میلیارد تومانی در ولنجک و انتخاب نیاوران و کاخ سعدآباد به عنوان محل کار باعث شده که روحانی درک درستی از وضع زندگی مردم نداشته باشد.  </p>
      <figure>
        <img src="http://newsroom.dana.ir/content/upload/773a05c4-405e-4d9a-9c6b-a6691550ce3f.JPG"/>
      </figure>
      <p> </p>
      <figure>
        <img src="http://newsroom.dana.ir/content/upload/0a999912-7ab9-4e68-8832-ec0f2b744cda.jpg"/>
      </figure>
      <p>  این درحالی است که آپارتمان های این منطقه خصوصا در محله های بالاتر آن از 40 میلیون تومان به بالاست و قیمت ویلاها نیز به همین روال بالاتر است.  </p>
      <figure>
        <img src="http://newsroom.dana.ir/content/upload/0ecf66d7-17f7-49a7-8155-409f306e7cfd.jpg"/>
      </figure>
      <p>  بنابر اطلاعاتی که برخی از رسانه ها منتشر کرده اند، این خانه با 500 متر عرصه و 900 متر اعیان در خیابان ثارالله (کامبیز سابق) قرار دارد. علاوه بر حسن روحانی برخی از وزرای وی چه در دولت گذشته و چه در دولت فعلی در مناطق مرفه نشین و گران تهران زندگی می کنند.   </p>
      <figure>
        <img src="http://newsroom.dana.ir/content/upload/4e221ac3-d492-49de-b654-0e712ec3761c.jpg"/>
      </figure>
      <p><b>حقوق های نجومی که دولت های روحانی به مسئولان داده شده است</b>   داستان حقوق‌های نجومی که حالا توسط روزنامه های نزدیک به دولت ساده انگاری و عادی جلوه داده می شود از جمله مواردی است که افکارعمومی را به شدت عصبانی کرد.   <b>در این زمینه، اخیرا «داوود محمدی»،  نماینده مردم قزوین و رئیس کمیسیون اصل ۹۰ مجلس شورای اسلامی با اشاره به بررسی های صورت گرفته در خصوص برخورد با مقامات و مدیران نجومی بگیر اظهار داشت: «تا کنون حدود ۴۰۰ نفر از دستگاه‌های مختلف حقوقهای نجومی دریافت کردند.»</b>   رئیس کمیسیون اصل ۹۰ مجلس شورای اسلامی در ادامه با اشاره به گزارش دیوان محاسبات در خصوص حقوق های نجومی خاطرنشان کرد: دیوان محاسبات نیز در گزارش ارائه شده، اعداد مختلفی برای دریافت حقوق‌ها اعلام کرده است که این طی گزارش دریافتی‌های از ۲۰ میلیون به بالا را بررسی و شناسایی کرده‌اند.   در همین رابطه، روزنامه اصلاح طلب آرمان با در مطلبی با عنوان <b>«حقوق های نجومی فقط ۲۳ میلیارد بود، این همه شلوغ بازی نداشت!» نوشت: « البته در شرایط چند سال اخیر و حتی در سال‌های عادی هیچ مدیری نباید از حقوق‌های بالا و غیر متعارف برخوردار باشد ولی دلواپسان محترم در حالی این موضوع را در بوق و کرنا کردند و فریادها کشیدند که بعدها مشخص شد کل مبالغ یاد شده ۲۳ میلیارد و ۳۰۰ میلیون تومان بود و به خزانه کشور هم بازگردانده شد.»</b>   به نظر می رسد جراید اصلاح طلب ماموریت تقلیل موضوع حقوق های نجومی در اذهان عمومی را بر عهده دارند.    این درحالی است که کسانی چون «صفدرحسینی» رئیس صندوق توسعه ملی علاوه بر اخذ حقوق نجومی تسهیلاتی خاص مانند حق اوقات فراغت فرزندان هم می گرفته اند. جالب تر اینکه همین افراد از سوی دولت و شخص «محمد باقر نوبخت» به عنوان سرمایه نظام و امانتدار کشور به جامعه معرفی می شوند.  </p>
      <figure>
        <img src="http://newsroom.dana.ir/content/upload/209503ae-ddd2-4cf9-aa04-67cdd4549042.jpg"/>
      </figure>
      <p><b>فسادهای کلان مالی که در دولت های روحانی رخ داد </b>   داده‌ها نشان می‌دهد ۴ عامل تورم، بیکاری، فساد و سوء‌مدیریت عوامل اصلی نارضایتی مردم از دولت روحانی است. فسادهای مختلفی که در دولت روحانی بوجود آمده است و در رسانه ها افشا شده از جمله عوامل نارضایتی مردم از دولت دوازدهم است.   ماجرای فساد مالی در صندوق فرهنگیان و بانک سرمایه که دامن داماد وزیر کار را گرفت یکی از همین موارد است. <b>حکم محکومیت «حسین فریدون» برادر رئیس جمهور به جرم ارتشا و همچنین بازداشت مسئولان دولتی از جمله رئیس سابق سازمان خصوصی سازی، رئیس سابق شرکت ایران خودرو و رئیس هلال احمر و تنی چند از وابستگان به مسئولان دولتی از جمله پرونده هایی است که حکم آن تایید شده یا در دادگاه ها در حال بررسی است.</b>   <b>با این اوصاف دولت بایستی پاسخگوی بسیاری از موارد فساد و اعیان نشینی برخی از دولتمردان باشد و به جای اتهام به منتقدان این موارد را شفاف کند.  </b>   انتهای پیام/      </p>
    </article>
  </body>
</html>