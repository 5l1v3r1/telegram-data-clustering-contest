<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822119.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T16:24:00+00:00"/>
    <meta property="og:title" content="آغاز موج آنفلوانزا از دو هفته گذشته"/>
    <meta property="og:description" content="دکتر محمدمهدی گویا در گفت‌وگو با ایسنا، با اشاره به نوع فصلی ویروس آنفلوانزا با بیان اینکه این نوع آنفلوانزا بیشتر در فصل سرما شیوع می‌یابد، گفت: آنفلوانزا ویروسی غیرقابل پیش‌بینی است که بیشتر در فصل سرما رواج می‌یابد و تشخیص زمان بروز و شدت بروز آن در افراد دشوار است."/>
  </head>
  <body>
    <article>
      <h1>آغاز موج آنفلوانزا از دو هفته گذشته</h1>
      <address>
        <time datetime="2019-11-13T16:24:00+00:00">13 Nov 2019, 16:24</time>
      </address>
      <p>رییس مرکز مدیریت بیماری‌های واگیر وزارت بهداشت با اشاره به شیوع بالای آنفلوانزا در فصول سرد سال، گفت: امسال فعالیت ویروس آنفلوانزا در کل منطقه از جمله کشور ما زودتر شروع شده و به تبع آن پیش‌بینی می‌شود که طول مدت شیوع نیز طولانی‌تر شده و همچنین شدت بیماری‌زایی ویروس بیشتر از سال‌های گذشته باشد.</p>
      <p>دکتر محمدمهدی گویا در گفت‌وگو با ایسنا، با اشاره به نوع فصلی ویروس آنفلوانزا با بیان اینکه این نوع آنفلوانزا بیشتر در فصل سرما شیوع می‌یابد، گفت: آنفلوانزا ویروسی غیرقابل پیش‌بینی است که بیشتر در فصل سرما رواج می‌یابد و تشخیص زمان بروز و شدت بروز آن در افراد دشوار است.</p>
      <p>
        <b>شیوع بیماری آنفلوانزای فصلی در نقاط مختلف کشور</b>
      </p>
      <p>گویا از شیوع بیماری آنفلوانزای فصلی در نقاط مختلف کشور خبر داد و با اشاره به برخی از راه‌های موثر در پیشگیری از بروز آنفلوانزا، گفت: شستشوی مرتب دست‌ها مهم‌ترین راهکار برای پیشگیری از بروز این بیماری‌است. همچنین دوری از افراد مبتلا راهکار بعدی است؛ چراکه ترشحات دهان و بینی فرد مبتلا یکی از مهم‌ترین راه‌های انتقال این ویروس است.</p>
      <p>وی استراحت و خواب کافی برای فرد مبتلا را ضروری دانست، اظهار کرد: در این نوع از آنفلوانزا داروی خاصی به بیمار داده نمی‌شود؛ چراکه به درمان‌های ساده مثل تجویز مسکن  و استراحت پاسخ می‌دهد.</p>
      <p>رییس مرکز مدیریت بیماری‌های واگیر وزارت بهداشت، داروی آنفلوانزا را مختص مبتلایان به نوع شدید این ویروس دانست و گفت: مبتلایان نیازمند به بستری و یا دارای بیماری‌های زمینه‌ای مثل قلبی و عروقی، دیابت و کبدی مجاز به مصرف داروهای مختص آنفلوانزا هستند.</p>
      <p>
        <b>ممنوعیت مصرف آنتی بیوتیک در ویروس آنفلوانزا</b>
      </p>
      <p>وی تاکید کرد: مصرف آنتی بیوتیک و داروهای کورتون‌دار برای این بیماری به هیچ عنوان توصیه نمی‌شود؛ چراکه منجر به تشدید بیماری می‌شود. بنابراین باید زیر نظر پزشک تحت درمان قرار گیرند.</p>
      <p>گویا در ادامه با بیان اینکه واکسن آنفلوانزا برای افراد در معرض خطر مثل بیماران قلبی و عروقی، دیابتی، افراد دارای بیماری‌های نقص ایمنی، مصرف‌کنندگان داروهای سرکوبگر ایمنی و دارای مشکلات کلیوی و کبدی تجویز می‌شود، گفت: همچنین واکسن آنفلوانزا برای خانم‌های باردار تجویز می‌شود؛ چراکه در صورت ابتلا به این بیماری، به نوع شدید آن مبتلا می‌شوند.</p>
      <p>
        <b>آغاز موج آنفلوانزا از دو هفته گذشته</b>
      </p>
      <p>وی با بیان اینکه شیوع آنفلوانزا از دو هفته گذشته در کشور آغاز شده، تصریح کرد: از آن زمان در اکثر استان‌ها موارد ابتلا گزارش شده است. البته در این رابطه گاهی اغراق هم می‌شود؛ چراکه تشخیص نوع شدید آن نیازمند کار آزمایشگاهی بوده و در غیر اینصورت با سرماخوردگی ساده اشتباه می‌شود.</p>
      <p>
        <b>تایید فوتی‌های ناشی از آنفلوانزا در گیلان</b>
      </p>
      <p>گویا با اشاره به موارد فوت ناشی از آنفلوانزا در گیلان، اظهار کرد: موارد ابتلا در گیلان هم مانند استان‌های دیگر گزارش شده و در هر دو مورد فوت ناشی از آنفلوانزا در آزمایشگاه ملی تایید شده است.</p>
      <p>رییس مرکز مدیریت بیماری‌های واگیر وزارت بهداشت با اشاره به نوع ویروس آنفلوانزایی که امسال تا کنون شایع شده، اظهار کرد: نوع این ویروس H۱N۱ گزارش شده اما موارد دیگری از نوع H۳N۲ گزارش شده؛ یعنی امسال هر دو ویروس به صورت همزمان گزارش شده و همین مساله نشان‌دهنده شرایطی حادتر نسبت به سال‌های گذشته است.</p>
    </article>
  </body>
</html>