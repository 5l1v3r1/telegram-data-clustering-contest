<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/tsatsarov-podpisa-sporazumenie-s-abb-406646.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T16:06:02+00:00"/>
    <meta property="og:title" content="Цацаров подписа споразумение с АББ"/>
    <meta property="og:description" content="Целта е да се противодейства на заплахите пред банковия сектор"/>
  </head>
  <body>
    <article>
      <h1>Цацаров подписа споразумение с АББ</h1>
      <address><time datetime="2019-11-13T16:06:02+00:00">13 Nov 2019, 16:06</time> by <a rel="author">сс</a></address>
      <p>Докато медии  тръгнаха от сутринта по врачки, за да питат дали Цацаров няма да е следващият шеф на КПКОНПИ,  главният прокурор  подписа поредното важно споразумение, което цели противодействие на заплахите пред банковия сектор. Заедно с  председателя на Управителния съвет на Асоциацията на банките в България (АББ) Петър Андронов сключиха Меморандум за сътрудничество между институцията и организацията, съобщиха от държавното обвинение. На подписването присъстваха  Иван Гешев, заместник-главен прокурор, и Теодора Петкова, главен изпълнителен директор на Уникредит Булбанк, която снощи бе избрана за Мисис Икономика.</p>
      <p>Документът предвижда оперативно сътрудничество между Прокуратурата и Асоциацията за противодействие на заплахите пред банковия сектор и икономиката като цяло, които произтичат от престъпления, свързани с информационните технологии, подправени документи и платежни инструменти. Предстои да бъде създаден механизъм за бърз обмен на информация и уведомяване на компетентните органи за предполагаеми закононарушения, свързани с банкови дейности. Предвижда се и провеждане на обучения по теми от взаимен интерес.</p>
      <p>Необходимостта от по-тясно сътрудничество между Прокуратурата и Асоциацията на банките бе обсъдена по време на срещата между ръководствата на двете институции, проведена през септември 2019 г. в Съдебната палата в София.</p>
      <p> </p>
      <p> </p>
    </article>
  </body>
</html>