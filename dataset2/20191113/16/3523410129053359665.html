<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639827/%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%AF%D8%AE%D8%A7%D9%84%D8%AA%E2%80%8C%D9%87%D8%A7-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DA%A9%D9%88%D8%AA%D8%A7%D9%87-%D9%86%D9%85%DB%8C%E2%80%8C%D8%A2%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T16:14:00+00:00"/>
    <meta property="og:title" content="شورای نگهبان در برخورد با دخالت‌ها در انتخابات کوتاه نمی‌آید"/>
    <meta property="og:description" content="عضو حقوقدان شورای نگهبان با بیان اینکه با دقت رفتار و عملکرد مجریان انتخابات را رصد می‌کنیم گفت: شورای نگهبان در برخورد با دخالت‌های غیرقانونی..."/>
  </head>
  <body>
    <article>
      <h1>
        <a href="https://www.bultannews.com/fa/news/639827/%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%AF%D8%AE%D8%A7%D9%84%D8%AA%E2%80%8C%D9%87%D8%A7-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DA%A9%D9%88%D8%AA%D8%A7%D9%87-%D9%86%D9%85%DB%8C%E2%80%8C%D8%A2%DB%8C%D8%AF">شورای نگهبان در برخورد با دخالت‌ها در انتخابات کوتاه نمی‌آید</a>
      </h1>
      <h2>عضو حقوقدان شورای نگهبان با بیان اینکه با دقت رفتار و عملکرد مجریان انتخابات را رصد می‌کنیم گفت: شورای نگهبان در برخورد با دخالت‌های غیرقانونی...</h2>
      <address><time datetime="2019-11-13T16:14:00+00:00">13 Nov 2019, 16:14</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دکتر هادی طحان نظیف عضو حقوقدان <b>شورای نگهبان</b> طی سخنانی در حاشیه <b>همایش</b> سراسری هیات‌های نظارت با تاکید بر سخنان آیت‌الله جنتی در این همایش، گفت: اگر تغییرات استانداران و فرمانداران جهت‌دار و با اهداف انتخاباتی باشد و منجر به دخالت در رأی مردم و خدشه در انتخابات شود، شوراي نگهبان به‌عنوان حافظ رای مردم، بدون مماشات موضوع را پیگیری خواهد کرد.</p>
      <p>وی همچنین افزود: توصیه می‌کنم که استانداران و فرمانداران در این فرصت کوتاه تا آغاز ثبت‌نام‌ها، حتما قانون انتخابات را خوب بخوانند؛ چرا که قانون انتخابات تاکید کرده که مجريان انتخابات، بايد با رعايت بي طرفي كامل انتخابات را برگزار كنند و سوء استفاده از امكانات بيت المال، تبليغ يا توصیه به انتخاب کاندیدای معین از جمله مواردي است كه طبق قانون ارتكاب آن جرم و خلاف حق الناس است و شورای نگهبان در برخورد با دخالت‌های مجریان در انتخابات به هیچ وجه کوتاه نمی‌آید.</p>
      <p>دکتر طحان نظیف با تاکید بر اینکه شورای نگهبان با دقت رفتار و عملکرد مجریان انتخابات را رصد می‌کند، اظهار داشت: ناظران مردمي شوراي نگهبان و اعضاي هيأت هاي نظارت با چشمان باز عملكرد مجريان را مي‌نگرند و اگر عده اندكي از مجریان قصد دخالت در رأي مردم را داشته باشند، موضوع را از طریق مراجع قانونی بدون هیچ‌گونه مماشاتی پیگیری خواهیم کرد چرا که در گذشته، متاسفانه شاهد برخی تخلفات انتخاباتی از سوی مجریان انتخابات بودیم که در آن موارد نیز با ارجاع توسط شورای نگهبان به محاکم قضایی، تخلفات اثبات و با متخلفان برخورد قانونی شد.</p>
      <p>عضو حقوقدان شورای نگهبان ادامه داد: مطمئنا با همكاري وزارت كشور، دستگاه‌هاي نظارتي و قوه قضائيه در اين دور، شاهد انتخابات پرشور و سالم خواهيم بود و اميدواريم مسئولان امر انتخابات نیز تمرکز خودشان را بر اجرای مر قانون قرار دهند.</p>
      <p>انتهای پیام/</p>
    </article>
  </body>
</html>