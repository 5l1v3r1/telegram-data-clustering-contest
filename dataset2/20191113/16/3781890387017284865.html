<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741519"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T16:34:00+00:00"/>
    <meta property="og:title" content="พบศพยายเฒ่า85ไปแก้บน วูบเป็นลมจมน้ำพัดไกล4กม."/>
    <meta property="og:description" content="พบแล้วศพยายเฒ่าวัย 85 ปี หลังปั่นจักรยานไปแก้บนร่างทรง คาดวูบเป็นลมจมน้ำซ้ำถูกกระแสน้ำพัดไกล 4 กม. ญาติเผยจุดธูปกราบไหว้เชื่อสิ่งศักดิ์พบศพในเร็ววัน"/>
  </head>
  <body>
    <article>
      <h1>พบศพยายเฒ่า85ไปแก้บน วูบเป็นลมจมน้ำพัดไกล4กม.</h1>
      <address>
        <time datetime="2019-11-13T16:34:00+00:00">13 Nov 2019, 16:34</time>
      </address>
      <p>
        <b>พบแล้วศพยายเฒ่าวัย 85 ปี หลังปั่นจักรยานไปแก้บนร่างทรง คาดวูบเป็นลมจมน้ำซ้ำถูกกระแสน้ำพัดไกล 4 กม. ญาติเผยจุดธูปกราบไหว้เชื่อสิ่งศักดิ์พบศพในเร็ววัน</b>
      </p>
      <p>กรณีเมื่อวันที่ 11พ.ย.ที่ผ่านมา นางเสน เพ็ชรสี่หมื่น อายุ 85 ปี อยู่บ้านเลขที่ 184 หมู่ 2 ต.เขาโร อ.ทุ่งสง จ.นครศรีธรรมราช ปั่นจักรยานออกจากบ้าน เพื่อไปแก้บนกับร่างทรงที่สำนักแห่งหนึ่งในหมูบ้าน แต่ระหว่างทางกลับบ้าน ใช้เส้นทางลัดผ่านสันฝายน้ำหนองปลิง ปรากฏระหว่างจูงรถจักรยานข้ามสันฝาย คาดว่าอาจถูกกระแสน้ำบนสันฝาย หรืออาจวูบเป็นลมพลัดตกลงในฝายจมน้ำเสียชีวิต ทั้งนี้หลังเกิดเหตุทางตำรวจฝ่ายปกครอง กำนัน ผู้ใหญ่บ้าน หน่วยกู้ภัย รวมทั้งชาวบ้านระดมกำลังค้นหาตลอดทั้งวันและคืน แต่ยังไม่พบร่างนางเสน พบเพียงรถจักรยาน และหมวก ตามที่เสนอข่าวไปแล้วนั้น<br/><br/>เกี่ยวกับเรื่องนี้ ช่วงเช้าวันที่ 13 พ.ย.ที่ผ่านมา พนักงานสอบสวน สภ.กะปาง อ.ทุ่งสง จ.นครศรีธรรมราช รับแจ้งจากญาติ ๆ นางเสน ผู้สูญหาย ว่า พบศพนางเสนแล้ว ในคลองห่างจากจุดที่สูญหายประมาณ 4 กม. สภาพนอนหงายในชุดสวมเสื้อคลุมแขนยาว นุ่งผ้าถุงสีฟ้า รัดเข็มขัดเงินติดกับศากกิ่งไม้ภายในคลอง จึงช่วยกันนำศพขึ้นมาชันสูตร เบื้องต้นไม่พบบาดแผลถูกทำร้ายแต่อย่างใดหลังชันสูตรศพเสร็จแล้ว มอบให้ญาตินำไปบำเพ็ญกุศลตามประเพณีต่อไป<br/><br/>สอบถามญาติ ๆ เล่าว่า หลังเกิดเหตุ ญาติ ๆ รวมทั้งเจ้าหน้าที่ช่วยกันระดมกำลังค้นหาตลอดทั้งกลางวันและกลางคืน กระทั่งยุติการค้นหา หลังจากนั้นญาติ ๆ เดินทางกลับบ้าน ได้จุดธูปกราบไหว้สิ่งศักดิ์ ศาลพระภูมิเจ้าที่เจ้าทาง ขอให้พบตัวนางเสนเร็วที่สุด ช่วงเช้าญาติ ๆ จึงใช้เรือล่องไปตามลำน้ำในคลอง ตั้งแต่จุดที่สูญหายกว่า 4 กม. และพบศพนางเสนนอนหงายติดกับเศษกิ่งไม้ในคลอง จึงแจ้งเจ้าหน้าที่ให้มาตรวจสอบ.</p>
    </article>
  </body>
</html>