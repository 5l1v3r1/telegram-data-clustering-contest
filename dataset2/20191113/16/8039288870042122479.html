<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/test-volvo-xc90-b5-awd-b-pentru-mild-hybrid/"/>
    <meta property="og:site_name" content="AutoExpert"/>
    <meta property="article:published_time" content="2019-11-13T16:13:28+00:00"/>
    <meta property="og:title" content="Test Volvo XC90 B5 AWD: B pentru mild hybrid"/>
    <meta property="og:description" content="Test Volvo XC90 B5 AWD: B pentru mild hybrid. Un mic motor electric de 14 CP sprijină motorul diesel la accelerații."/>
  </head>
  <body>
    <article>
      <h1>Test Volvo XC90 B5 AWD: B pentru mild hybrid</h1>
      <address><time datetime="2019-11-13T16:13:28+00:00">13 Nov 2019, 16:13</time> by <a rel="author" href="https://www.autoexpert.ro/author/razvan/" target="_blank">Razvan Magureanu</a></address>
      <figure>
        <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-20-830x467.jpg"/>
      </figure>
      <p>
        <b>După 4 ani Volvo împrospătează vasul amiral XC90 și introduce propulsia mild hybrid la diesel care poartă indicativul B în loc de D. Primele impresii despre XC90 B5 AWD în echiparea de top R-Design.</b>
      </p>
      <p>Lansat în 2015, XC90 a marcat un punct de cotitură în istoria lui Volvo. A fost primul model construit pe noua platformă SPA (Scalable Product Architecture) după preluarea lui Volvo de către Geely în 2010. Platforma SPA a stat apoi la baza tuturor modelelor din seria 60 și 90. La exterior, modificările sunt discrete: grila radiatorului este nouă, bara de protecție este redesenată, au apărut noi modele de jante și noi culori. Noi sunt și inserțiile negru lucios la ramele geamurilor în locul celor satinate de dinainte de facelift.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-21.jpg"/>
      </figure>
      <p>La interior sunt câteva materiale noi dar cel mai important de precizat este că XC90 este unul dintre cele mai versatile SUV-uri de lux de pe piață. Poate fi comandat cu 4 locuri (versiune Excellence), cu 7 locuri cum a fost mașina noastră de test sau cu o configurație nouă cu 6 locuri.</p>
      <p>În configurația cu 7 locuri trebuie să menționăm că și atunci când sunt toate cele șapte locuri montate, rămâne un spațiu decent în portbagaj de 314 litri care este suficient pentru deplasările pe distanțe medii.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-17.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-18.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-16.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-15.jpg"/>
        </figure>
      </slideshow>
      <p>Apoi, accesul pe rândul al treilea este facil grație unui sistem de rabatare inteligent a scaunelor exterioare de pe rândul al doilea și pe rândul al treilea pot lua loc chiar și pasageri adulți de 1,80 metri înălțime fiind este loc destul atât la cap cât și la picioare. Mai trebuie menționat că XC90 este singurul SUV din clasa de lux cu trei scaune individuale pe rândul al doilea care culisează independent înainte-înapoi.</p>
      <p>Marea noutate este însă sub capotă. Alături de versiunea Plug-In Hybrid T8, care a rămas în program și de cele două motoare turbo pe benzină T5 și T6, Volvo oferă excelentul diesel bi-turbo de 2 litri în combinație cu un sistem mild hybrid. De altfel, dieselul este oferit doar în combinație cu acest sistem mildhybrid.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-12-300x200.jpg"/>
      </figure>
      <p>Un mic motoraș electric integrat între cutia automată și motorul termic și alimentat de o baterie Li-Ion ajută motorul termic la accelerări și aduce în total un supliment de putere de 14 CP și 40 Nm de la 235 CP și 480 Nm la un total de 249 CP și 520 Nm.</p>
      <p>Motorul electric nu propulsează singur mașina ca în cazul lui XC90 T8, dar ansamblul funcționează foarte eficient și rafinat deoarece motorul termic este sprijinit la accelerații de motorul electric și urcă liniar și fără efort în ture. Cutia automată cu 8 trepte e orientată spre confort pentru că reacționează ceva mai lent la apăsarea mai bruscă a accelerației.</p>
      <p>Motorul termic e foarte silențios și rafinat chiar și atunci când accelerezi mai viguros. Sunetul de diesel este bine mascat și ajutorul venit de la motorul electric contribuie la funcționarea mai relaxată a dieselului. Și zgomotul la vânt este foarte redus, respectând cerințele unui SUV premium și singurele zgomote care se aud sunt cele de la pneurile mari și late încălțate cu jante de 20 inci.</p>
      <p>Trenul de rulare adaptiv care reglează răspunsul direcției și al motorului e standard și noi vă recomandăm să optați pentru suspensia pneumatică adaptivă 4C (2.280 euro). Deși este mai greu cu 130 kg decât versiunea pe benzină T5, B5 AWD se simte agil dacă treci suspensia pe modul Dinamic.</p>
      <p>R-Design vine cu suspensie sport standard, dar pe modul Normal al suspensiei, aceasta este destul de boemă generând ruliu, dar oferind mult confort la trecerea peste denivelări. XC90 devine o cu totul altă mașină dacă se cuplează suspensia pe Dinamic și direcția pe sport. Aceasta se întărește, devine mai grea, oferă un feedback mai bun, iar ruliul se reduce la minimum. Cu jantele pe 20 inci, XC90 B5 AWD se strecoară agil printre viraje fiind foarte plăcut la condus și mascând foarte bine masa mare.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-9.jpg"/>
      </figure>
      <p>Ergonomia este neschimbată, XC90 venind standard la echiparea R-Design cu indicatoare de bord digitale afișate pe ecran de 12,3 inci, sistem multimedia cu navigație și Volvo OnCall și Pilot Assist cu pilot automat adaptiv și asistent de bandă cu corecție din direcție.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-8.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-7.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-6.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-5.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-4.jpg"/>
        </figure>
      </slideshow>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-19-150x150.jpg"/>
      </figure>
      <h3>Verdict</h3>
      <p>Cu propulsia MildHybrid, XC90 oferă un grup motopropulsor mai rafinat și mai liniar în funcționare care oferă mult confort în conducere. Dacă optați pentru suspensia adaptivă vă veți bucura și de o agilitate net superioară. În schimb, consumul oficial de 5,9 l/100 km nu este mai mic decât la vechea versiune fără hibrid.</p>
      <h4>➕ Plus</h4>
      <ul>
        <li>Ansamblu motor diesel-electric foarte rafinat</li>
        <li>Nivel de zgomot general foarte redus</li>
        <li>Modularitate foarte bună</li>
        <li>Echiparea standard completă</li>
      </ul>
      <h4>➖ Minus</h4>
      <ul>
        <li>Consum identic cu al versiunii vechi, fără mild hibrid</li>
      </ul>
      <hr/>
      <h3>DATE TEHNICE — Volvo XC90</h3>
      <p><b>Model</b>:<br/>B5 AWD R-Design 7 loc.</p>
      <p><b>Motor termic</b>:</p>
      <p><b>Motor/ nr. cilindri </b>:<br/>L4, turbodiesel</p>
      <p><b>Cilindree (cmc)</b>:<br/>1.969</p>
      <p><b>Putere maximă/turaţie (CP/rpm)</b>:<br/>235/4.000</p>
      <p><b>Cuplu maxim/turaţie (Nm/rpm)</b>:<br/>480/1.750-2.250</p>
      <p><b>Motor electric </b>:</p>
      <p><b>Putere maximă (CP) </b>:<br/>14</p>
      <p><b>Cuplu maxim (Nm)</b>:<br/>40</p>
      <p><b>Putere totală ansamblu (CP) </b>:<br/>249</p>
      <p><b>Cuplu total ansamblu (Nm)</b>:<br/>520</p>
      <p><b>Transmisie</b>:<br/>integrală</p>
      <p><b>Cutie de viteze</b>:<br/>automată, 8 trepte</p>
      <p><b>L/l/h (mm)</b>:<br/>4.953/1.923/1.776</p>
      <p><b>Ampatament (mm)</b>:<br/>2.984</p>
      <p><b>Volum portbagaj (l)</b>:<br/>314-692-1.868</p>
      <p><b>Acceleraţie 0-100 km/h (s)</b>:<br/>7,6</p>
      <p><b>Viteză maximă (km/h)</b>:<br/>220</p>
      <p><b>Consum mixt (l/100 km)</b>:<br/>5,9</p>
      <p><b>Emisii CO2 (g/km)</b>:<br/>154</p>
      <p><b>Preț (euro cu TVA) </b>:<br/>71.200</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-20.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-22.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-2.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-3.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-drive-Volvo-Xc90-B5-AWD-facelift-2019-1.jpg"/>
        </figure>
      </slideshow>
    </article>
  </body>
</html>