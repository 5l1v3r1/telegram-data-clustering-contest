<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/iran-iraq-football-match-overshadowed-by-politics-and-protests-inside-iraq"/>
    <meta property="og:site_name" content="euronews"/>
    <meta property="article:published_time" content="2019-11-13T16:19:44+00:00"/>
    <meta property="og:title" content="مسابقه ایران با عراق؛ سایه سیاست بر مستطیل سبز"/>
    <meta property="og:description" content="بازی روز پنجشنبه که در چهارچوب رقابت های مقدماتی جام جهانی ۲۰۲۲ انجام می شود به دلیل ناآرامی های عراق در امان، پایتخت اردن برگزار خواهد شد."/>
  </head>
  <body>
    <article>
      <h1>مسابقه ایران با عراق؛ سایه سیاست بر مستطیل سبز</h1>
      <address><time datetime="2019-11-13T16:19:44+00:00">13 Nov 2019, 16:19</time> by <a rel="author">یورونیوز فارسی </a></address>
      <p>تیم های ملی فوتبال ایران و عراق روز پنجشنبه در حالی به مصاف یکدیگر می روند که این مسابقه تحت الشعاع ناآرامی های داخلی عراق و رابطه سیاسی دو کشور قرار گرفته است.</p>
      <p>کنفدراسیون فوتبال آسیا به بازیکنان تیم ملی فوتبال عراق هشدار داده است که از هرگونه «حرکت سیاسی» در جریان و حاشیه این بازی بپرهیزند.</p>
      <p>برخی از مخالفان دولت عراق پیشنهاد کرده بودند که بازیکنان این تیم در بازی مقابل ایران به نشانه همبستگی با تظاهرکنندگان عراقی از ماسک استفاده کنند. بسیاری از تظاهرکنندگان در بغداد و دیگر شهرهای عراق به دلیل شلیک گاز اشک آور از سوی نیروهای امنیتی از ماسک استفاده می کنند.</p>
      <p>بازی روز پنجشنبه که در چهارچوب رقابت های مقدماتی جام جهانی ۲۰۲۲ انجام می شود به دلیل ناآرامی های عراق در امان، پایتخت اردن برگزار خواهد شد.</p>
      <p>گروهی از معترضان عراقی بر این باور هستند که در صورت پیروزی تیم ملی کشورشان در بازی روز پنجشنبه تظاهرکنندگان با روحیه مضاعفی به اعتراضات ادامه خواهند داد.</p>
      <p>معترضان عراقی دولت ایران را به دخالت در امور کشورشان و حمایت از دولت عادل عبدالمهدی، نخست وزیر عراق متهم می کنند. آنها از «فساد» نخبگان سیاسی عراق انتقاد می کنند و خواستار کناره گیری طبقه حاکم از قدرت و سیاست شده اند.</p>
      <p>از زمان آغاز درگیری ها در عراق در روز اول اکتبر (۹ مهر) تاکنون بیش از ۳۰۰ معترض جان خود را از دست داده اند.</p>
      <p>معترضان به دولت عراق روز پنجشنبه از صفحه نمایش بزرگی که در میدان تحریر بغداد نصب شده است مسابقه با ایران را تماشا خواهند کرد. میدان تحریر عراق محل اصلی تجمع مخالفان دولت عراق طی هفته های اخیر بوده است.</p>
      <p>بازی تیم های ملی فوتبال ایران و عراق پیش از این نیز به دلیل جنگ هشت ساله دو کشور در زمان حکومت صدام حسین، رئیس جمهوری سابق عراق تحت الشعاع امور سیاسی قرار گرفته بود.</p>
      <p>تیم ملی فوتبال عراق آخرین بار در سال ۲۰۰۱ میلادی میزبان تیم ملی فوتبال ایران در چهارچوب مسابقات مقدماتی جام جهانی سال ۲۰۰۲ بود. آن بازی با پیروزی ایران به پایان رسید.</p>
    </article>
  </body>
</html>