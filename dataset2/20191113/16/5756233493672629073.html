<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621385/%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%A8%D8%BA%D9%84-%D9%86%D9%88%DB%8C%D8%B3%DB%8C-%D8%B4%D8%AF%D9%87-%D8%A8%D8%AF%D9%88%D9%86-%D9%85%D8%AC%D9%88%D8%B2-%D8%B4%D9%85%D8%A7%D8%B1%D9%87-%DA%AF%D8%B0%D8%A7%D8%B1%DB%8C-%D9%86%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T16:25:00+00:00"/>
    <meta property="og:title" content="خودروهای بغل نویسی شده بدون مجوز شماره گذاری نمی‌شوند"/>
    <meta property="og:description" content="معاون عملیات ترافیک پلیس راهور شرایط و ضوابط مربوط به بغل نویسی خودروهای وابسته به شرکت های خصوصی را اعلام کرد و افزود: این خودروها باید ضوابط مربوط را رعایت کنند در غیر این صورت خدمات شماره گذاری به آنها ارائه نمی‌شود."/>
  </head>
  <body>
    <article>
      <h1>خودروهای بغل نویسی شده بدون مجوز شماره گذاری نمی‌شوند</h1>
      <address>
        <time datetime="2019-11-13T16:25:00+00:00">13 Nov 2019, 16:25</time>
      </address>
      <p>
        <i>معاون عملیات ترافیک پلیس راهور شرایط و ضوابط مربوط به بغل نویسی خودروهای وابسته به شرکت های خصوصی را اعلام کرد و افزود: این خودروها باید ضوابط مربوط را رعایت کنند در غیر این صورت خدمات شماره گذاری به آنها ارائه نمی‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پلیس راهور، سرهنگ داود قاسمیان در خصوص شرایط و ضوابط مربوط به بغل نویسی خودروهای وابسته به شرکت های خصوصی گفت :با عنایت به اینکه ماده ۲۰۷ آئین نامه راهنمایی و رانندگی اشعار می دارد: «نصب هرگونه علائم و پلاک های متفرقه و همچنین الصاق یا نصب یا نقش هرنوع آگهی، نوشته، عکس بر روی بدنه درونی و بیرونی و شیشه های وسایل نقلیه ممنوع است. مگر بر اساس ضوابطی که به پیشنهاد شورای عالی هماهنگی کشور و به تصویب وزیر کشور خواهد رسید» در این خصوص هم ضوابط مربوط به تبلیغات در ناوگان حمل و نقل عمومی کشور از سوی وزارت کشور صادر شده و پلیس راهنمایی و رانندگی ناجا مسئولیت صدور مجوز بغل نویسی برای خودروهای وابسته به شرکت های خصوصی را برعهده دارد.</p>
      <figure>
        <img src="https://aftabnews.ir/files/fa/news/1398/8/22/358970_312.jpg"/>
      </figure>
      <p>وی افزود: همانطور که مشخص است عدم توجه به جلو در بروز تصادفات جزو علل اصلی بوده که طی چند سال اخیر درصد بالایی را به خود اختصاص داده است. یکی از عواملی که باعث عدم توجه به جلو و حواس پرتی در زمان رانندگی به ویژه برای سایر رانندگان و حتی عابران پیاده را فراهم می کند، وجود اشکال و تصاویر تبلیغاتی خارج از ضوابط برروی خودروها می باشد.</p>
      <p>معاون عملیات ترافیک پلیس راهور ناجا اظهار کرد: در حال حاضر پلیس راهنمایی و رانندگی برای ارائه خدمات به شرکت های درخواست کننده نصب بغل نویسی این آمادگی را دارد برابر دستورالعمل صادره با دریافت مدارک لازم نسبت به صدور مجوز در کوتاه ترین زمان ممکن برای درخواست هایی که مدارک کامل داشته باشند، اقدام لازم را به عمل آورد. شرکت هایی که خودروهای وابسته به آنان در استان محل فعالیت، تردد دارند باید به راهنمایی و رانندگی استان مراجعه نمایند و در صورتی که محدوده فعالیت آنها در چند استان یا سراسر کشور باشد، مدارک را برای معاونت عملیات ترافیک پلیس راهنمایی و رانندگی ناجا ارسال نموده تا از این طریق مجوز صادر گردد.</p>
      <p>مدارکی که شرکت ها باید ارائه نمایند عبارتند از:</p>
      <p>۱-ارائه نامه درخواست صدور مجوز بغل نویسی برای خودروها درفرم سربرگ شرکت با امضاء شخص مدیر عامل برای پلیس راهنمایی و رانندگی.</p>
      <p>۲- اصل اساسنامه شرکت همراه با کپی یا کپی برابر اصل شده محضری.</p>
      <p>۳- اصل گواهینامه ثبت علامت تجاری همراه با کپی یا کپی برابر اصل شده محضری.</p>
      <p>۴- آگهی ثبت شرکت در روزنامه رسمی همراه با تغییرات آن.</p>
      <p>۵- تصویری واضح از علامت تجاری ثبت شده(لوگوی شرکت).</p>
      <p>۶- مدارک خودرو (برگه عدم خلافی – کپی شناسنامه خودروها)</p>
      <p>۷- چنانچه خودروها به نام شخص است قرارداد کاری بنام مالک خودرو و راننده مربوطه با شرکت الزامی است.</p>
      <p>۸-در زمان تمدید مجوز، ارائه عکس از چند دستگاه از خودروها الزامی است.</p>
      <p>معاون عملیات ترافیک پلیس راهور افزود: نکته قابل ملاحظه این است که پلیس راهنمایی و رانندگی برابر مقررات صرفا مجاز است علامت تجاری یا نام شرکت را برای نصب به عنوان بغل نویسی برروی خودروها تایید و مجوز را صادر نماید. در صورتی که خودروها فاقد مجوز بوده یا ضوابط تعیین شده در مجوز در خصوص محل نصب یا ابعاد را رعایت ننمایند و مرتکب تخلف شوند مامورین اجرائی در صورت مشاهده نسبت به صدور برگه جریمه اقدام خواهند نمود و همچنین به مراکز شماره گذاری ابلاغ گردیده از ارائه خدمات به خودروهایی که دارای بغل نویسی بدون مجوز یا بدون رعایت ضوابط می باشند تا زمان اخذ مجوز یا رفع اثر بغل نویسی جلوگیری به عمل آوردند.</p>
    </article>
  </body>
</html>