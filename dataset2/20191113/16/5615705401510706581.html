<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204415-motor-sich-skasovue-pereloti-kiyiv-lviv-ta-kiyiv-odesa"/>
    <meta property="og:site_name" content="Mind UA"/>
    <meta property="article:published_time" content="2019-11-13T16:08:00+00:00"/>
    <meta property="og:title" content="«Мотор Січ» скасовує перельоти Київ-Львів та Київ-Одеса"/>
    <meta property="og:description" content="Регулярними залишаються рейси Запоріжжя-Київ та Запоріжжя-Мінськ"/>
  </head>
  <body>
    <article>
      <h1>«Мотор Січ» скасовує перельоти Київ-Львів та Київ-Одеса</h1>
      <h2>Регулярними залишаються рейси Запоріжжя-Київ та Запоріжжя-Мінськ</h2>
      <address>
        <time datetime="2019-11-13T16:08:00+00:00">13 Nov 2019, 16:08</time>
      </address>
      <p>В зимовий період 2019-2020 авіакомпанія «Мотор Січ» буде виконувати регулярні рейси лише за маршрутами Запоріжжя-Київ та Запоріжжя-Мінськ (Білорусь), звузивши свою роботу до одного базового аеропорту – «Міжнародний Аеропорт Запоріжжя». Про це <a href="https://www.facebook.com/MotorSichAirlines/photos/a.437972996295747/2534181186674907/?type=3&amp;theater">йдеться</a> у зверненні до пасажирів, опублікованому на офіційній сторінці авіакомпанії у Facebook</p>
      <p>Рішення про скасування рейсів Київ-Львів та Київ-Одеса прийнято з метою оптимізації роботи компанії, зазначає пресслужба «Мотор Січі».</p>
      <p>Вильоти із Запоріжжя до Києва у будні будуть здійснюватися о 7:20 та 17:50, прибуття до Міжнародного аеропорту «Київ» (Жуляни) о 8:50 та 19:10 відповідно. Вильоти з Києва до Запоріжжя у будні здійснюватимуться о 10:50 та 20:00, прибуття до Запоріжжя – 12:10 та 21:15 відповідно.</p>
      <p>Графіки на вихідні: Субота: виліт із Запоріжжя о 8:30, прибуття до Києва о 9:50. Назад – виліт із Києва об 11:30, в Запоріжжі о 12:50. Неділя: виліт із Запоріжжя о 17:50, прибуття до Києва о 19:10. Назад – виліт із Києва о 20:30, прибуття до Запоріжжя – 21:45.</p>
      <p>Рейси між Запоріжжям та Мінськом здійснюватимуться щопонеділка, щосереди, щоп'ятниці та щонеділі за наступним графіком: виліт із Запоріжжя у будні о 6:45, прибуття до Мінська – 10:00; щонеділі виліт о 7:45, прибуттям до Мінська – 11:00. Виліт із Мінська: о 15:00, прибуття до Запоріжжя – 16:15 (незалежно від дня тижня).</p>
      <p>Всі тарифи авіакомпанії <a href="https://mind.ua/news/20202367-motor-sich-vidnovit-regulyarni-rejsi-mizh-zaporizhzhyam-ta-kievom-u-zhovtni">надають</a> можливість пасажирам перевести 20 кг багажу і 5 кг ручної поклажі. У польоті надаються гарячі і прохолодні напої і легка закуска. </p>
      <p>Авіакомпанія «Мотор Січ»  є структурним підрозділом ПАТ «Мотор Січ» (Запоріжжя) – підприємства з розробки, виробництва, ремонту та обслуговування авіаційних газотурбінних двигунів для літаків і вертольотів, а також промислових газотурбінних установок. Нині авіакомпанія оперує флотом із дев'яти літаків.</p>
      <p>Як раніше <a href="https://mind.ua/news/20204087-ssha-vigadali-sposib-yak-uniknuti-prodazhu-motor-sichi-kitajcyam">повідомляв</a> Mind, американський бізнесмен та неофіційний радник президента Дональда Трампа Ерік Принс, веде переговори про покупку українського виробника аерокосмічної техніки «Мотор Січ».</p>
      <related>
        <h4>Також читайте</h4>
        <a href="https://mind.ua/news/20204237-derzhava-ne-mozhe-davati-znizhki-mau-v-yakosti-kompensaciyi-za-oblit-teritoriyi-rf-yarmak"/>
        <a href="https://mind.ua/news/20204205-mau-anonsuvala-zakrittya-shche-dvoh-marshrutiv"/>
        <a href="https://mind.ua/news/20204198-ryanair-zapustit-rejsi-harkiv-budapesht-na-kilka-misyaciv-ranishe-nizh-planuvalos"/>
      </related>
    </article>
  </body>
</html>