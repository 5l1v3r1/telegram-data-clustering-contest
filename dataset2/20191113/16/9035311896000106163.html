<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/venedikte-su-seviyesi-187-santimetreye-ulasti-iklim-krizi-zorunlu-ders-oldu"/>
    <meta property="og:site_name" content="euronews"/>
    <meta property="article:published_time" content="2019-11-13T16:56:17+00:00"/>
    <meta property="og:title" content="Turistik kent Venedik'te doğal afet: Su seviyesi 187 santimetre"/>
    <meta property="og:description" content="İtalya genelinde etkili olan yoğun yağışlar sonrasında, ülkenin kanallarıyla ünlü turistik kenti Venedik’te su seviyesi 187 santimetreye kadar yükselirken 2 kişi ise hayatını kaybetti."/>
  </head>
  <body>
    <article>
      <h1>Turistik kent Venedik'te doğal afet: Su seviyesi 187 santimetre</h1>
      <address><time datetime="2019-11-13T16:56:17+00:00">13 Nov 2019, 16:56</time> by <a rel="author">Euronews </a></address>
      <p>İtalya genelinde etkili olan yoğun yağışlar sonrasında, ülkenin kanallarıyla ünlü turistik kenti Venedik’te su seviyesi 187 santimetreye kadar yükselirken 2 kişi hayatını kaybetti.</p>
      <p>Ülkede birkaç gündür devam eden kuvvetli yağış, Venedik’te doğal afete yol açtı. Kanallarıyla ünlü kentte, su seviyesi dün gece itibariyle 187 santimetreye ulaşarak, 1966’daki sel felaketindeki 194 santimetre ölçümün ardından en yüksek seviyeyi gördü.</p>
      <p>Suların yükselmesi nedeniyle çok sayıda gondol ve tekne karaya vurdu, birçoğu da battı.</p>
      <h3>Belediye başkanı hükümete acil müdahale çağrısında bulundu</h3>
      <p>Kentin tarihi bazilikası San Marco’nun da su baskınında büyük zarar gördüğünü belirten Venedik Belediye Başkanı Luigi Brugnaro, kentlerinin tarihi felaketle karşı karşıya olduğunu belirterek, hükümete acil müdahale çağrısında bulundu.</p>
      <p>Kentin deniz sularına teslim olduğunu ve 1966’dan bu yana böyle bir şeyin görülmediğini dile getiren Brugnaro, ayrıca Twitter hesabından Venediklilere, uğradıkları zararın fotoğraflarını çekerek belgelemelerini istedi.</p>
      <figure>
        <iframe data-src="https://twitter.com/euronewses/status/1194395095111491586" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>"Yüzde 80’i sular altında"</h3>
      <p>Venedik’in içinde bulunduğu Veneto Bölgesel Yönetim Başkanı Luca Zaia da suların yükselmesini "Kıyamet yıkımı" olarak nitelendirirken, "Kelimelerimi abartmıyorum ancak şehrin yüzde 80’i sular altında. Zarar tahmin edilmez, korkutucu boyutta." ifadelerini kullandı.</p>
      <figure>
        <iframe data-src="https://twitter.com/euronewses/status/1194512803425660928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>İki kişi yaşamını yitirdi</h3>
      <p>Venedik’in tarihi kent merkezinin yanı sıra çevresinin de etkilendiği felakette, Venedik lagünü içerisinde yer alan Pellestrina adasında da suların yükselmesi nedeniyle 2 kişi hayatını kaybettiği bildirildi.</p>
      <p>Rainews24’ün haberine göre, ölenlerden birinin 78 yaşında olduğu ve evini su basması sonucunda elektrik akımına kapılarak can verdiği, diğer kişinin de yine evini su basması dolayısıyla hayatını kaybettiği belirtildi.</p>
      <h3>İtalya’da iklim değişikliği zorunlu ders oldu</h3>
      <p>Bu sırada İtalya Eğitim Bakanı Lorenzo Fioramonti, ilkokuldan liseye kadar olan eğitim sürecinde, iklim değişikliği ve sürdürülebilirlik derslerinin zorunlu hale geleceğini açıkladı. Fioramonti, geçtiğimiz aylarda dünya genelinde yapılan iklim grevine de destek vermiş, greve katılan öğrencilerin "mazeretli" kabul edilmesini istemişti.</p>
    </article>
  </body>
</html>