<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/the-mandalorian-s1-e1/"/>
    <meta property="og:site_name" content="Vertigo"/>
    <meta property="article:published_time" content="2019-11-13T16:14:03+00:00"/>
    <meta property="og:title" content="«Мандалорець»: огляд першої серії"/>
    <meta property="og:description" content="Розповідаємо, чим нам запам'ятався перший епізод серіалу «Мандалорець» від Джона Фавро та Дейва Філоні. «Зоряні війни» повернулися у іншому форматі."/>
  </head>
  <body>
    <article>
      <h1>«Мандалорець»: огляд першої серії</h1>
      <h2>Перша глава</h2>
      <address><time datetime="2019-11-13T16:14:03+00:00">13 Nov 2019, 16:14</time> by <a rel="author" href="https://vertigo.com.ua/author/spider_jerusalem/" target="_blank">Юра Поворозник</a></address>
      <p>
        <a href="https://vertigo.com.ua/the-mandalorian-s1/">ВЕСЬ СЕЗОН</a>
      </p>
      <p>
        <b>Це таки сталося. «Зоряні війни» таки отримали перший серіал і у кожного свої шляхи для його перегляду. Але як показує перша серія, прихильникам далекої-далекої галактики дійсно варто знайти можливість подивитися «Мандалорця» — шоу намагається максимально віддалитися від саги Скайвокерів і запропонувати новий погляд на знайомий світ.</b>
      </p>
      <p>Розповідаємо, чим же нам запам’ятався перший епізод серіалу від Джона Фавро та Дейва Філоні.</p>
      <h3>У найкращих традиціях вестерну</h3>
      <p>Відкриваюча сцена одразу задає тон усьому шоу — одинокий стрілець заходить в бар, мовчки вбиває кількох нахаб та без зайвих рухів забирає інопланетянина, за якого призначена винагорода. Довгі плани дозволяють оцінити бюджет «Мандалорця», адже в око одразу впадає якісний грим та практичні ефекти. Не дарма Джон Фавро постійно повторював, що джерелом для натхнення шоу була кантіна у четвертому епізоді «Зоряних війн». Окремо варто відмітити музичний супровід сцени — Lucasfilm чи не вперше вирішили відійти від звичної гами франшизи і запропонувати щось нове. У цьому випадку — цілком стандартний вестернівський саунд.</p>
      <p>Впродовж першої частини серіалу головний герой у виконанні Педро Паскаля видається доволі прямолінійним оммажем Людині без імені (героя Клінта Іствуда з «Доларової трилогії»): мовчазний, вправний, знає собі ціну та часом любить іронічні вислови. А ще, судячи з епізоду виклику таксі дивним сопілкарем (згідно з євангеліє Лукаса, у всесвіті «Зоряних війн» не має бути нічого логічного) виявляється, що Мандалорець не дуже довіряє дроїдам. Так чи інакше, пізніше центральний персонаж все ж отримує трохи бекграунду та характеру — виявляється, що він цілком балакучий у необхідні моменти, любить дітей, не любить знімати шолом та був «фаундлінгом» (схоже, це синонім до «підкидня»). Судячи з флешбеків, які ми бачили під час кування броні, у дитинстві наш мандалорець пережив трагедію, про яку нам мають розповісти пізніше.</p>
      <p>Але «вестернізація» серіалу не закінчується на музичному супроводі чи окремих рисах характеру головного героя. Фавро та Філоні навмисно виокремлюють Мандалорця: переважна більшість сцен включають не більше двох персонажів і навіть у шинках Мандо залишається окремо від інших. Це, правда, трохи впливає на сприйняття шоу — часом, незважаючи на масштаб декорацій, світ видається дещо пустуватим, а пригоди одинака з власним кораблем серед інопланетян іноді нагадують про «Доктора Хто».</p>
      <h3>Дикий захід Галактики</h3>
      <p>Перша серія доволі туманно окреслює часові рамки подій у шоу. Завдяки розмові з Гріфом Каргою (від якого Мандо отримує замовлення) ми дізнаємося, що Імперія вже знищена, тож імперські кредити стрімко втратили власну ціну. Настільки, що головний герой погоджується взяти лише половину грошей, але у іншій валюті (яка виглядає, як набір дитячого пластику). Власне, усе це пояснює, чому персонаж Паская возить своїх затриманих замороженими у карбоні — схоже, що після вдалого експерименту з Ханом Соло (той став першим, на кому протестували такий метод консервації), подібне транспортування стало звичною справою серед найманців.</p>
      <p>Бажаючи відповідної до статусу винагороди, Мандалорець погоджується на підпільне завдання, яке приводить його до Клієнта (Вернер Герцог). Той, схоже є колишнім офіцером імперського флоту, до якого приєдналося кілька штурмовиків. До речі, деякі факти у цьому світі залишилися незмінними — враховуючи, що опинившись у мексиканській стійці з хлопцями у білому (чотири до одного) герой Паскаля заявляє, що задоволений обставинами, схоже, що головна ударна сила Імперії так і не навчилася стріляти.</p>
      <p>Але облишимо насміхання над штурмовиками. Загадковий клієнт видає мінімум інформації та платить бескаром — дуже цінним металом, з якого виготовлена броня мандалорців. Судячи з усього, це аналог вібраніума в світі «Зоряних війн». Ми поки нічого не знаємо про персонажа Герцога (крім того, що у всесвіті ЗВ теж є німецький акцент). Але тонна бескару натякає на його високий статус і, вірогідніше усього, якийсь зв’язок з мандалорцями. Тим більше, що у розмові він кілька разів виказує захоплення хистом воїнів цього народу.</p>
      <figure>
        <video src="https://vertigo.com.ua/wp-content/uploads/2019/11/giphy-5.gif" autoplay="" loop=""/>
      </figure>
      <h3>Одного разу на якійсь планеті</h3>
      <p>Облишимо загадкову сцену у кузні — поки у нас надто багато невідомих, а з каноном звірятися поки доволі небезпечно, так як серіал фактично його створює заново (чую як виють старі фанати ЗВ). Тож одразу помандруємо з Мандо на невідому пустельну планету (а що ви хотіли), де бравий воїн ледь не одразу стає обідом для безшумних, але дуже вайлуватих Блурргів.</p>
      <p>У разі непродовження серіалу далі пілоту героя б точно з’їли, та у нашому випадку персонажа, який миттєво втратив ледь не половину крутості, рятує Угнаут (Нік Нолті). Інопланетянину набридло сусідство бази, що приваблює мисливців за головами, тож він вирішив поставити на Мандалорця і позбутися зайвого шуму. По факту, той таки справляється із задачею, але не без допомоги. Виявляється, що те саме завдання виконує дроїд IG-11 (Тайка Вайтіті) — запрограмований робот з дивними суїцидальними нахилами. Незважаючи на неприязнь до електричних бляшанок, Мандо таки об’єднується з колегою і в перестрілці, яку ніби знімав Роберт Родрігес, прибирає усіх бандитів.</p>
      <p>Я знаю, знаю, вам хочеться поговорити про ціль, якою виявляється… я тримаюся, тримаюся… маленький Йода! Тобто це не зовсім магістр ордену Джедаїв, а лише інший представник його раси, про яку досі було відомо дуже-дуже-дуже-дуже мало. Що цікаво, «дитині» виявляється 50 років (самому Йоді, нагадаємо, було 900), тобто народжена вона була приблизно за 41 рік до битви при Явіні (події «Нової надії», які є точкою літочислення всесвіту ЗВ). А знаєте, хто ще тоді народився? Хлопець на ім’я Анакін і на прізвище Скайвокер!</p>
      <p>Можливо Йода немає жодного стосунку до цього дитятка, але давайте дивитися правді в очі, ми говоримо про «Зоряні війни» — світ, де кровні зв’язки мають куди більше значення, ніж бажання деяких сценаристів та режисерів (ми про тебе, Раян Джонсон). Щоправда детальніше дізнаємося уже у п’ятницю, коли нам нарешті покажуть повноцінний епізод «Мандалорця». Не вважати ж таким цей 35-хвилинний пілот.</p>
      <p>
        <a href="https://vertigo.com.ua/the-mandalorian-s1/">ВЕСЬ СЕЗОН</a>
      </p>
      <figure>
        <iframe src="https://www.youtube.com/embed/o3CUM-iFEFk" width="640" height="360" data-service="Youtube" scrolling="no"/>
      </figure>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/filmspotting-episode-2/"/>
        <a href="https://vertigo.com.ua/about-mandalorian-show/"/>
        <a href="https://vertigo.com.ua/obi-wan-kenobi-solo-movie/"/>
      </related>
    </article>
  </body>
</html>