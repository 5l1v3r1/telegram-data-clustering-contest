<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231875/"/>
    <meta property="og:site_name" content="Українська правда"/>
    <meta property="article:published_time" content="2019-11-13T16:22:10+00:00"/>
    <meta property="og:title" content="Суд випустив з в’язниці організатора &quot;вбивства&quot; Бабченка"/>
    <meta property="og:description" content="Суд звільнив від в’язниці підприємця Борис Германа, засудженого нібито за організацію “вбивства” журналіста Аркадія Бабченка."/>
  </head>
  <body>
    <article>
      <h1>Суд випустив з в’язниці організатора "вбивства" Бабченка</h1>
      <address>
        <time datetime="2019-11-13T16:22:10+00:00">13 Nov 2019, 16:22</time>
      </address>
      <p>Суд звільнив від в’язниці підприємця Борис Германа, засудженого нібито за організацію "вбивства" журналіста Аркадія Бабченка.</p>
      <p><b>Джерело</b>: коментар прессекретаря прокуратури Київської області Мар’яни Гайовської "Українській правді" </p>
      <p><b>Пряма мова</b>: "Суд задовольнив його (Германа – УП) апеляційну скаргу. Звільнив від подальшого відбування покарання у зв’язку зі станом здоров’я".</p>
      <p><b>Деталі</b>: Рішення про звільнення Германа з в'язниці ухвалив 13 листопада Київський апеляційний суд.</p>
      <p>Прокуратура була проти звільнення. Наразі прокуратура не отримала повного рішення суду, не бачила його мотивацію, тому не може сказати, чи буде оскаржувати рішення.</p>
      <p><b>Ухвала набирає чинності з моменту проголошення</b>, навіть якщо буде подана апеляція.</p>
      <p>Справу розглядали у закритому режимі – раніше так <a href="http://www.reyestr.court.gov.ua/Review/85352715">вирішив</a> суд, посилаючись на те, що вирок Герману теж оголошували на закритому засіданні.</p>
      <p>Адвокат Германа Дмитро Пурлінський відмовився телефоном коментувати "Українській правді" рішення суду.</p>
      <p><b>Що було раніше:</b> У кінці 2018 року Борис Герман <a href="https://www.pravda.com.ua/news/2019/03/14/7209184/">попросив звільнити</a> його від покарання нібито через тяжку хворобу. На початку серпня 2019 року суд <a href="https://www.pravda.com.ua/news/2019/08/6/7222926/">не випустив</a> чоловіка з колонії, однак той подав апеляцію.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/05/28/7216415/">
          <b>
            <i>Рік після "вбивства" Бабченка: що відомо про слідство і підозрюваних</i>
          </b>
        </a>
      </p>
      <p><b>Передісторія</b>:</p>
      <ul>
        <li>29 травня 2018 року стало відомо про нібито розстріл російського журналіста Аркадія <a href="https://www.pravda.com.ua/news/2018/05/29/7181702/">Бабченка</a> на порозі його квартири у Києві<i>.</i></li>
        <li>30 травня голова СБУ Василь Грицак заявив, що Бабченко <a href="https://www.pravda.com.ua/articles/2018/05/30/7181839/">живий</a>: "вбивство" <a href="https://www.pravda.com.ua/news/2018/05/30/7181836/">інсценувала</a> спецслужба, аби попередити справжнє.</li>
        <li>Російські спецслужби нібито <a href="https://www.pravda.com.ua/news/2018/05/30/7181837/">завербували</a> українця, який найняв для вбивства колишнього АТОвця. А той <a href="https://www.pravda.com.ua/news/2018/05/30/7181841/">допоміг</a> СБУ – і відзвітував організатору, що "вбивство відбулось".</li>
        <li>"Організатором" виявився Борис <a href="https://www.pravda.com.ua/news/2018/05/31/7181940/">Герман</a>, який також проходить як <a href="https://www.pravda.com.ua/news/2018/05/31/7181958/">обвинувачений</a> в інших кримінальних справах.</li>
        <li>Після затримання Герман наполягав на своїй невинуватості та говорив, що <a href="https://www.pravda.com.ua/news/2018/05/31/7181962/">співпрацює</a> зі Службою безпеки. Пізніше він нібито визнав свою <a href="https://www.pravda.com.ua/news/2018/08/21/7189799/">провину</a> і був засуджений до <a href="https://www.pravda.com.ua/news/2018/09/1/7190821/">4,5 року</a> позбавлення волі. Однак вирок засекречений і не опублікований.</li>
        <li>Герман назвав "замовника з фонду Путіна" – ним нібито є громадянин України В’ячеслав <a href="https://www.pravda.com.ua/news/2018/12/18/7201619/">Пивоварник</a>.</li>
        <li>У прокуратурі кажуть, що Пивоварник переховується від слідства на території Російської Федерації. 19 червня 2018 року його оголосили в розшук.</li>
        <li>Пивоварнику інкримінують державну зраду, фінансування тероризму та незаконне поводження зі зброєю.</li>
        <li>Ще один екс-фігурант справи Бабченка Тарас <a href="https://www.pravda.com.ua/news/2018/12/19/7201759/">Стельмашенко</a> отримав умовний термін за незаконне зберігання зброї. Обвинувачення в тероризмі з нього зняли.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2018/08/6/7188439/"/>
        <a href="https://www.pravda.com.ua/news/2018/06/26/7184565/"/>
        <a href="https://www.pravda.com.ua/news/2018/06/26/7184555/"/>
      </related>
    </article>
  </body>
</html>