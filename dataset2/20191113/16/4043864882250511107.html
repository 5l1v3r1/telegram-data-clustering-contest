<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231874/"/>
    <meta property="og:site_name" content="Українська правда"/>
    <meta property="article:published_time" content="2019-11-13T16:02:10+00:00"/>
    <meta property="og:title" content="В СБУ немає фактів проплати акцій &quot;Ні капітуляції&quot; – Баканов"/>
    <meta property="og:description" content="Голова Служби безпеки України Іван Баканов вважає, що громадські організації мають право витрачати гроші на масові акції протесту."/>
  </head>
  <body>
    <article>
      <h1>В СБУ немає фактів проплати акцій "Ні капітуляції" – Баканов</h1>
      <address>
        <time datetime="2019-11-13T16:02:10+00:00">13 Nov 2019, 16:02</time>
      </address>
      <p>Голова Служби безпеки України Іван Баканов вважає, що громадські організації мають право витрачати гроші на масові акції протесту.</p>
      <p><b>Джерело:</b> інтерв'ю очільника СБУ виданню <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">"Главком"</a></p>
      <p><b>Деталі: </b>Таке пояснення він надав, відповідаючи на питання, чи порушила СБУ справу за заявою глави фракції "Слуга народу" Давида Арахамії, який стверджував, що в нього є докази підкупу учасників акцій "Ні капітуляції".</p>
      <p><b>Пряма мова: </b>"Треба розуміти, що громадські організації мають право збирати гроші та витрачати їх – у тому числі на акції. Цей момент, можливо, потребує законодавчого врегулювання".</p>
      <p><b>Більше деталей:</b> Водночас Баканов заявив, що в його служби немає "достовірних відомостей, які б підтверджували цей факт" і що "наразі в СБУ немає такого провадження".</p>
      <p>
        <b>Що було раніше:</b>
      </p>
      <p>У жовтні <a href="https://www.pravda.com.ua/news/2019/10/13/7228927/">Арахамія</a> заявив, що його знайомим АТОвцям пропонували по тисячі гривень за участь в акціях проти капітуляції і що він передасть інформацію про ці факти в <a href="https://www.pravda.com.ua/news/2019/10/14/7228977/">СБУ</a>.</p>
      <p>
        <b>Нагадаємо: </b>
      </p>
      <ul>
        <li>1 жовтня президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>" щодо виборів на окупованому Донбасі і пояснив, що вони пройдуть лише після виведення всіх військ і за Конституцією та законами України.</li>
        <li>Згода України на "формулу Штайнмаєра" викликали протести <a href="https://www.pravda.com.ua/news/2019/10/2/7227956/">в Києві</a>, по <a href="https://www.pravda.com.ua/news/2019/10/6/7228278/">всій Україні</a> і навіть за кордоном.</li>
        <li>На Майдані Незалежності в центрі Києва 6 жовтня <a href="https://www.pravda.com.ua/news/2019/10/6/7228260/">проходило </a>віче "Зупинимо капітуляцію". </li>
        <li>Глава Офісу президента Андрій Богдан опублікував допис у Facebook із нібито скріншотами переписки про те, що людей збирали на Майдан за гроші.</li>
      </ul>
      <related>
        <a href="https://www.pravda.com.ua/news/2019/11/13/7231871/"/>
        <a href="https://www.pravda.com.ua/news/2019/11/13/7231792/"/>
        <a href="https://www.pravda.com.ua/news/2019/11/11/7231615/"/>
      </related>
    </article>
  </body>
</html>