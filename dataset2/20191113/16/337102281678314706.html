<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%82%DB%8C%D8%A7%D9%86%D9%88%D8%B3-%D8%A7%D8%B7%D9%84%D8%B3-%D9%87%D8%B1-%D8%B1%D9%88%D8%B2-%D8%A8%D8%B3%D8%AA%D9%87%E2%80%8C%D9%87%D8%A7%DB%8C-%DA%A9%D9%88%DA%A9%D8%A7%D8%A6%DB%8C%D9%86-%D8%A8%D9%87-%D8%B3%D8%A7%D8%AD%D9%84-%D9%81%D8%B1%D8%A7%D9%86%D8%B3%D9%87-%D9%85%DB%8C%E2%80%8C%D8%B1%DB%8C%D8%B2%D8%AF-20191113/%D8%AF%D8%A7%D9%86%D8%B4-%D9%88-%D9%85%D8%AD%DB%8C%D8%B7-%D8%B2%DB%8C%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-13T16:58:06+00:00"/>
    <meta property="og:title" content="اقیانوس اطلس هر روز بسته‌های کوکائین به ساحل فرانسه می‌ریزد"/>
    <meta property="og:description" content="امواج اقیانوس آرام از سه هفته پیش به اینسو بسته‌های ناخواسته‌ای به سواحل غربی فرانسه می‌ریزد که در این شکل و اندازه کاملاً بیسابقه است. اگر تاکنون شهرداری‌ها گهگاه دسترسی به ساحل را به سبب وزش بادهای شدید و یا بلندی امواج، محدود و یا ممنوع می‌کردند،..."/>
  </head>
  <body>
    <article>
      <h1>اقیانوس اطلس هر روز بسته‌های کوکائین به ساحل فرانسه می‌ریزد</h1>
      <address>
        <time datetime="2019-11-13T16:58:06+00:00">13 Nov 2019, 16:58</time>
      </address>
      <p>
        <b>امواج اقیانوس آرام از سه هفته پیش به اینسو بسته‌های ناخواسته‌ای به سواحل غربی فرانسه می‌ریزد که در این شکل و اندازه کاملاً بیسابقه است. اگر تاکنون شهرداری‌ها گهگاه دسترسی به ساحل را به سبب وزش بادهای شدید و یا بلندی امواج، محدود و یا ممنوع می‌کردند، این بار، چنانکه در دستورنامه‌ها آمده، «افتادن بسته‌های حاوی مواد خطرناک برای امنیت، بهداشت و سلامتی عمومی در سواحل اقیانوس» انگیزۀ ممنوعیت حضور شهروندان در نوار ساحلی است. این بسته‌ها حاوی کوکائین خالص است.</b>
      </p>
      <p>نخستین بسته سیاه حاوی پودر سفید روز ١٨ اکتبر در ساحل «سن ژان دُ مون» در شهرستان «وانده» کشف شد. ماموران ژاندارمری که در پی برآمدن باد شدید برای کسب اطمینان از امنیت دریا زدگان برای دیده بانی به ساحل آمده بودند، با بستۀ سیاه کوچکی روبرو شدند که گوئی با وسواس و دقت بسیار تدارک دیده شده بود. گشودن این بسته راز محتوای آن را آشکار کرد: یک کیلو گرم کوکائین خالص ٨٣ درصدی بدون مواد اضافی همراه.</p>
      <p>آنان نخست گمان بردند که بستۀ واحدی است که به دلیلی گم شده است. اما چند روز بعد بستۀ دیگری و باز بستۀ دیگر و سپس هر روز بسته‌های تازه به ساحل رسید. تا کنون بگفتۀ دادستان «رِن» ١٠١٠ بسته به ساحل غربی کشور رسیده و ضبط شده است. کلیۀ این بسته‌ها شکل واحدی دارند اما با دو برچسب متفاوت «الماس» و «برلیان» از یکدیگر متمایز شده‌اند.</p>
      <p>مقامات بهداشتی و انتظامی کشور با اشاره به میزان خالص بودن این مواد، نگرانند که بسته‌ای بدست افراد ناآگاه افتد و مورد استفاده قرار گیرد. ماموران انتظامی نمی‌توانند سراسر ٧٠٠ کیلومتر ساحلی را که این بسته‌ها بدان رسیده شبانه روز زیر نظر گیرند.</p>
      <p>روز دوشنبۀ گذشته جوان ١٧ ساله‌ای که ظاهراً با شنیدن این خبر خود را به ساحل رسانده و ۵ بسته بکف آورده بود، دستگیر شد. بگفتۀ مقامات قضائی مجازات او می‌تواند به ١٠ سال زندان بالغ شود.</p>
      <p>مقامات انتظامی و گمرکی فرانسه در بارۀ چگونگی و علت وقوع این رویداد بیسابقه فرضیه‌های گوناگونی دارند. یک حادثه حمل و نقل دریائی و یا انداختن عامدانه بسته‌ها به آب به امید صید بعدی آنها مهمترین فرضیه‌های ابراز شده است.</p>
      <p>بگزارش سرویس‌های اطلاعاتی اروپا، دو سوم کوکائین مصرف شده در اروپا از راه دریا وارد کشورهای این قاره می‌شود. حمل ونقل دریائی به دلیل هزینۀ کم و کنترل نادر مهمترین راه انتقال مواد مخدر بحساب می‌آید.</p>
      <p>بگفتۀ کارشناسان بخش اعظم کوکائین توزیع شده در جهان در سه کشور پرو، بولیوی و بویژه کلمبیا تولید می‌شود. اروپا، پس از آمریکای شمالی، دومین قارۀ مصرف این ماده است که بیشتر آن از طریق بنادر برزیل نخست به کشورهای دریای کارائیب و یا ساحل غربی افریقا برده شده و سپس به اروپا انتقال می‌یابد.</p>
      <p>بگزارش دفتر سازمان ملل متحد برای مبارزه با مواد مخدر و جنایات، تولید و خرید و فروش این مواد در یک برهۀ چهار ساله، دو برابر شده و در ٢٠١٧ به ٢٠٠٠ تُن رسیده است. کلمبیا مهمترین تولید کنندۀ این مواد در جهان است.</p>
      <p>داوید وینبرگر، کارشناس موسسۀ ملی مطالعات دربارۀ امنیت و عدالت در فرانسه تاکید می‌کند که در پی امضاء قرارداد صلح میان «نیروهای مسلح انقلابی کلمبیا» و دولت این کشور، شماری از اعضای پیشین این نیروها، فعالیت سیاسی را کنار گذاشته و به قاچاق کوکائین رو آورده‌اند.</p>
    </article>
  </body>
</html>