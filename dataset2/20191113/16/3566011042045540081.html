<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547075.html/%D8%B3%D9%84%D9%81%DB%8C-%D8%A8%D8%A7-%D9%86%D8%A7%D9%86-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T16:14:00+00:00"/>
    <meta property="og:title" content="سلفی با نان!"/>
    <meta property="og:description" content="افزایش قیمت نان شاید برای نانوایان منطقی باشد و برای مصرف کنندگان غیر منطقی؛ به هر حال باید تدبیری کنند تا زندگی سخت تر نشود و کار به جایی نرسد که برای قشری خاص خریدن نان یک حس خوب شود و یادآور یک شوخی تلخ برای آن ها باشد تا با نان و نانوایی سلفی بگیرند."/>
  </head>
  <body>
    <article>
      <h1>سلفی با نان!</h1>
      <address>
        <time datetime="2019-11-13T16:14:00+00:00">13 Nov 2019, 16:14</time>
      </address>
      <p>افزایش قیمت نان شاید برای نانوایان منطقی باشد و برای مصرف کنندگان غیر منطقی؛ به هر حال باید تدبیری کنند تا زندگی سخت تر نشود و کار به جایی نرسد که برای قشری خاص خریدن نان یک حس خوب شود و یادآور یک شوخی تلخ برای آن ها باشد تا با نان و نانوایی سلفی بگیرند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیو</a>؛ نان به عنوان یکی از مهمترین اقلام سبد غذایی خانوار به شمار می آید که با توجه به عادت و سبک زندگی ما ایرانی ها نقش آن برای همگان روشن است.</p>
      <p>اگر بخواهیم روند و میزان مصرف نان را در گذشته بررسی کنیم، یکی از نکاتی که در این بررسی ها به دست می آید این است که مصرف نان بعد از هدفمندی شکل معقول تری به خود گرفت و صرفه جویی بهتری را در آن شاهد هستیم. در چند سال گذشته قیمت نان ثابت ماند؛ این در حالی است که بهای این مَشتی گری دولت برای ثابت نگه داشتن قیمت نان توسط نانوایان پرداخت می شد، چرا که آن ها با افزایش بسیاری از عوامل تأثیرگذار در پخت نان رو به رو بودند که از جمله این عوامل، افزایش دستمزدها، آرد و سایر موارد بود. در این میان فرصتی ایجاد شد تا نان های آزادپز هم عرض اندام کنند؛ شما امروز بسیاری از سوپرمارکت ها را مشاهده می کنید نانی را به فروش می رسانند که صنعتی نیست.</p>
      <p>نان در سوپرمارکت ها البته با قیمت های قابل توجه تر نسبت به نانوایی ها عرضه می شود و البته تنوع در طعم و حجم و شکل های مختلف را هم به همراه دارد؛ بالأخره شرایط برای نانوایان آن قدر سخت شد تا دولت اقدام به افزایش قیمت نان کرد. میزان مصرف نان بیشتر در سفره های اقشار کم درآمد دیده می شود که می تواند در شرایط کنونی اقتصادی افزایش ادامه دار قیمت برای آن ها مشکل ایجاد کند، افزایشی که برای نانوایان به طور کامل توجیه پذیر است اما برای بسیاری از خانوارها نمی تواند خبر خوبی باشد.</p>
      <p>اگر در عادات غذایی ایران سِیری کنیم می بینیم که غذاها بیشتر در سفره ها یا در کنار برنج هستند و یا با نان و در درجه کمتر با هر دو میل می شوند و اگر بخواهیم تفکیکی دیگر در این زمینه اراِئه دهیم باید بگوییم که نان حضور پر رنگ تری در سفره خانوارهای طبقه ضعیف دارد. شاید برخی در مقایسه دستمزد با قیمت نان، قیمت این قلم پر مصرف را ناچیز بدانند، اما در زندگی کسانی که نان پایه ثابت سفره آن هاست و توان تأمین برنج، مرغ و گوشت که به عنوان پایه های دیگر غذایی که مصرف نان در آن کم است، کمتر شده و از طرفی هزار تومان هم در درآمد آن ها ایفای نقش پررنگی در زندگی دارد، مسئله بسیار مهمی قلمداد شود.</p>
      <p>به نظر می رسد دولت در کنار در نظر گرفتن بسته های حمایتی برای کالاهای پرمصرف اقلام سبد غذایی خانوار باید نان را هم در چتر حمایت های خود بیشتر از پیش قرار دهد تا برای کسانی که اکنون هم توانایی و قدرت خریدشان برای نیازهای روزمره با درآمدشان همخوانی ندارد، زندگی سخت تر نشود و کار به جایی نرسد که برای قشری خاص خریدن نان یک حس خوب شود و یادآور یک شوخی تلخ برای آن ها باشد تا با نان و نانوایی سلفی بگیرند.</p>
      <p> جمشید حسینی جزه</p>
      <p>انتهای پیام/</p>
    </article>
  </body>
</html>