<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741516"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T16:19:00+00:00"/>
    <meta property="og:title" content="ผัวปลอบเมียอย่าฆ่าตัวตาย เครียดเงินกู้ลาโลกผูกคอดับ"/>
    <meta property="og:description" content="วินจยย.รับจ้าง เผยปัญหาชีวิตรุม กู้เงินนอกระบบดอกโหดวันละ 400 บาทเงินต้นไม่ลด ปลอบใจเมียเครียดคิดฆ่าตัวตาย กลับบ้านพบฝ่ายหญิงเป็นศพผูกคอลาโลก "/>
  </head>
  <body>
    <article>
      <h1>ผัวปลอบเมียอย่าฆ่าตัวตาย เครียดเงินกู้ลาโลกผูกคอดับ</h1>
      <address>
        <time datetime="2019-11-13T16:19:00+00:00">13 Nov 2019, 16:19</time>
      </address>
      <figure>
        <img src="https://www.dailynews.co.th/admin/upload/20191113/news_jbpcNgOyKS222057_533.jpg?v=20191114032"/>
      </figure>
      <p>
        <b>วินจยย.รับจ้าง เผยปัญหาชีวิตรุม กู้เงินนอกระบบดอกโหดวันละ 400 บาทเงินต้นไม่ลด ปลอบใจเมียเครียดคิดฆ่าตัวตาย กลับบ้านพบฝ่ายหญิงเป็นศพผูกคอลาโลก </b>
      </p>
      <p>เมื่อช่วงค่ำที่ผ่านมาของวันที่  13 พ.ย. พ.ต.ท.รัชพล  บุญวิเชียร สว.สอบสวน สภ.ธัญบุรี รับแจ้งมีผู้ผูกคอเสียชีวิต ที่เกิดเหตุบ้านเลขที่ 51/4 หมู่ 1 ถนนรังสิตนครนายกขาเข้า หมู่ 1 ต.บึงยี่โถ อ.ธัญบุรี จ.ปทุมธานี หลังรับแจ้งได้เดินทางไปยังที่เกิดเหตุ พร้อมเจ้าหน้าที่ตำรวจชุดสืบสวน แพทย์นิติวิทยาศาสตร์ รพ.ธัญบุรี  กำลังเจ้าหน้าที่อาสาสมัครมูลนิธิร่วมกตัญญู โดยที่เกิดเหตุเป็นบ้านไม้หลังคาสังกะสีปลูกอยู่ริมคลอง ภายในบ้านพบศพผู้เสียชีวิต 1 รายใช้เชือกผูกคอตนเองกับขื่อบ้าน ทราบชื่อผู้เสียชีวิตคือ นางสาวยุพา (สงวนนามสกุล) อายุ 49 ปี อาชืพลูกจ้างโรงงาน มีเพื่อนบ้านที่ทราบข่าวเดินทางมาดูที่เกิดเหตุและวิพากษ์วิจารณ์กันเป็นจำนวนมาก</p>
      <figure>
        <img src="https://www.dailynews.co.th/admin/upload/20191113/news_RNwwYjOjSk221415_533.jpg?v=20191114032?v=3910"/>
      </figure>
      <p> <br/>นายศิริชัย (สงวนนามสกุล) อายุ 41 ปี ผู้เป็นสามี เปิดเผยว่า ตนมีอาชีพขับวินรับจ้าง ส่วนภรรยาทำงานเป็นแม่บ้านบริษัท ได้กู้เงินนอกระบบแบบรายวันมาหลายแห่ง ก่อนเกิดเหตุภรรยาชวนตนเองหนี แต่ตนเองไม่กล้าหนี เพราะอยากอยู่ทำกินและจะลองเจรจากับแก๊งเงินกู้ดูก่อน ทั้งนี้แฟนสาวเคยบ่นอยากฆ่าตัวตาย ซึ่งตนก็เคยปลอบใจหลายครั้ง กระทั่งล่าสุดวันนี้กลับมาพบภรรยาผูกคอตนเองเสียชีวิต ขณะที่เพื่อนบ้านบอกว่าผู้เสียชีวิตต้องส่งเงินให้กับแก๊งเงินกู้วันละ 400 บาท เพราะเป็นดอกเบี้ย โดยเงินต้นยังคงอยู่ ซึ่งผู้เสียชีวิตเคยพูดคุยกับคนปล่อยเงินกู้แล้วหลายครั้งหวังขอลดดอกเบี้ยบ้าง เพราะที่ส่งไปไม่ได้ลดเงินต้นแม้แต่น้อย แต่กลับไม่เป็นผลจึงเกิดความเครียดจบชีวิตดังกล่าว <br/> <br/>พ.ต.ท.รัชพล เปิดเผยว่า ได้ตรวจสอบที่เกิดเหตุบันทึกภาพไว้เป็นหลักฐาน และสอบปากคำพยานบุคคลไว้เบื้องต้น พร้อมทั้งให้อาสาสมัครมูลนิธิร่วมกตัญญูนำร่างผู้เสียชีวิตส่งร.พ.ธรรมศาสตร์เฉลิมพระเกียรติ เพื่อหาสาเหตุที่แท้จริงต่อไป.</p>
    </article>
  </body>
</html>