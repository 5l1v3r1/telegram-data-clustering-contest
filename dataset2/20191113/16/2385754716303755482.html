<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597175/diplo-foniko-o-xatziksenofontos-voithise-ton-tzioni-sti-diapraksi-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T16:00:00+00:00"/>
    <meta property="og:title" content="Διπλό φονικό: «Ο Χατζηξενοφώντος βοήθησε τον Τζιωνή στη διάπραξη του»"/>
    <meta property="og:description" content="Τη θέση ότι ο Μάριος Χατζηξενοφώντος, έχοντας πλήρη επίγνωση, όχι μόνο βοήθησε τον Λοΐζο Τζιωνή, πριν, κατά και μετά την διάπραξη του διπλού φονικού με..."/>
  </head>
  <body>
    <article>
      <h1>Διπλό φονικό: «Ο Χατζηξενοφώντος βοήθησε τον Τζιωνή στη διάπραξη του»</h1>
      <address><time datetime="2019-11-13T16:00:00+00:00">13 Nov 2019, 16:00</time> by <a rel="author">SigmaLive</a></address>
      <p><b>Τη θέση ότι ο Μάριος Χατζηξενοφώντος, έχοντας πλήρη επίγνωση, όχι μόνο βοήθησε τον Λοΐζο Τζιωνή, πριν, κατά και μετά την διάπραξη του διπλού φονικού με θύματα τον Γιώργο Χατζηγεωργίου και την Ντίνα Σεργίου, αλλά τον παρότρυνε ταυτόχρονα στην τέλεση των εγκλημάτων, εξέφρασε σήμερα η εκπρόσωπος της Κατηγορούσας Αρχής Πολίνα Ευθυβούλου, καλώντας το Δικαστήριο να κρίνει τον κατηγορούμενο ένοχο σε όλες τις κατηγορίες που αντιμετωπίζει.<br/></b> <br/>Η κα. Ευθυβούλου αναφέρει, μεταξύ άλλων, στην αγόρευση της ότι η παρούσα υπόθεση είναι μία από τις σοβαρότερες υποθέσεις «όχι μόνο γιατί αφορά στα σοβαρότερα εγκλήματα που προβλέπονται στο δικαιϊκό μας σύστημα, αλλά και γιατί τα περιστατικά που περιβάλλουν τις συνθήκες διάπραξης συγκλονίζουν κάθε σώφρονα πολίτη».<br/> <br/>«Πρόκειται για υπόθεση πρωτοφανούς βιαιότητας και βαναυσότητας, η οποία εκτυλίχθηκε μέσα στην κατοικία μιας φιλήσυχης οικογένειας σε μια ήρεμη συνοικία στην Λευκωσία, ενώ οι ένοικοι δεν είχαν βλάψει ή προκαλέσει ποτέ κανέναν», αναφέρει και προσθέτει : «Η οικογένεια ξεκληρίστηκε, οι γονείς θύματα σφαγιάστηκαν στο σπίτι τους και ο ανήλικος Κωνσταντίνος, επίσης θύμα, απήχθηκε βίαια από άγνωστό του πρόσωπο που κρατούσε μαχαίρι, από το κρεβάτι του, ενημερώθηκε ψυχρά ότι δολοφονήθηκαν οι γονείς του, αναγκάστηκε να ανοίξει στον κατηγορούμενο να εισέλθει στην κατοικία, κλείστηκε σε υπόγειο κελάρι, ώσπου και κατάφερε να δραπετεύσει και είδε σε λίμνη αίματος, άγρια δολοφονημένους τους γονείς του".<br/> <br/>Η εκπρόσωπος της Κατηγορούσας Αρχής αναφέρει στην αγόρευση της ότι «ο κατηγορούμενος ουδέποτε απειλήθηκε ή εξαναγκάστηκε από οπουδήποτε για να συμμετάσχει στο φριχτό σχέδιο διάπραξης αποτρόπαιων εγκλημάτων εναντίον μιας φιλήσυχης οικογένειας, την οποίαν στην ουσία δεν γνώριζε, αλλά δεν δίστασε να συμμετάσχει στην βίαιη σφαγή των γονιών και τον «καθημερινό θάνατο» του γιου τους Κωνσταντίνου».<br/> <br/>«Όχι μόνο δεν απειλήθηκε, αλλά σε αντίθεση με τους Σάρα και Λεύτερη που γνώριζαν ότι ο στόχος ήταν η ληστεία στο συγκεκριμένο σπίτι, ο κατηγορούμενος, προκύπτει αβίαστα από την μαρτυρία ότι είχε αποφασίσει με τον Τζιωνή, την θανάτωση των ανθρώπων αυτών, στο άσυλο της κατοικίας τους, ενώ θα κοιμόντουσαν. Η πιο πάνω θέση δεν είναι αυθαίρετη, αλλά δυστυχώς προκύπτει από τα μηνύματα που έστειλε ο Λοΐζος Τζιωνής στον Κατηγορούμενο, στις 17.4.18. το βράδυ που θα διαπράττονταν τα εγκλήματα», προσθέτει.<br/> <br/>Η κα. Ευθυβούλου εκφράζει τη θέση ότι « ο κατηγορούμενος και ο Τζιωνής δρούσαν μαζί, οργανωμένα και σχεδιασμένα», κάνοντας λόγο για «παράλογες και αντιφατικές απαντήσεις» και «ψέματα» από πλευράς του κατηγορουμένου.  <br/> <br/>«Μετά τα αποτρόπαια εγκλήματα ο κατηγορούμενος ψάχνοντας απεγνωσμένα τους συγκατηγορουμένους του, αποκαλεί τον φονιά Τζιωνή “man mu’ και τον περιμένει στο «τοπούι» για να ολοκληρώσουν τα σχέδια τους, ληστεύοντας ότι θα μπορούσαν να πάρουν από το σπίτι των δολοφονημένων. Αναζητά ο ένας τον άλλον, ως δύο συγκατηγορούμενοι, αναμένεται να κάμουν. Σίγουρα δεν είναι αυτή την συμπεριφορά που θα ανέμενε ο μέσος άνθρωπος, από κάποιον που απειλήθηκε να ακολουθήσει έναν φονιά, χωρίς την θέληση του, που αναγκάστηκε να τον βοηθήσει στα αποτρόπαια σχέδια του», αναφέρει.<br/> <br/>Αναφέρει ακόμη ότι «κατά την σύλληψή του και ενώ ήταν στα αρχικά στάδια της κράτησης του, δεν είχε προβάλει οποιοδήποτε ισχυρισμό για απειλή και εξαναγκασμό ώστε να ακολουθήσει τον Τζιωνή στην πραγμάτωση των εγκλημάτων. Αντίθετα, φαίνεται ότι ο κατηγορούμενος είχε επιλέξει να πει ότι έδρασαν μαζί αλλά ο Τζιωνής για κάποιο λόγο σκότωσε τους Γιώργο και Ντίνα Χατζηγεωργίου, ενώ ο ίδιος ‘δεν έκανε κακό σε κανέναν».<br/> <br/>«Αν όντως τα όσα συνέβησαν το βράδυ της 18-19.4.18 ήταν έκπληξη για τον κατηγορούμενο, κάθε λογικός άνθρωπος θα ανέμενε να αντιδράσει πολύ διαφορετικά, να μην αναζητά να μιλήσει με τον ‘εκβιαστή’ του, να μην καταστρέψει τεκμήρια, να μην αναζητά άλλοθι, να μην αναζητά την παρέα και τις συζητήσεις με φίλους, να μην κρύψει τα παπούτσια με τα οποία εισήλθε στο σπίτι των δολοφονημένων, γιατί είχαν συναισθηματική αξία, να μην συνεχίσει τη ζωή του λίγες ώρες μετά την διάπραξη τον πλέον φριχτών εγκλημάτων, να μην κάνει αστειάκια και να στέλνει φωτογραφίες με φίλους του, να μην πει τόσο ψέματα ακόμη και ενώπιον του Σεβαστού Δικαστηρίου», αναφέρει η κα. Ευθυβούλου.<br/> <br/>Όπως υποστηρίζει, «η συμπεριφορά του κατηγορούμενου δικαιολογείται πριν, κατά και μετά τους φόνους και τα υπόλοιπα εγκλήματα όχι μόνο γιατί γνώριζε αλλά γιατί και ο ίδιος παρότρυνε τον Τζιωνή να διαπράξουν όλα αυτά τα εγκλήματα».<br/> <br/>«Η εγκληματική δράση του κατηγορούμενου, κατά την γνώμη μας, σαφώς αποτελεί κλασσική περίπτωση συναυτουργού με ρόλο παροχής βοήθειας αλλά και προαγωγής (σε προγενέστερο χρόνο) και σας καλούμε να τον κηρύξετε ένοχο για δράση εμπίπτουσα στο άρθρο 20 του Ποινικού Κώδικα», καταλήγει η εκπρόσωπος της Κατηγορούσας Αρχής.<br/> <br/>Ο δικηγόρος υπεράσπισης του κατηγορουμένου επανέλαβε σήμερα και προφορικά τα όσα αναφέρει στην γραπτή του αγόρευση την οποία κατέθεσε στο δικαστήριο στις 07/11/2019.<br/> <br/>Η υπεράσπιση του κατηγορουμένου υποστηρίζει, μεταξύ άλλων, ότι ο Μάριος Χατζηξενοφώντος  βρέθηκε σε λάθος τόπο και χρόνο και ήταν και αυτός άλλο ένα θύμα του Λοΐζου Τζιωνή, «ο οποίος εξαναγκάστηκε και εξαπατήθηκε να λάβει μέρος σε μια σειρά αδικημάτων υπό την απειλή θανάτου τόσο του ίδιου όσο και μελών της οικογένειας του».<br/> <br/>Υποστηρίζει επίσης πως είναι αθώος «γιατί  όποιος ρόλος διαδραματίστηκε από τον ίδιο ήταν κάτω από το καθεστώς εξαναγκασμού, εκφοβισμού, απειλής και χρήσης βίας για τη ζωή του ιδίου και των μελών της οικογένειάς του».<br/> <br/>«Η σφαγή έγινε από τον Λ. Τζιωνή. Ο Μάριος  δεν γνώριζε για αυτό το συμβάν, δεν άκουσε και δεν είδε την σφαγή. Απειλήθηκε από τον Λ. Τζιωνή να τον ακολουθήσει, εξαπατημένος  από το ότι θα πήγαιναν σε κάποιο φίλο του Τζιωνή που του χρωστούσε χρήματα, για να του εξοφλήσει τα 90 ευρώ που του χρωστούσε», αναφέρει η υπεράσπιση και προσθέτει : «Ναι, υπάρχει μια αβάσταχτη επιπολαιότητα εκ μέρους του πελάτη μου, ο οποίος από μικροπωλητής μικρο-ποσοτήτων κάνναβης, βρέθηκε μπλεγμένος σ’ αυτή την αποτρόπαια τραγωδία». <br/> <br/>Το Μόνιμο Κακουργιοδικείο Λευκωσίας θα ανακοινώσει την τελική ετυμηγορία του στις 29 Ιανουαρίου 2020.<br/> <br/>Ο κατηγορούμενος αντιμετωπίζει επτά συνολικά κατηγορίες που αφορούν στα αδικήματα του φόνου εκ προμελέτης,  της συνωμοσίας για διάπραξη κακουργήματος, της ληστείας, της νυχτερινής διάρρηξης κατοικίας, της απαγωγής προσώπου με σκοπό τον κρυφό και άδικο περιορισμό και της μεταφοράς επιθετικών όπλων. Ο κατηγορούμενος αντιμετώπιζε και 8η κατηγορία, αυτής της συνωμοσίας για φόνο,  η οποία αναστάληκε.<br/> <br/>Πηγή: ΚΥΠΕ <br/> </p>
    </article>
  </body>
</html>