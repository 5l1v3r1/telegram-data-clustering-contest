<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547133.html/%D9%81%D8%B1%D9%87%D9%86%DA%AF-%DA%A9%D8%A7%D8%B1-%D8%AF%D8%B1-%D8%A7%D8%B3%D8%AA%D8%A7%D9%86-%D9%84%D8%B1%D8%B3%D8%AA%D8%A7%D9%86-%D8%AA%D8%B1%D9%88%DB%8C%D8%AC-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T16:16:00+00:00"/>
    <meta property="og:title" content="فرهنگ کار در استان لرستان ترویج یابد"/>
    <meta property="og:description" content="معاون سیاسی، امنیتی استاندار لرستان گفت: متاسفانه در جامعه به فرهنگ کار کمتر پرداخته‌ایم در حالی که فرهنگ کار مسئله بسیار مهمی است و باید بررسی کنیم."/>
  </head>
  <body>
    <article>
      <h1>فرهنگ کار در استان لرستان ترویج یابد</h1>
      <h2>معاون سیاسی، امنیتی استاندار لرستان:</h2>
      <address>
        <time datetime="2019-11-13T16:16:00+00:00">13 Nov 2019, 16:16</time>
      </address>
      <p>معاون سیاسی، امنیتی استاندار لرستان گفت: متاسفانه در جامعه به فرهنگ کار کمتر پرداخته‌ایم در حالی که فرهنگ کار مسئله بسیار مهمی است و باید بررسی کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://safiraflak.ir/?p=1628">سفیر افلاک</a>، محمود ثمینی امروز در جلسه ستاد ساماندهی امور جوانان استان با اشاره به اهمیت توجه به جوانان اظهار داشت: مقام معظم رهبری در بیانیه  گام دوم انقلاب تکیه بر جوانان را اصل دانسته‌اند در حالی که قبل از این بیانیه نیز جوانان همواره مورد تکریم و عنایت ایشان و مسئولان بوده اما این بیانیه به این معنی است که باید  شیوه‌های بهتری در جهت بها دادن و رفع مشکلات جوانان به کار بگیریم.</p>
      <p>وی افزود: سلامت جوانان از حیث روحی، روانی و جسمی مستلزم آموزش، اطلاع رسانی، درک جوانان و تسهیل سازی جهت رفع مشکلات جوانان است .</p>
      <p>معاون سیاسی، امنیتی استاندار لرستان عنوان کرد: شاید برای جوانان به طور خاص مشکل اشتغال را داشته باشیم اما متاسفانه در جامعه به فرهنگ کار کمتر پرداخته‌ایم در حالی که فرهنگ کار مسئله بسیار مهمی است و باید بررسی کنیم چند درصد از دانشگاهیان به تناسب تخصص و رشته‌ای که درس خوانده‌اند در مشاغل مرتبط مشغول شده‌اند.</p>
      <p>وی بیان کرد: متاسفانه فرهنگ یا روش اشتباهی در کشور به وجود آمده که جوانان هنوز فارغ التحصیل نشده‌اند به دنبال کار اداری می‌گردند بر همین اساس باید به فرهنگ کار توجه ویژه شود و باید این فرهنگ را ترویج دهیم. </p>
      <p>ثمینی  گفت: در راستای ایجاد فرصت‌های اشتغال باید در جهت توسعه استان حرکت کنیم، توسعه نیازمند زیرساخت دارد، زیرساخت‌ها تا حدودی فراهم است و دولت نیز باید مابقی این زیرساخت‌ها را فراهم کند از طرفی دیگر باید تمام زمینه‌‎ها را جهت حضور بخش خصوصی  برای سرمایه گذاری، تولید و ایجاد اشتغال فراهم کنیم.</p>
      <p>وی تصریح کرد: در جامعه باید به تناسب تخصص و علاقه مندی  کارآفرینان فرصت اشتغال ایجاد کنند و جوانان نیز در صحنه های مختلف ورود پیدا کنند و کار کنند.</p>
      <p>معاون سیاسی، امنیتی استاندار لرستان با بیان اینکه در جامعه فرهنگ کار را ایجاد نکرده‌ایم خاطرنشان کرد: جهت ترویج فرهنگ کار فراهم کردن بستر با دولت و سرمایه گذاری با بخش خصوصی است چراکه تا بخش خصوصی و سرمایه گذاران ورود پیدا نکنند معضل بیکاری به طور کامل برطرف نخواهد شد.</p>
      <p>وی اظهار داشت: دولت ظرفیت و وظایفی دارد چنانچه قرار بود امورات دولتی شوند اصل ۴۴قانون اساسی اجرا نمی‌شد در حالی که با دستور مقام معظم رهبری و اجرای این اصل تصدی گری‌ها از دولت گرفته شده و به بخش خصوصی واگذار شد و بنا نیست دولت تصدی گری را انجام بدهد چراکه در اختیار و توان دولت نیست اما فراهم کردن زیر ساخت‌ها مربوط به دولت است.</p>
      <p>ثمینی با بیان اینکه باید ارتباط بین شورای ساماندهی جوانان و اصل بدنه جوانان وجود داشته باشد  افزود: جهت عملی شدن ارتباط بین شورای ساماندهی جوانان و اصل بدنه جوانان پیشنهاد می‌شود در جلسات آینده این شورا از سمن‌های مرتبط با جوانان دعوت شود و فرصتی در اختیار آنها قرار بدهیم که صحبت‌های آنها ره به عنوان نماینده جوانان بشنویم و در تصمیم گیری‌ها شرکت کنند.</p>
      <p>انتهای پیام/</p>
    </article>
  </body>
</html>