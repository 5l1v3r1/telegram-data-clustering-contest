<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425703/ena-ekat-eyrw-gia-ton-klimatismo-sto-aerodromio-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T16:45:02+00:00"/>
    <meta property="og:title" content="Ένα εκατ. ευρώ για τον κλιματισμό στο αεροδρόμιο Ρόδου"/>
    <meta property="og:description" content="Πριν το τέλος του Δεκέμβρη θα έχει τοποθετηθεί στο αεροδρόμιο της Ρόδου και θα λειτουργεί το νέο σύστημα κλιματισμού, που θα λύσει ολοκληρωτικά το πρόβλημα στο «Διαγόρας»."/>
  </head>
  <body>
    <article>
      <h1>Ένα εκατ. ευρώ για τον κλιματισμό στο αεροδρόμιο Ρόδου</h1>
      <h2>Ολοκληρώνεται μέχρι το τέλος του χρόνου</h2>
      <address>
        <time datetime="2019-11-13T16:45:02+00:00">13 Nov 2019, 16:45</time>
      </address>
      <p>
        <b>Πριν το τέλος του Δεκέμβρη θα έχει τοποθετηθεί στο αεροδρόμιο της Ρόδου και θα λειτουργεί το νέο σύστημα κλιματισμού, που θα λύσει ολοκληρωτικά το πρόβλημα στο «Διαγόρας».</b>
      </p>
      <p>Όπως αναφέρουν οι πληροφορίες, το έργο θα πλησιάσει σε κόστος το 1 εκατομμύριο ευρώ και θα λύσει ολοκληρωτικά το πρόβλημα που αντιμετώπιζε το αεροδρόμιο για πολλά χρόνια και ήταν αιτία να δυσφημείται συνεχώς ο προορισμός από τους τουρίστες που ενώ περίμεναν να εξυπηρετηθούν, ζούσαν τριτοκοσμικές καταστάσεις μέχρι σημείου λιποθυμίας.</p>
      <p>Βέβαια το προβληματικό κλιματιστικό σύστημα του κτηρίου ήταν αποτέλεσμα παλαιότητας και εγκατάλειψης, καθώς λειτουργούσε επί δεκαετίες και ποτέ δεν αντικαταστάθηκε με αποτέλεσμα με την πάροδο του χρόνου να μην μπορεί να ανταποκριθεί στις αυξημένες ανάγκες.</p>
      <p>Αξίζει πάντως να αναφερθεί ότι όταν η Fraport Greece, ανέλαβε τη διαχείριση του αεροδρομίου, διαπίστωσε φυσικά ότι ο κλιματισμός ήταν προβληματικός, όμως δεν μπορούσαν να γίνουν εκτεταμένες εργασίες άμεσα λόγω της μεγάλης κίνησης και της συνεχούς λειτουργίας και έτσι αποφασίστηκε να γίνουν αρχικά οι αναγκαίες επισκευές.</p>
      <p>Με αυτό τον τρόπο το σύστημα άντεξε για ενάμιση χρόνο ακόμα, έστω και με πολλές δυσκολίες, για να ξεκινήσουν σταδιακά οι εργασίες αντικατάστασής του που σε ένα βαθμό εμποδίστηκαν από τις βροχές του τελευταίου διαστήματος.</p>
      <figure>
        <img src="https://www.rodiaki.gr/medias/2019/11/12/0fadb05de1a716236fb89f6d8bbbe90d.jpg"/>
      </figure>
      <p>Έτσι πριν το τέλος της χρονιάς το αεροδρόμιό μας θα αποκτήσει νέο σύγχρονο και ολοκληρωμένο σύστημα και η νέα σεζόν θα το βρει να είναι άρτια εξοπλισμένο από πλευράς κλιματισμού.</p>
      <p>Παράλληλα σύμφωνα με όσα έγιναν γνωστά, εντός των επόμενων ημερών θα ολοκληρωθεί και η εγκατάσταση ενός ακόμα συστήματος παραλαβής αποσκευών, που θα συμβάλει στην ακόμα καλύτερη εξυπηρέτηση των επιβατών. Θα είναι ο πέμπτος κατά σειρά ιμάντας που θα τοποθετηθεί και έτσι ολοκληρώνεται ο σχεδιασμός της εταιρείας και σε αυτό τον τομέα.</p>
      <p>Επίσης τις τελευταίες μέρες πραγματοποιήθηκαν και κλαδέματα δέντρων σε διάφορα σημεία του εξωτερικού χώρου του αεροδρομίου μας στο πλαίσιο της εκστρατείας καλλωπισμού του. Η εταιρεία πήρε τη σχετική άδεια από τη διεύθυνση Δασών και έχει προχωρήσει στο κλάδεμα δέντρων με πολύ ψηλά και επικίνδυνα κλαδιά ώστε να αποτραπούν τυχόν ατυχήματα λόγω ισχυρών ανέμων.</p>
      <p>Σε ό,τι αφορά τις κατεδαφίσεις των εγκαταλελειμμένων κτηρίων που φιλοξενούσαν κατά διαστήματα αστυνομικούς για την ενίσχυση της δύναμης του αεροδρομίου, αυτές θα συνεχιστούν και θα ολοκληρωθούν μέσα στο επόμενο διάστημα ώστε ο χώρος που θα δημιουργηθεί να διατεθεί για τη στάθμευση των τουριστικών λεωφορείων.</p>
    </article>
  </body>
</html>