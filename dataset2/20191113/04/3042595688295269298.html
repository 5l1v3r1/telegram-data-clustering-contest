<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/sjokkpastander-i-ny-bok/71808462"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T04:59:51+00:00"/>
    <meta property="og:title" content="Sjokkpåstander i ny bok"/>
    <meta property="og:description" content="Påstander om forskningsjuks er «absurde», mener sønnen til den avdøde forskeren Edvard Vogt."/>
  </head>
  <body>
    <article>
      <h1>Sjokkpåstander i ny bok</h1>
      <h2>Påstander om forskningsjuks er «absurde», mener sønnen til den avdøde forskeren Edvard Vogt.</h2>
      <address><time datetime="2019-11-13T04:59:51+00:00">13 Nov 2019, 04:59</time> by <a rel="author">Caroline Drefvelin</a></address>
      <p>Tirsdag ble boka «Politivoldsaken. Norges største forskningsskandale» lansert i Bergen.</p>
      <p>
        <b>Boka tar for seg forskningsprosjektet som la grunnlaget for saken som seinere er blitt kalt «Politivoldsaken i Bergen», der avdøde voldsforsker Edvard Vogt og Gunnar Nordhus undersøkte omfanget av politivold i Bergen.</b>
      </p>
      <p>I pressemeldingen fra forlaget Vigmostad &amp; Bjørke hevdes det at boka viser «norgeshistoriens største forskningsskandale»:</p>
      <p>«I denne boken avsløres det at mye av det Nordhus og Vogt hevdet, var ren bløff. De lurte ikke bare sine kritikere, men også sine støttespillere,» skriver forlaget i pressemeldingen.</p>
      <h3>Fikk ikke boka utgitt på 90-tallet</h3>
      <p>Boka er skrevet av krimforfatter Tom Kristensen, tidligere BT-journalist Bjarne Kvam og tidligere NRK-journalist Per Christian Magnus.</p>
      <p>Til Dagbladet forteller er forfatter Bjarne Kvam at han allerede på 90-tallet forsøkte å få gitt ut boka - men at ingen forlag ønsket å publisere den.</p>
      <p>
        <b>- Jeg opplevde at det var så å si politisk umulig å få denne trykket, sier Kvam til Dagbladet.</b>
      </p>
      <p>Siden da har han utviklet manuset, og fått med to forfattere til.</p>
      <p>
        <b>- Vi viser at her har det systematisk vært presentert usannheter for å lage et prosjekt som åpenbart har som formål å sverte politiet, sa Bjarne Kvam om boka under lanseringen.</b>
      </p>
      <p>Kvam mener at noe av det mest overraskende i arbeidet med boka er hvordan Norges eliter ble lurt.</p>
      <p>- At de klarte å få alle de intellektuelle til å tro på dette og til slutt Høyesterett, det er en samfunnsmanipulering som jeg ikke tror det finnes sidestykke til, sier Kvam.</p>
      <p>Han sier at de ikke har tatt stilling til om det har skjedd politivold, men til selve forskningsmaterialet.</p>
      <h3>- Absurd</h3>
      <p>Men boka skaper <a href="https://www.dagbladet.no/kultur/etterlatte-raser-etter-sjokkpastander-i-ny-bok/70884972">kraftige reaksjoner</a>. Edvard Vogts etterlatte var blant dem som protesterte da utgivelsen ble kjent i mars. Opprinnelig skulle den skulle utgis i vår, da under tittelen «Den store svindelen», men den ble utsatt.</p>
      <p>Ivar Chelsom Vogt, en av Vogts fire barn, er sterkt kritisk til utgivelsen:</p>
      <p>- Forfatterne spekulerer i at Politivoldsforskerne hadde personlige grunner til å ramme politiet og at de kan ha vært drevet av et ønske om berømmelse, skriver Vogt i en e-post til Dagbladet.</p>
      <p>
        <b>- De påstår også at det kan ha vært en konspirasjon for å fremme en egen politisk agenda. Dette er så absurd at det ikke kan tas seriøst.</b>
      </p>
      <p>De etterlatte sendte i januar et brev til Vigmostad &amp; Bjørke hvor de protesterte mot forhåndsomtalen av boka.</p>
      <p>Advokat Håkon Brækhus representerer Gunnar Nordhus.</p>
      <figure>
        <img src="https://dbstatic.no/71811758.jpg?imageId=71811758&amp;width=512&amp;height=308"/>
        <figcaption><b>PART:</b> Nå avdøde professor Anders Bratholm i 1998. Foto: NTB scanpix Vis mer</figcaption>
      </figure>
      <p>- Veldig mye av denne boka et sammendrag av kritikken som har vært av politivoldsforskningen opp gjennom tidene. Gunnar Nordhus er preget av alder og sykdom og det er ikke aktuelt å gå inn i denne debatten for ham nå, sier Brækhus til Dagbladet.</p>
      <p>Nordhus er rundt 70 år. Han sier i en pressemelding via advokaten at han «føler seg maktesløs i forhold til de påstander som framsettes i boken» og «noterer at forfatterne ikke har gjort stort annet enn å gjenta tidligere innsigelser mot forskningsprosjektet».</p>
      <h3>«Bumerangsakene»</h3>
      <p>Utgangspunktet for boka er den 12 000 sider lange rapporten som Vogt og Nordhus ga ut i 1981, utgitt i bokform under tittelen «Volden og dens ofre».</p>
      <p>Nordhus' og Vogts påstander om omfattende politivold vakte enorm oppsikt. Informantene fortalte om knyttneveslag mot ansikt, nyrer, mage og kjønnsorganer utført av politifolk i Bergen, ifølge <a href="https://forskning.no/forskningsetikk-om-forskning/politivoldsaken-i-bergen-norgeshistoriens-storste-forskningssvindel/1361208">Forskning.no.</a></p>
      <p>Politimesteren i Bergen avviste beskyldningene, men et offentlig utvalg ledet av nå avdøde professor Anders Bratholm og høyesterettsadvokat Hans Stenberg-Nilsen mente at forskningen var grundig og nøyaktig.</p>
      <p>Oslo-politiet derimot etterforsket overgrepene uten å finne noen bevis. Etter det samlet Nordhus og Vogt inn mer materiale, nå sammen med Bratholm. I 1987 utga Bratholm boka «Politiovergrep og personforfølgelse».</p>
      <p>Men materialet i boka førte til at flere av kildene ble anklaget for falsk forklaring - de såkalte «bumerangsakene», hvor ti personer ble dømt.</p>
      <h3>- Kan si hva de vil</h3>
      <p>Advokat Cato Schiøtz var blant dem som arbeidet for at disse sakene skulle gjenopptas, noe som til slutt førte til at Høyesterett frikjente sju dømte i 1998.</p>
      <p>Schiøtz har ikke rukket å lese boka, men er kritisk til at forfatterne kommer med den nå.</p>
      <figure>
        <img src="https://dbstatic.no/71811755.jpg?imageId=71811755&amp;width=512&amp;height=308"/>
        <figcaption><b>KRITISK:</b> Advokat Cato Schiøtz. Foto: NTB scanpix Vis mer</figcaption>
      </figure>
      <p>
        <b>- Det er rart å komme med dette tjue år etter at Høyesterett tok et knallhardt oppgjør med volds- og løgnkulturen ved Bergen politikammer, når de mest sentrale aktørene er døde og dokumentene trolig makulert, sier Schiøtz.</b>
      </p>
      <p>Han sier at han forholder seg til Anders Bratholms undersøkelser, som han mener dokumenterer volden.</p>
      <p>- Men når de kommer med dette så lenge i ettertid kan de si hva de vil, sier Schiøtz.</p>
      <h3>Avviser kritikken</h3>
      <p>Forfatter og tidligere BT-journalist Bjarne Kvam avviser kritikken.</p>
      <p>- Det er beklagelig at Bratholm og Vogt er døde, men jeg ser ikke at det er en grunn for ikke å komme med dette. Hovedpersonen bak forskningen lever jo absolutt, sier Kvam, og viser til Nordhus.</p>
      <p>
        <i>- Hvorfor hevder dere i boka at forskerne kan ha hatt en personlig grunn for å ramme politiet, noe Ivar Chelsom Vogt karakteriserer som «absurd»?</i>
      </p>
      <p>- Vi skjønner ikke hvorfor de har gjort dette, og har kastet fram noen muligheter. En av mulighetene er at de har hatt noe personlig mot politiet, sier Kvam.</p>
      <p>- Det som jeg kan si meg enig i, er at vi ikke kan forklare hvorfor det er skjedd. Vi mener politivoldsaken er et stort mysterium.</p>
    </article>
  </body>
</html>