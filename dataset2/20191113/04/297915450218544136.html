<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/sedmicka-je-cista-posledni-kasina-v-praze-4-zavrou-do-konce-letosniho-roku-20191113.html"/>
    <meta property="og:site_name" content="Pražský deník"/>
    <meta property="article:published_time" content="2019-11-13T04:55:00+00:00"/>
    <meta property="og:title" content="Sedmička je &quot;čistá&quot;, poslední kasina v Praze 4 zavřou do konce letošního roku"/>
    <meta property="og:description" content="/INFOGRAFIKA/ Úplný zákaz hazardu, který si před čtyřmi lety prosadily do vyhlášky některé městské části, se nyní kompletně naplní. Z Prahy 7 zmizelo poslední kasino, do konce roku vyprší licence provozovatelům hazardních her v Praze 4."/>
  </head>
  <body>
    <article>
      <h1>Sedmička je "čistá", poslední kasina v Praze 4 zavřou do konce letošního roku</h1>
      <address><time datetime="2019-11-13T04:55:00+00:00">13 Nov 2019, 04:55</time> by <a rel="author">Eva Brendlová</a></address>
      <figure>
        <img src="https://g.denik.cz/63/bb/1311-ph-casina_denik-630.jpg"/>
      </figure>
      <p>Hazard na svém území odmítlo v roce 2015 šest z patnácti velkých městských částí. Jde o Prahu 2, 5, 6, 12, 4 a 7. V prvních čtyřech jmenovaných už herny ani kasina nejsou, zbylé přišly na řadu teď. Rychlost jejich rušení souvisí s tím, kdy jednotlivé případy projednala rozkladová komise ministerstva financí.</p>
      <p>„Trvalo to déle, než bychom si přáli, ale nakonec se to povedlo. Praha 7 je nyní zcela bez heren a hracích automatů. Místa po hernách a na nich navázaných zastavárnách zaplnily obchody,“ pronesl starosta sedmičky Jan Čižinský.</p>
      <figure>
        <img src="https://g.denik.cz/63/55/2018-9-14-838herna-krc-1_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/celnici-zabavili-nelegalni-automaty-jednu-hernu-v-krci-zavreli-kvuli-eet-20180914.html">Celníci zabavili nelegální automaty. Jednu hernu v Krči zavřeli, neměla EET Přečíst článek ›</a>
      </aside>
      <p>Jako poslední bylo uzavřeno kasino v ulici Milady Horákové. Platnou licenci má do konce roku ještě podnik, který sídlil v ulici Komunardů. „Tato herna je však již delší dobu zavřená a v listopadu se zde otevírá kavárna,“ uvedl mluvčí Prahy 7 Martin Vokuš.</p>
      <h3>Jednoznačné referendum</h3>
      <p>O tom, zda si přejí na svém území herny a kasina, hlasovali obyvatelé sedmičky v referendu v roce 2014. Kvůli malé účasti nebylo závazné, ale téměř 92 procent hlasujících podpořilo nulovou toleranci.</p>
      <p>„Signál od našich občanů byl naprosto jasný. Na počátku minulého volebního období bylo v Praze 7 povoleno 26 heren, udělali jsme vše pro to, aby byly všechny zrušeny. S hernami a hazardními hrami je spojená celá řada negativních jevů, ať už z pohledu bezpečnosti, či sociálního hlediska,“ podotkl radní sedmé městské části Ondřej Mirovský.</p>
      <figure>
        <img src="https://g.denik.cz/63/f1/7233415-praha-celni-celnici-kontrola-hrazd-automaty-hraci-vyherni_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/boj-s-hazardem-v-praze-herny-uz-zmizely-ze-dvou-mestskych-cast-20190128.html">Boj s hazardem v Praze. Herny už zmizely ze dvou městských část Přečíst článek ›</a>
      </aside>
      <p>Zanedlouho bude sedmičku následovat i čtvrtá městská část. „U posledních povolení ministerstva financí na provozování konkrétních výherních automatů na území Prahy 4 skončí platnost v průběhu prosince tohoto roku. Od Nového roku by tedy u nás měl být hazard na nule,“ informoval mluvčí Prahy 4 Jiří Bigas.</p>
      <h3>Ze čtrnácti na nulu</h3>
      <p>K nulové toleranci se přihlásilo i současné vedení desáté městské části. Vyhláška umožňuje provozovat hazardní hry na čtrnácti adresách. „Rada už před letošními prázdninami přijala usnesení, v němž magistrátu navrhla, aby v nové vyhlášce byla v případě Prahy 10 zrušena všechna místa, kde je nyní možné hazardní hry provozovat,“ oznámil mluvčí desítky Jan Hamrník.</p>
      <p>Úpravu žádá i jihoměstská radnice. Z vyhlášky chce vyřadit dvě adresy, čímž by fakticky z okolí stanice metra Háje zmizelo sedm podniků. Zároveň však navrhla přidat nová místa, která by umožnila vznik kasin v ulici Brandlova a v obchodním centru Chodov. K nulové toleranci přistoupit nechce z obavy, že se hráči přesunou do nelegálních podniků.</p>
      <figure>
        <img src="https://g.denik.cz/63/41/2017-5-22-87085578herna_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-rozdeli-mestskym-castem-odvody-z-vyhernich-hracich-pristroju-a-jinych-her-20180306.html">Praha rozdělí městským částem odvody z výherních hracích přístrojů a jiných her Přečíst článek ›</a>
      </aside>
      <p>„Preferujeme stávající cestu postupného snižování počtu kasin na území městské části, a to zejména v lokalitách, kde se pohybují děti, teenageři či další ohrožené skupiny,“ vysvětlila postoj radnice mluvčí Anna Kočicová.</p>
      <h3>Praha 3: kasina u nás dodržují kodex </h3>
      <p>Herní podnikání je však jednou z oblastí, které nemohou regulovat samy městské části. O příslušné vyhlášce rozhodují zastupitelé na magistrátu. Požadavkům radnic ale obvykle vyhoví. Kdy bude nové znění vyhlášky projednáno, zatím není jasné. „V tuto chvíli je ve fázi úvah, jak k regulaci hazardu na území Prahy přistoupit,“ sdělil mluvčí magistrátu Vít Hofman.</p>
      <p>Většina městských částí hazardní hry v určité míře toleruje. Například Praha 3 zredukovala původních 121 podniků na pět kasin. „Dodržují kodex, jejž stanovila Praha 3, a fungují bezproblémově. Nulovou toleranci tedy zatím požadovat nebudeme, protože nemáme důvod regulovat něco, co negeneruje problémy, a naopak generuje zisk do pokladny hlavního města,“ sdělila mluvčí trojky Michaela Luňáčková.</p>
      <figure>
        <img src="https://g.denik.cz/63/56/2019-3-14-129automat-5_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/a-je-po-nich-prazsti-celnici-poprve-likvidovali-zabavene-vyherni-automaty-20190314.html">A je po nich! Pražští celníci poprvé likvidovali zabavené výherní automaty Přečíst článek ›</a>
      </aside>
      <p> </p>
    </article>
  </body>
</html>