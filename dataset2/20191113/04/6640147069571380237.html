<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/eset-apre-una-nuova-sede-in-italia-e-nomina-fabio-buccigrossi/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T04:59:00+00:00"/>
    <meta property="og:title" content="Eset apre una nuova sede in Italia e nomina Fabio Buccigrossi"/>
    <meta property="og:description" content="In concomitanza con l'apertura di una nuova sede a Milano, la compagnia annunci anche la nomina del country manager, con l'obiettivo di ampliare il mercato delle PMI"/>
  </head>
  <body>
    <article>
      <h1>Eset apre una nuova sede in Italia e nomina Fabio Buccigrossi</h1>
      <address><time datetime="2019-11-13T04:59:00+00:00">13 Nov 2019, 04:59</time> by <a rel="author">Antonino Caffo</a></address>
      <p><b>Eset</b> ha annunciato di recente la disponibilità di due nuove soluzioni di sicurezza: <b>Dynamic Threat Defence</b>, un prodotto specifico per le PMI che blocca le minacce zero-day con una sandbox basata sul cloud; <b>Cloud Administator</b>, costruita per gestire la sicurezza fino a 250 postazioni in cloud.</p>
      <p>Di fatto, l’azienda continua a sviluppare tecnologie di cybersecurity multi-layer, basate ossia sul motore di scansione, sull’apprendimento automatico e sugli elementi di protezione del cloud, per <b>soluzioni che mirano ad aiutare le imprese di qualsiasi dimensione</b> a proteggere la propria infrastruttura IT e a mantenere la continuità del business.</p>
      <p><b>Con un quartier generale a Bratislava</b>, Eset ha sviluppato dal 1991 una rete di distribuzione globale che ad oggi si estende in oltre 200 paesi e regioni. Nel 2001 ha iniziato una collaborazione con il partner italiano Future Time e oggi, dopo diciotto anni, <b>apre una nuova sede in Italia, per rafforzare il mercato delle PMI</b>.</p>
      <figure>
        <img src="https://www.tomshw.it/images/images/2019/11/facce-aziendali-62557.jpg"/>
        <figcaption>Processed with MOLDIV</figcaption>
      </figure>
      <p>In occasione di ciò, il gruppo ha annunciato la nomina di <b>Fabio Buccigrossi a Country Manager Italia di Eset</b>. Buccigrossi, con una consolidata esperienza nel settore IT, ha l’obiettivo di allargare la presenza nel nostro paese, implementando nuove strategie commerciali per ampliare il business e indirizzare il business delle imprese di medie e grandi dimensioni.</p>
      <p>Il manager avrà inoltre il compito di strutturare le attività di canale, creando nuove partnership con i distributori, <b>con l’intento di essere vicini sia ai partner sia agli utenti finali</b> che rispondere prontamente alle nuove sfide del settore.</p>
      <p>In precedenza, Buccigrossi ha lavorato in Sophos Italia. «Grazie alla profonda conoscenza del mercato e al valore che Fabio, negli anni, <b>è stato in grado di generare all’interno di società leader nel settore ICT e dedicate alla cybersecurity</b>, sono certo che sarà una figura strategica per accelerare la crescita dell’azienda e raggiungere importanti risultati di business in Italia» ha dichiarato Miroslav Mikuš, Chief Sales Officer di Eset.</p>
      <p>Laureato in Ingegneria Elettronica al Politecnico di Milano, Buccigrossi ha iniziato la propria carriera nel mercato ICT nel 1994. <b>Dopo quattro anni in Telecom Italia, ha ricoperto diversi ruoli nell’area marketing e vendita</b>, sia diretta sia indiretta, all’interno di importanti player del mercato ICT, tra cui MCI Worldcom Spa, Hyperion, Oracle.</p>
      <p>«Sono orgoglioso di guidare la filiale italiana di una multinazionale del genere, le cui soluzioni e servizi di sicurezza sono molto apprezzati dagli utenti. <b>La mia prima sfida sarà quella di completare la formazione di un team di professionisti</b> per rendere Eset un partner affidabile» ha concluso.</p>
      <p>Attualmente, quasi il 40% dei dipendenti di Eset, a livello globale, è impegnato nell’area R&amp;D, così da studiare sempre nuovi metodi per tenere al sicuro i propri clienti. <b>Grazie ai dati di intelligence raccolti, la compagnia può respingere attacchi mirati, proteggere dal phishing</b>, bloccare le botnet e rilevare anche le minacce più persistenti. Il nuovo ufficio di Eset in Italia è a Milano, in Largo Richini 6.</p>
    </article>
  </body>
</html>