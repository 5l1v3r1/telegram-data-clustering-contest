<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741399"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:47:00+00:00"/>
    <meta property="og:title" content="สื่อจีนเตือนม็อบฮ่องกงเป็นนัย &quot;หัวขบถอ่อนหัด&quot;"/>
    <meta property="og:description" content="บทบรรณาธิการของหนังสือพิมพ์ 'ไชนา เดลี' กล่าวว่ากลุ่มผู้ประท้วงนักศึกษา 'ถูกปลูกฝังฮอร์โมนกบฏ' จนเชื่อว่าการทำลายทรัพย์สินและก่อกวนธุรกิจที่เชื่อมโยงกับแผ่นดินใหญ่ 'เป็นเรื่องดี' พร้อมทั้งเตือนเป็นนัยว่า 'ทั้งที่อาหาร น้ำและไฟฟ้าก็มาจากจีน'"/>
  </head>
  <body>
    <article>
      <h1>สื่อจีนเตือนม็อบฮ่องกงเป็นนัย "หัวขบถอ่อนหัด"</h1>
      <address>
        <time datetime="2019-11-13T04:47:00+00:00">13 Nov 2019, 04:47</time>
      </address>
      <p>
        <b>บทบรรณาธิการของหนังสือพิมพ์ "ไชนา เดลี" กล่าวว่ากลุ่มผู้ประท้วงนักศึกษา "ถูกปลูกฝังฮอร์โมนกบฏ" จนเชื่อว่าการทำลายทรัพย์สินและก่อกวนธุรกิจที่เชื่อมโยงกับแผ่นดินใหญ่ "เป็นเรื่องดี" พร้อมทั้งเตือนเป็นนัยว่า "ทั้งที่อาหาร น้ำและไฟฟ้าก็มาจากจีน"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 13 พ.ย.ว่าบทบรรณาธิการประจำวันพุธของไชนา เดลี หนึ่งในหนังสือพิมพ์กระบอกเสียงของพรรคคอมมิวนิสต์จีน มีสาระสำคัญว่ากลุ่มผู้ประท้วงในฮ่องกงซึ่งชัดเจนมากขึ้นทุกขณะว่าเป็นนักศึกษา ได้รับการ "ปลูกฝังฮอร์โมนกบฏเข้าสู่สมอง" โดยเตือนเป็นนัยว่า "เป็นเรื่องโง่เง่าและสะท้อนความไร้เดียงสา" ของกลุ่มผู้ประท้วงเหล่านี้ ซึ่งเชื่อว่าการก่อจลาจลและทำลายทรัพย์สิน รวมถึงการก่อกวนธุรกิจทุกประเภทที่มีความเชื่อมโยงกับแผ่นดินใหญ่ไม่ว่าในทางใดก็ตาม "จะช่วยให้ฮ่องกงดีขึ้น" เนื่องจากอาหาร น้ำสะอาดและกระแสไฟฟ้าที่ชาวฮ่องกงรวมถึงบรรดาผู้ประท้วงมีใช้อุปโภคบริโภคอยู่จนถึงปัจจุบัน มาจากแผ่นดินใหญ่แทบทั้งสิ้น และ "หากอยากเลือกตั้ง" ในวันที่ 24 พ.ย. นี้ ที่จะเป็นการเลือกตั้งสมาชิกสภาท้องถิ่น ผู้ประท้วงต้องยุติก่อความรุนแรงเท่านั้น<br/> </p>
      <figure>
        <iframe data-src="https://twitter.com/SCMPNews/status/1194335049962921985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191113/news_EBQLSZcbOT114012_533.jpg?v=201911132111?v=8127"/>
      </figure>
      <p>
        <b>ผู้ประท้วงเตรียมประกอบระเบิดเพลิง</b>
      </p>
      <figure>
        <iframe data-src="https://twitter.com/SCMPHongKong/status/1194464559467094017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม ผู้ประท้วงหนุ่มวัย 21 ปี เปิดเผยเพียงนามสกุล "ลี" และเป็นนักศึกษาของมหาวิทยาลัยจีนแห่งฮ่องกง ( ซียูเอชเค ) ซึ่งเป็น "สมรภูมิ" ระหว่างตำรวจปราบจลาจลกับกลุ่มผู้ประท้วงนักศึกษาชุดดำตลอดวันอังคารที่ผ่านมา กล่าวว่าแนวคิดของฝ่ายต่อต้านในตอนนี้ คือการ "สร้างผลกระทบให้มากที่สุด" ต่อเศรษฐกิจของฮ่องกง เพื่อเพิ่มแรงกดดันแก่คณะผู้บริหารของนางแคร์รี แลม ให้ตอบสนองต่อข้อเรียกร้องทั้ง 5 ข้อของผู้ประท้วง "ซึ่งมีความจริงจัง" ต่อเงื่อนไขทุกข้อ</p>
      <figure>
        <img src="https://www.dailynews.co.th/admin/upload/20191113/news_dJqCLdLgqq114312_533.jpg?v=201911132111?v=5417"/>
      </figure>
      <p>
        <b>ตำรวจจับกุมหนึ่งในผู้เข้าร่วมการประท้วงที่ย่านเซ็นทรัล</b>
      </p>
      <figure>
        <img src="https://www.dailynews.co.th/admin/upload/20191113/news_TJyAzNGUHQ113915_533.jpg?v=201911132111?v=4506"/>
      </figure>
      <p>
        <b>ผู้ประท้วงชุดดำทำลายสถานีรถไฟใต้ดินที่สถานีมหาวิทยาลัยจีนแห่งฮ่องกง ( ซียูเอชเค )</b>
      </p>
      <figure>
        <iframe data-src="https://twitter.com/SCMPHongKong/status/1194463376681816064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194455695107616768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่ "อเล็กซานดรา" ผู้บริหารบริษัทประกันแห่งหนึ่ง วัย 42 ปี กล่าวว่าเธอรู้สึกแย่มากที่สถานการณ์ในฮ่องกงมาถึงจุดนี้ และตอนนี้มีความไม่พอใจเพิ่มมากขึ้นในหมู่ผู้คน "ซึ่งต้องการใช้ชีวิตปกติ" จากการที่กลุ่มผู้ประท้วงกีดขวางการจราจรบนท้องถนน และทำลายสถานีรถไฟใต้ดินจนให้บริการแทบไม่ได้ ส่วนสถานีแห่งไหนที่ยังพอเปิดทำการได้ก็จะมีผู้ประท้วงชุดดำเข้าไปสร้างความวุ่นวาย แต่อเล็กซานดราทิ้งท้ายด้วยว่า รัฐบาลฮ่องกง "ต้องฟังประชาชนมากกว่านี้".<br/><br/><b>เครดิตภาพ : REUTERS, AFP, AP</b></p>
    </article>
  </body>
</html>