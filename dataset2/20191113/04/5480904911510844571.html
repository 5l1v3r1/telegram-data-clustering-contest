<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/l-express-jak-se-vyrovnat-s-podzimni-chmurnou-naladou/1820349?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T04:30:00+00:00"/>
    <meta property="og:title" content="L´Express: Jak se vyrovnat s podzimní chmurnou náladou"/>
    <meta property="og:description" content="Paříž - Podzim je možné prožít v plné formě, i když v tomto ročním období často klesá energie a morálka. Jak se zbavit splínu, udržet si přirozeně svou formu a prožít podzim v klidu? Návrat do zaměstnání po dovolené, méně světla a první nachlazení... Je to tak, přechod k podzimu nám bere energii a schopnost odolávat stresu i zdravotním problémům. To je normální. Ne všichni sice prožívají podzim stejně, ale je nutno konstatovat, že hodně z nás připouští, že cítí únavu, či dokonce smutek a depresi. Naštěstí je možné se s tím vypořádat, píše francouzský týdeník L´Express."/>
  </head>
  <body>
    <article>
      <h1>L´Express: Jak se vyrovnat s podzimní chmurnou náladou</h1>
      <address><time datetime="2019-11-13T04:30:00+00:00">13 Nov 2019, 04:30</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Podzim je možné prožít v plné formě, i když v tomto ročním období často klesá energie a morálka. Jak se zbavit splínu, udržet si přirozeně svou formu a prožít podzim v klidu? Návrat do zaměstnání po dovolené, méně světla a první nachlazení... Je to tak, přechod k podzimu nám bere energii a schopnost odolávat stresu i zdravotním problémům. To je normální. Ne všichni sice prožívají podzim stejně, ale je nutno konstatovat, že hodně z nás připouští, že cítí únavu, či dokonce smutek a depresi. Naštěstí je možné se s tím vypořádat, píše francouzský týdeník L´Express.</p>
      <p>Důležité je pravidelně sportovat. Na podzim jsme líní, nejraději bychom se uložili k zimnímu spánku. Chyba! Abychom zůstali ve formě, potřebujeme se naopak hýbat. Jen fyzická aktivita vyvolává tu správnou únavu a pomáhá nám lépe spát.</p>
      <p>Během fyzické aktivity mozek uvolňuje endorfiny, které způsobují pocit pohody a dobré nálady. Nezáleží na tom, jakou aktivitu si vybereme, ale musí být pravidelná a musí trvat alespoň půl hodiny. Můžeme chodit, běhat, plavat, tančit.</p>
      <p>Abychom prodloužili pozitivní účinek fyzické aktivity a zajistili si dobrý spánek, je dozajista vhodná relaxace. Zvláště na podzim, kdy klesá energie. Zpomalme rytmus a soustřeďme se na sebe, ať už při józe, strečinku či pilates. Tím zklidníme tělo i duši. Prospěšné je také správné dýchání, které je vynikajícím protistresovým nástrojem.</p>
      <p>Jezme vyváženě. Jakmile začne být trochu chladněji a dny se zkracují, máme sklon jíst více tuků a více cukru. Nejlepším prostředkem, jak se zbavit chmurné nálady, je pestrá a vyvážená strava, bohatá na ovoce, zeleninu, tučné ryby či libové maso.</p>
      <p>Dávejme tedy přednost sezonnímu ovoci a zelenině a připravujme si pokrmy, které nás zahřejí, jako jsou polévky. Ráno začínejme den pořádnou snídaní složenou z proteinů, čerstvého i sušeného ovoce a vlákniny.</p>
      <p>Posilujme svůj imunitní systém. Je lépe nemoci předcházet, než ji později léčit. Příchod podzimu znamená i šíření mikrobů a epidemií. Abychom se nemocem vyhnuli, konzumujme dostatek vitaminu C, který přispívá k tvorbě protilátek. Jezme syrovou či jen málo v páře povařenou zeleninu a ovoce bohaté na vitamin C, jako jsou pomeranče, kiwi či mango. Nápoj z bio citronu doplněného teplou vodou, který vypijeme každé ráno, může rovněž pomoci proti únavě a stimulovat imunitu.</p>
      <p>Kúry s propolisem a probiotiky rovněž dokážou stimulovat imunitu. Propolis má antioxidační a antibakteriální vlastnosti a probiotika pomáhají při trávení potravin a brání šíření škodlivých mikroorganismů.</p>
      <p>Na podzim potřebuje organismus více energie, aby se dokázal bránit. Proto je třeba více spát, a to nejméně sedm nebo osm hodin denně.</p>
      <p>Nedostatek spánku oslabuje organismus a přispívá k podzimnímu a zimnímu splínu. Abychom si zlepšili náladu a zvýšili energii, je potřeba, abychom chodili spát dříve, než máme ve zvyku. Malá siesta po obědě je rovněž dobrým prostředkem, jak dobít baterie.</p>
      <p>A konečně je potřeba omezit konzumaci kávy a nahradit ji zeleným čajem nebo odvary z heřmánku, lípy, kozlíku či mučenky. Tyto rostliny jsou uznávané pro své zklidňující, relaxační a sedativní účinky.</p>
    </article>
  </body>
</html>