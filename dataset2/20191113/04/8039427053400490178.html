<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953446"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T04:01:39+00:00"/>
    <meta property="og:title" content="సుప్రీం తీర్పునే మారుస్తారా?"/>
    <meta property="og:description" content="ADVT"/>
  </head>
  <body>
    <article>
      <h1>సుప్రీం తీర్పునే మారుస్తారా?</h1>
      <address>
        <time datetime="2019-11-13T04:01:39+00:00">13 Nov 2019, 04:01</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>బీసీసీఐ రాజ్యాంగ మార్పుపై చర్చ</b>
        <b>సరైన చర్య కాదంటున్న లోధా ప్యానెల్‌ కార్యదర్శి</b>
        <b>ఆరేళ్ల క్రితం ఐపీఎల్‌లో వెలుగు చూసిన మ్యాచ్‌ ఫిక్సింగ్‌ చివరకు బీసీసీఐ గుత్తాధిపత్యానికి తెర దించేలా చేసింది. దీంట్లో భాగంగానే భారత క్రికెట్‌ బోర్డు ప్రక్షాళన కోసం జస్టిస్‌ ఆర్‌ఎం లోధా ప్యానెల్‌ను అప్పట్లో సుప్రీం కోర్టు నియమించింది. ప్యానెల్‌ సూచించిన సంస్కరణల కారణంగా బోర్డు రాజ్యాంగంలో సమూల మార్పులే వచ్చాయి. ముఖ్యంగా ఆఫీస్‌ బేరర్ల గరిష్ఠ పదవీ కాలం.. కూలింగ్‌ ఆఫ్‌ పీరియడ్‌ వంటి నిబంధనలు చాన్నాళ్లుగా అక్కడ తిష్ఠ వేసిన అధికారులకు మింగుడు పడకుండా ఉన్నాయి. దీంతో ఇప్పుడు సరికొత్త పాలకవర్గం ఈ రూల్‌ను మార్చేందుకు పావులు కదుపుతుండడం సర్వత్రా చర్చనీయాంశం అవుతోంది.</b>
      </p>
      <p> </p>
      <p>
        <b>(ఆంధ్రజ్యోతి క్రీడావిభాగం)</b>
      </p>
      <p>రెండున్నరేళ్ల క్రికెట్‌ పాలక కమిటీ పాలన తర్వాత బీసీసీఐ నూతన అధ్యక్షుడిగా సౌరవ్‌ గంగూలీ బాధ్యతలు తీసుకున్నాడు. అయితే నిబంధనల ప్రకారం అధ్యక్షుడి పదవీకాలం గరిష్ఠంగా మూడేళ్లుంటుంది. కానీ గంగూలీ మాత్రం వచ్చే ఏడాది జూలై వరకే ఉంటాడు. అంటే తొమ్మిది నెలలే బోర్డు చీఫ్‌గా ఉండే పరిస్థితి. ఈ నేపథ్యంలో బీసీసీఐ రాజ్యాంగానికే మార్పులు చేయాలనే ఆలోచనతో పాలక సభ్యులు ఉన్నారు. ఈ మేరకు డిసెంబర్‌ 1న జరిగే వార్షిక సాధారణ సమావేశం (ఏజీఎం)లో బోర్డు అధ్యక్షుడు, కార్యదర్శిల పదవీకాలం మూడేళ్లు ఉండేలా సవరణ చేసేందుకు సిద్ధమవుతున్నారు.</p>
      <p> </p>
      <p>
        <b>తీర్పును అపహాస్యం చేయడమే..</b>
      </p>
      <p>బీసీసీఐలో తాజాగా జరుగుతున్న పరిణామాలపై లోధా కమిటీ ప్యానెల్‌ కార్యదర్శి గోపాల్‌ శంకర నారాయణన్‌ అసంతృప్తి వ్యక్తం చేస్తున్నారు. సుప్రీం కోర్టు సూచనల మేరకు రూపొందిన బోర్డు రాజ్యాంగానికి మార్పులు చేయడం సరికాదని ఆయన అన్నారు. ‘వాస్తవానికి ఇలాంటి ప్రయత్నాలు కోర్టు తీర్పును అపహాస్యం చేయడమే అవుతుంది. వెంటనే ఈ విషయంలో కోర్టు తగిన చర్యలు తీసుకోవాలి. ఒకవేళ బోర్డు సభ్యులు చేస్తున్న ప్రతిపాదనలు ఆమోదం పొందితే ఇన్నాళ్లుగా చేస్తున్న ప్రయత్నాలు వృథా అయినట్టే. మళ్లీ పాత రోజులకు వెళ్లినట్టే అవుతుంది. కోర్టు పట్టించుకోకుంటే దాన్ని కూడా వారు అనుకూలంగా మార్చుకుంటారు. మా ప్రయత్నాలను అడ్డుకోలేదు కాబట్టి మరిన్ని సవరణలు చేస్తామంటారు. బోర్డు ప్రతిపాదనలకు ఏకగ్రీవం లేక మెజారిటీ సభ్యుల ఆమోదం పొందినా కూడా ఈ విషయంలో కల్పించుకునేందుకు సుప్రీం కోర్టుకు అవకాశం ఉంది. ఎందుకంటే ఇప్పటిదాకా అన్నీ కోర్టు అనుమతి తర్వాతే అమలయ్యాయి’ అని శంకరనారాయణన్‌ అన్నారు.</p>
    </article>
  </body>
</html>