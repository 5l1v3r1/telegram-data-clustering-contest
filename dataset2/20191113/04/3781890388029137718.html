<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741252"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T04:00:00+00:00"/>
    <meta property="og:title" content="MOU : ความเชื่อของคนมอญในพม่า"/>
    <meta property="og:description" content="สัปดาห์นี้ไปดู มจร.และ มหา'ลัยสงฆ์มอญ เซ็น MOU ปัญหาวิกฤติด้านศักยภาพคงได้รับการพัฒนาขึ้น เสมือนอดีตกลับมาช่วยเหลือฟื้นฟูแผ่นดินบรรพบุรุษ"/>
  </head>
  <body>
    <article>
      <h1>MOU : ความเชื่อของคนมอญในพม่า</h1>
      <address>
        <time datetime="2019-11-13T04:00:00+00:00">13 Nov 2019, 04:00</time>
      </address>
      <p>
        <b>สัปดาห์นี้ไปดู มจร.และ มหา'ลัยสงฆ์มอญ เซ็น MOU ปัญหาวิกฤติด้านศักยภาพคงได้รับการพัฒนาขึ้น เสมือนอดีตกลับมาช่วยเหลือฟื้นฟูแผ่นดินบรรพบุรุษ</b>
      </p>
      <p>ผมมีความพยายามมาตั้งแต่ปีพุทธศักราช 2557 คือ ประมาณ 5 ปีมาแล้วว่า <b>จะสานสัมพันธ์ระหว่างคณะสงฆ์มอญกับคณะสงฆ์ไทยผ่านมหาวิทยาลัยมหาจุฬาลงกรณราชวิทยาลัยและมหาวิทยาลัยสงฆ์มอญ ประเทศเมียนมา </b>เพราะในชีวิตจากประสบการณ์ผ่านการบวชเรียนและเป็นคนวงในพอสมควรในคณะสงฆ์ไทยเชื่ออย่างสนิทใจว่า <b>“พระพุทธศาสนาเจริญมั่งคง ประชาชนจะมั่งคั่งความสุข” </b>ได้ การพัฒนาทรัพยากรบุคคลคือ <b>“พระสงฆ์” </b>เป็นสิ่งจำเป็นอย่างยิ่งยวด<br/><br/>สถานการณ์วิกฤติองค์กรสงฆ์ในพม่า ไม่ต่างจากคณะสงฆ์ไทยนั่นคือ <b>“วิกฤติศักยภาพบุคคล” </b>ผู้สืบทอดศาสนทายาท เดิมที่ผ่านมาคณะสงฆ์ไทยเน้น <b>“สร้างศาสนวัตถุ” </b>ปัจจุบันแม้คณะสงฆ์ไทยจะหันไปเน้น<b> “การพัฒนาศาสนบุคคล” </b>แต่ก็เกือบสาย เพราะคน<b> “บวชเรียนน้อย” </b>ลดไปอย่างน่าใจหาย วัดร้างเพิ่มขึ้น บางวัดมีพระภิกษุจำพรรษาไม่ถึง 3 รูป ในชนบทห่างไกลบางวัดมีแต่พระภิกษุสูงวัยเฝ้าวัดเพียงรูปเดียว..<b>ซ้ำบางวัดเจ้าคณะตำบล เจ้าคณะอำเภอต้องจ้างพระภิกษุไปจำพรรษาเพื่อมิให้วัดร้าง..</b></p>
      <figure>
        <img src="https://www.dailynews.co.th/admin/upload/20191112/news_QfJHOmGeLb143529_533.jpg?v=20191118167?v=4192"/>
      </figure>
      <figure>
        <img src="https://www.dailynews.co.th/admin/upload/20191112/news_VCRyeBBwxu143530_533.jpg?v=20191118167?v=4532"/>
      </figure>
      <p>คณะสงฆ์มอญในพม่าปัจจุบันกำลังเดินรอยคณะสงฆ์ไทย คือ <b>คนบวชน้อยลง จำนวนพระภิกษุ สามเณรลดลงเป็นจนแทบวิกฤติ..</b>และที่วิกฤติที่สุดคือ คณะสงฆ์มอญปรับตัวไม่ทันกับความเปลี่ยนแปลงของโลกสมัยใหม่ กำลังจะกลายเป็น <b>“กลุ่มคนล้าหลัง” </b>ในสังคมพม่าที่กำลังพัฒนาอย่างรวดเร็ว<br/><br/>หลังการเซ็น MOU เกิดขึ้นเมื่อวันที่ 9 พฤศจิกายนที่ผ่านมาระหว่างมหาวิทยาลัยสงฆ์ทั้ง 2 แห่ง <b>ปัญหาวิกฤติด้านศักยภาพคงได้รับการพัฒนาขึ้น </b>โดยนำศาสตร์สมัยใหม่จากวิทยาลัยพุทธศาสน์นานาชาติ(IBSC) มหาวิทยาลัยมหาจุฬาลงกรณราชวิทยาลัยเข้าไปเติมเต็ม, มหาวิทยาสงฆ์มอญมีแผนการพัฒนาแบบระยะสั้น ระยะยาวที่ชัดเจนมากยิ่งขึ้น เมื่อกรอบทำงานชัดการเดินทางไปสู่เป้าหมาย..คงหวังได้มากยิ่งขึ้น</p>
      <figure>
        <img src="https://www.dailynews.co.th/admin/upload/20191112/news_uLPjPQLDif143528_533.jpg?v=20191118167?v=9579"/>
      </figure>
      <p>บางคนอาจจะมีคำถามว่าทำไมแค่การเซ็น <b>MOU </b>จึงมีความพยายามมาตั้ง 5 ปี หากต้องเล่าเป็นเรื่องยาวหากต้องการรู้ท่านผู้อ่านเข้าไปอ่านที่เวปไซร์ข่าวศาสนา <a href="https://thebuddh.com/">https://thebuddh.com</a> ได้อย่างละเอียด<br/><br/>คณสงฆ์มอญหรือคณะสงฆ์รามัญนิกาย เป็นคณะสงฆ์ที่เก่าแก่ในภูมิภาคนี้เกิดมีก่อนมหานิกาย ธรรมยุติกนิกายในไทย คณะสงฆ์ไทยรับแบบแผนธรรมเนียมปฎิบัติมาจากคณะสงฆ์รามัญนิกายหลายประการโดยเฉพาะธรรมยุติกนิกายรับวัตรปฎิบัติมาแทบทุกกระเบียดนิ้ว</p>
      <figure>
        <img src="https://www.dailynews.co.th/admin/upload/20191112/news_gwBkpcqxlQ143528_533.jpg?v=20191118167?v=2782"/>
      </figure>
      <figure>
        <img src="https://www.dailynews.co.th/admin/upload/20191112/news_dfPIIgmCQN143529_533.jpg?v=20191118167?v=7690"/>
      </figure>
      <p>ในอดีตการศึกษาของคณะสงฆ์มอญเป็นศูนย์กลางในภูมิภาคนี้ หลังมอญสิ้นแผ่นดินเมื่อปีพุทธราช 2300 เมื่อ 262 ปีมาแล้ว ความรุ่งเรื่องของมอญก็ค่อยๆ เสื่อมลง และคนมอญจำนวนมากอพยพมาพึ่งพระบรมโพธิสมภารในสยาม พร้อมกับนำศิลปะ องค์ความรู้มาสู่ราชสำนักสยาม และพระมหากษัตริย์ไทยก็ชุบเลี้ยงเอาไว้<br/>การกลับไปช่วยเหลือคณะสงฆ์มอญคราวนี้ของคณะสงฆ์ไทยนำโดย<b> พระมหาหรรษา ธมฺมหาโส</b> ผอ.วิทยาลัยพุทธศาสน์นานาชาติ มหาจุฬา ฯ</p>
      <figure>
        <img src="https://www.dailynews.co.th/admin/upload/20191112/news_GCuEVHRkoC143530_533.jpg?v=20191118167?v=5003"/>
      </figure>
      <p>นับเป็นปรากฎการณ์ใหม่ที่ทำให้คนมอญหลายคนยกขึ้นในวงสนทนาว่า <b>“หวนระลึกถึงสมัยครั้งสุโขทัยยุคพ่อขุนรามคำแหงมะกะทูอดีตกษัตริย์มอญ”</b> ก็ได้รับความเมตตาจากพระมหากษัตริย์ไทยให้กลับมาฟื้นฟูแผ่นดินเกิด โดยยกลูกสาวกลับมาร่วมพัฒนาแผ่นดินด้วย<br/><br/><b>เฉกเช่นเดียวกัน ปัจจุบันพระสงฆ์และคนมอญเป็นจำนวนมากในพม่า เชื่อแบบฝั่งใจว่า วันหนึ่งคนมอญในประเทศไทย จะกลับไปช่วยเหลือฟื้นฟูแผ่นดินบรรพบุรุษ..หงสาวดี</b><br/>…..............................<br/>คอลัมน์ : <mark><b>ริ้วผ้าเหลือง</b></mark><br/>โดย <mark><b>“เปรียญ10”</b></mark> :<b> riwpaalueng@gmail.com<br/></b><br/> </p>
    </article>
  </body>
</html>