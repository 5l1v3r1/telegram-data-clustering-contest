<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683842/ekthesi-gia-ta-narkotika-stin-ellada-pano-apo-390-ekat-evro-i-axi"/>
    <meta property="og:site_name" content="enikos.gr"/>
    <meta property="article:published_time" content="2019-11-13T04:38:00+00:00"/>
    <meta property="og:title" content="Έκθεση για τα ναρκωτικά στην Ελλάδα: Πάνω από 390 εκατ. ευρώ η αξία όσων κατασχέθηκαν το 2018 - Άνδρες, άνω των 30 ετών η πλειοψηφία των νεκρών"/>
    <meta property="og:description" content="Ξεπερνά τα 390 εκατ. ευρώ η εμπορική αξία των ναρκωτικών που κατασχέθηκαν στη χώρα μας το 2018..."/>
  </head>
  <body>
    <article>
      <h1>Έκθεση για τα ναρκωτικά στην Ελλάδα: Πάνω από 390 εκατ. ευρώ η αξία όσων κατασχέθηκαν το 2018 - Άνδρες, άνω των 30 ετών η πλειοψηφία των νεκρών</h1>
      <address>
        <time datetime="2019-11-13T04:38:00+00:00">13 Nov 2019, 04:38</time>
      </address>
      <p>Ξεπερνά τα 390 εκατ. ευρώ η εμπορική αξία των <a href="http://www.enikos.gr/society/683597/deka-syllipseis-gia-narkotika-se-kentro-diaskedasis-sto-gkazi">ναρκωτικών </a>που κατασχέθηκαν στη χώρα μας το 2018, όπως προκύπτει από την Έκθεση του Συντονιστικού Οργάνου Δίωξης Ναρκωτικών (ΣΟΔΝ) και Εθνικής Μονάδας Πληροφοριών (ΕΜΠ), που δόθηκε χθες στη δημοσιότητα.</p>
      <p>Σύμφωνα με την έκθεση, η Ελλάδα χαρακτηρίζεται ως μία από τις «πύλες εισόδου» των ναρκωτικών ουσιών που εισάγονται στην Ευρώπη, καθώς βρίσκεται πάνω σε έναν από τους κυριότερους δρόμους διακίνησης ναρκωτικών, το λεγόμενο «Βαλκανικό Άξονα», ο οποίος ενώνει τις περιοχές με τη μεγαλύτερη παραγωγή οπιούχων στον κόσμο (Κεντρική Ασία) και τη γειτονική Μέση Ανατολή με τις χώρες της βορειοδυτικής Ευρώπης, που αποτελούν σημαντικότατους καταναλωτές των παραγόμενων ναρκωτικών ουσιών.</p>
      <p>Σε σχέση με τους θανάτους από χρήση ναρκωτικών, το 2018 στη χώρα μας έχασαν τη ζωή τους 29 άτομα. Οι 27 ήταν άνδρες και οι δύο γυναίκες, ενώ τα θύματα είναι κατά ποσοστό 96,55% Έλληνες υπήκοοι.</p>
      <p>Από το σύνολο των θανάτων, οι 28 οφείλονται στη χρήση ηρωίνης-μορφίνης (ποσοστό 96,55%) και ένας σε ψυχοτρόπες ουσίες (ποσοστό 3,45%).</p>
      <p>Οι περισσότεροι θάνατοι από χρήση ναρκωτικών ουσιών διαπιστώθηκαν στην ηλικιακή ομάδα 30 και άνω, σε ποσοστό 89,66%, και ακολουθεί η ηλικιακή ομάδα των 20-29 ετών, με ποσοστό 6,9%. Επίσης, ερευνώνται και καταγράφονται 61 περιπτώσεις θανάτων που αναφέρθηκαν έως 31/12/2018 στο σύνολο της χώρας και δεν έχουν αποσταλεί από τις αρμόδιες ιατροδικαστικές υπηρεσίες οι τοξικολογικές και ιατροδικαστικές εξετάσεις.</p>
      <p>Σύμφωνα με την έκθεση, για δεύτερη συνεχόμενη χρονιά πραγματοποιήθηκαν πολύ μεγάλες κατασχέσεις ποσοτήτων κατεργασμένης κάνναβης σε πλοία διερχόμενα νότια της Κρήτης. Σε ποσοστό 62%, η προέλευση της κατασχεμένης ακατέργαστης κάνναβης ήταν από την Αλβανία. Οι κατασχέσεις καλλιεργηθέντων δενδρυλλίων κάνναβης αυξήθηκαν σε ποσοστό 84,6%.</p>
      <p>Επίσης το 2018 πραγματοποιήθηκε η μεγαλύτερη κατάσχεση δισκίων capatagon (3.127.360), ενώ κατασχέθηκε ποσότητα 3.020 κιλών της πρόδρομης ουσίας ΒΜΚ που επρόκειτο να χρησιμοποιηθεί για την παρασκευή 4.000.000 δισκίων έκστασης XTC.</p>
      <p>Σημειώνεται πως σε συνεργασία των ελληνικών αρχών με τις αρχές του Εκουαδόρ κατασχέθηκαν συνολικά 560 κιλά κοκαΐνης, ενώ εξαρθρώθηκαν δύο εγκληματικές οργανώσεις.</p>
      <p>Όπως υπογραμμίζεται, στην έκθεση τα προαναφερόμενα σε συνδυασμό, αφενός με τις δυσχερείς οικονομικές συνθήκες που έχουν διαμορφωθεί και αφετέρου με τη γενικότερη αστάθεια στο γεωπολιτικό πεδίο, καθιστούν την Ελλάδα περιοχή ιδιαίτερου ενδιαφέροντος και δράσης για τα δίκτυα διακίνησης ναρκωτικών.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683597/deka-syllipseis-gia-narkotika-se-kentro-diaskedasis-sto-gkazi%0A%20%20%20%20%0A"/>
        <a href="http://www.enikos.gr/society/683465/simera-to-spanio-astronomiko-fainomeno-tis-diavasis-tou-ermi-bros%0A%20%20%20%20%0A"/>
        <a href="http://www.enikos.gr/society/682885/psifizo-dagkoto-i-richno-mavro-pos-proilthan-oi-ekfraseis-stin-ek%0A%20%20%20%20%0A"/>
        <a href="http://www.enikos.gr/society/683309/sok-stin-evvoia-dyo-nekroi-apo-anatropi-trakter%0A%20%20%20%20%0A"/>
        <a href="http://www.enikos.gr/society/683092/epicheirisi-tis-elas-gia-narkotika-sta-exarcheia-tesseris-syllips%0A%20%20%20%20%0A"/>
        <a href="http://www.enikos.gr/society/683000/spanio-astronomiko-fainomeno-orato-kai-stin-ellada-tha-xanasymvei%0A%20%20%20%20%0A"/>
        <a href="http://www.enikos.gr/society/682678/entyposiakes-eikones-apo-ti-megali-stratiotiki-askisi-medousa-9-p%0A%20%20%20%20%0A"/>
        <a href="http://www.enikos.gr/society/682723/baraz-tourkikon-paraviaseon-sto-aigaio%0A%20%20%20%20%0A"/>
        <a href="http://www.enikos.gr/society/682095/thlivero-rekor-tis-elladas-stin-kakopoiisi-ton-zoon-video%0A%20%20%20%20%0A"/>
      </related>
    </article>
  </body>
</html>