<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/13/economy/economy-greece/erxontai-ayksiseis-se-kyries-kai-epikourikes-syntakseis-mazi-me-anadromika/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-13T05:15:49+00:00"/>
    <meta property="og:title" content="Ερχονται αυξήσεις σε κύριες και επικουρικές συντάξεις, μαζί με αναδρομικά"/>
    <meta property="og:description" content="Το νέο ασφαλιστικό νομοσχέδιο ετοιμάζεται από το υπουργείο Εργασίας με στόχο να κατατεθεί στις αρχές Ιανουαρίου. Μετά την ισχύ του νέου νόμου θα καταβληθούν οι αυξήσεις ενώ τα αναδρομικά εκτιμάται ότι θα καταβληθούν τον Φεβρουάριο ή τον Μάρτιο."/>
  </head>
  <body>
    <article>
      <h6 class="kicker">Τι σχεδιάζεται</h6>
      <h1>Ερχονται αυξήσεις σε κύριες και επικουρικές συντάξεις, μαζί με αναδρομικά</h1>
      <h2>Το νέο ασφαλιστικό νομοσχέδιο ετοιμάζεται από το υπουργείο Εργασίας με στόχο να κατατεθεί στις αρχές Ιανουαρίου. Μετά την ισχύ του νέου νόμου θα καταβληθούν οι αυξήσεις ενώ τα αναδρομικά εκτιμάται ότι θα καταβληθούν τον Φεβρουάριο ή τον Μάρτιο.</h2>
      <address><time datetime="2019-11-13T05:15:49+00:00">13 Nov 2019, 05:15</time> by <a rel="author" href="https://www.tanea.gr/editor/%ce%b3%ce%b5%cf%89%cf%81%ce%b3%ce%ac%ce%ba%ce%b7%cf%82-%ce%b7%ce%bb%ce%af%ce%b1%cf%82/" target="_blank">Γεωργάκης Ηλίας</a></address>
      <p>Αυξήσεις στις κύριες και στις επικουρικές συντάξεις και αναδρομικά από 4 Οκτωβρίου 2019, όπως προβλέπει η απόφαση του ΣτΕ, έρχονται με το νέο ασφαλιστικό νομοσχέδιο που πρόκειται να κατατεθεί στη Βουλή στις αρχές Ιανουαρίου. Ωφελημένοι από τις αυξήσεις θα είναι συνολικά 1,5 εκατομμύρια συνταξιούχοι, αφού σύμφωνα με τους υπολογισμούς του υπουργείου Εργασίας, μία στις τρεις κύριες και επικουρικές συντάξεις οι οποίες καταβάλλονται σήμερα θα λάβει αύξηση ανάλογα με τα έτη ασφάλισης των δικαιούχων αλλά και τα ποσοστά αναπλήρωσης που ισχύουν ή θα ισχύσουν κατά περίπτωση.</p>
      <p>Ο υπουργός Εργασίας Γιάννης Βρούτσης έχει ήδη προαναγγείλει μέσω των «ΝΕΩΝ» ότι με βάση τις πρόσφατες αποφάσεις του ΣτΕ θα δοθούν αναδρομικά στις νέες κύριες και στις επικουρικές συντάξεις με έναρξη την 4η Οκτωβρίου 2019 και μέχρι τη δημοσίευση του νέου ασφαλιστικού νόμου ο οποίος θα προβλέπει αλλαγές στα ποσοστά αναπλήρωσης. Τονίζεται ότι με απόφαση του ΣτΕ κρίθηκαν αντισυνταγματικά τα ποσοστά αναπλήρωσης του νόμου Κατρούγκαλου, που καθορίζουν το ύψος της ανταποδοτικής σύνταξης, καθώς και η περικοπή των επικουρικών συντάξεων (άθροισμα κύριας και επικουρικής άνω των 1.300 ευρώ).</p>
      <p>
        <a href="https://www.in.gr/2019/11/13/greece/ekriktiko-klima-enopsei-polytexneiou-mparaz-katalipseon-se-aei-dogma-midenikis-anoxis-apo-tin-el/">Διαβάστε επίσης : Εκρηκτικό το κλίμα ενόψει Πολυτεχνείου - Μπαράζ καταλήψεων σε ΑΕΙ - Δόγμα μηδενικής ανοχής από την ΕΛ.ΑΣ.</a>
      </p>
      <p>Το νέο ασφαλιστικό νομοσχέδιο ετοιμάζεται από το υπουργείο Εργασίας με στόχο να κατατεθεί στις αρχές Ιανουαρίου. Μετά την ισχύ του νέου νόμου θα καταβληθούν οι αυξήσεις ενώ τα αναδρομικά εκτιμάται ότι θα καταβληθούν τον Φεβρουάριο ή τον Μάρτιο.</p>
      <p>Ειδικά για τις νέες κύριες συντάξεις (μετά τον νόμο Κατρούγκαλου) θα υπολογιστούν με τα νέα και μεγαλύτερα ποσοστά και όσοι έχουν από 30 έτη και η αύξησή τους θα κυμαίνεται, ανάλογα με τον μισθό και τα έτη ασφάλισης. Με τα ως τώρα δεδομένα και τα υπό επεξεργασία νέα ποσοστά αναπλήρωσης πιο κερδισμένοι βγαίνουν όσοι έχουν πάνω από 35 έτη και αποδοχές άνω των 1.700 ευρώ.</p>
      <h3>Αύξηση συντελεστών</h3>
      <p>Σύμφωνα με πληροφορίες των «ΝΕΩΝ», η μία επιλογή είναι να αυξηθούν οι σημερινοί συντελεστές του νόμου Κατρούγκαλου κατά 10% μετά τα 30 έτη ασφάλισης, όπου και παρατηρούνται οι μεγαλύτερες μειώσεις συντάξεων ανεξαρτήτως μισθού, σε σχέση με τα ποσά συντάξεων πριν από τον νόμο 4387/2016. Η δεύτερη επιλογή είναι να αυξηθούν πάνω από 10% οι συντελεστές αναπλήρωσης μετά τα 33-35 έτη ή και μετά τα 37 έτη, ώστε να υπάρξει κίνητρο για μεγάλη σύνταξη μεν, αλλά με ανάλογη αύξηση των ετών εργασίας.</p>
      <p>Τονίζεται πάντως ότι κερδισμένοι είτε με αύξηση σύνταξης είτε με μείωση και μηδενισμό της προσωπικής διαφοράς βγαίνουν και 2 εκατ. παλαιοί συνταξιούχοι (πριν από τον Νόμο 4387/2016) διότι οι συντάξεις τους θα επανυπολογιστούν ξανά με τα νέα ποσοστά αναπλήρωσης και θα πάρουν μεγαλύτερα ποσά από αυτά που έβγαλε ο επανυπολογισμός των συντάξεών τους με τα ποσοστά του νόμου Κατρούγκαλου που καταργούνται με την απόφαση του ΣτΕ.</p>
      <p>Οσον αφορά τις εκκρεμείς κύριες συντάξεις έρχονται αυξήσεις δύο ταχυτήτων. Σύμφωνα με τα στοιχεία του ΕΦΚΑ, σήμερα εκκρεμούν 189.851 κύριες συντάξεις. Η δημοσίευση των αποφάσεων του ΣτΕ στις 4 του περασμένου Οκτωβρίου τράβηξε μια διαχωριστική γραμμή και για τις εκκρεμείς συντάξεις, τουλάχιστον για όσους έχουν αποχωρήσει με περισσότερα από 30 έτη ασφάλισης.</p>
      <p>Τα αναδρομικά των εν λόγω συντάξεων που θα εκδοθούν στο προσεχές μέλλον πρέπει να υπολογιστούν με διπλό τρόπο:</p>
      <p>- Για την περίοδο από την υποβολή της αίτησης συνταξιοδότησης και μέχρι την 4η Οκτωβρίου 2019 τα αναδρομικά της σύνταξης πρέπει να υπολογιστούν με τα παλαιά ποσοστά αναπλήρωσης του νόμου Κατρούγκαλου του 2016.</p>
      <p>- Για την περίοδο από την 4η Οκτωβρίου και μέχρι την έκδοση της οριστικής συνταξιοδοτικής απόφασης, τα αναδρομικά της σύνταξης πρέπει να υπολογιστούν με τα νέα ποσοστά αναπλήρωσης, τα οποία αναμένεται να θεσμοθετηθούν τον ερχόμενο Ιανουάριο.</p>
      <p> </p>
      <p> </p>
      <p> </p>
      <p>
        <a href="https://www.tanea.gr/2019/11/12/greece/synagermos-gia-epitheseis-apo-taratses-stin-astynomia/">Συναγερμός για επιθέσεις από ταράτσες στην Αστυνομία</a>
      </p>
    </article>
  </body>
</html>