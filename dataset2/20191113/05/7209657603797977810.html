<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/nave-italiana-attaccata-1.4882885"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T05:35:11+00:00"/>
    <meta property="og:title" content="Nave italiana attaccata in Messico dai pirati. &quot;Pensavo, ora mi uccidono&quot;"/>
    <meta property="og:description" content="Il drammatico racconto di Andrea Di Palma, il marittimo di Punta Marina colpito da un proiettile alle gambe: &quot;Le urla, poi quelle persone a volto coperto verso di me&quot;"/>
  </head>
  <body>
    <article>
      <h1>Nave italiana attaccata in Messico dai pirati. "Pensavo, ora mi uccidono"</h1>
      <h2>Il drammatico racconto di Andrea Di Palma, il marittimo di Punta Marina colpito da un proiettile alle gambe: "Le urla, poi quelle persone a volto coperto verso di me"</h2>
      <address><time datetime="2019-11-13T05:35:11+00:00">13 Nov 2019, 05:35</time> by <a rel="author">LORENZO TAZZARI</a></address>
      <p>Ravenna, 13 novembre 2019 - Ha temuto il peggio. Invece uno dei banditi, con <b>la pistola in mano</b>, lo ha aiutato <b>a tamponare una ferita </b>alla gamba, con una pallottola passata a un centimetro dall’arteria femorale. «Sì, temevo che fossero entrati <b>per finirmi</b>, invece mi hanno aiutato a fermare l’emorragia», dice Andrea Di Palma, uno dei due marittimi rimasti feriti (l’altro è Vincenzo Grosso, di Molfetta) durante <a href="https://www.ilrestodelcarlino.it/ravenna/cronaca/nave-pirati-messico-micoperi-1.4881740">l’assalto dei pirati alla nave Remas della Micoperi</a>, nel Golfo del Messico. Andrea, soprannominato ‘Coco’, è uno di famiglia in casa dell’amministratore delegato della società ravennate, Silvio Bartolotti. Ha 42 anni, la stessa età di Claudio Bartolotti, vice presidente della Micoperi, e sono stati compagni d’infanzia. Tuttora si frequentano con le rispettive famiglie. Quando, con Silvio Bartolotti, raggiungiamo al telefono Di Palma, in Italia sono le 14, circa le 7 del mattino in Messico.</p>
      <p>«Sono stato <b>colpito a entrambe le gambe</b>» racconta. «Ora le ferite cominciano a <b>farmi un po’ male</b>, ma non quanto mi sarei aspettato». Andrea racconta cosa è accaduto nella serata di lunedì, quando in Italia erano le 3 di ieri mattina. «Era l’imbrunire, io mi trovavo in una saletta. Ho sentito delle urla e ho aperto la porta. Ho visto <b><a href="https://www.quotidiano.net/esteri/assalto-pirati-nave-italiana-1.4881644">tre persone a volto coperto</a> </b>che correvano verso di me. Ho capito subito che eravamo in una situazione di emergenza, ho richiuso la porta e stavo pensando a cosa fare. Dal corridoio è partito <b>un colpo di pistola </b>che ha bucato la porta, mi ha trapassato la gamba destra e si è conficcato nella sinistra. Mi sono ritrovato in una <b>pozza di sangue</b>. Per fortuna il colpo è stato sparato verso il basso, altrimenti a quest’ora non sarei a raccontare questo episodio».</p>
      <p>Di Palma si ritrova a terra, con il suo sangue tutto attorno. «Ho subito pensato che sarebbero entrati per finirmi – spiega ancora – perché in quelle circostanze non puoi pensare diversamente». Invece, hanno notato l’uomo in una pozza di sangue e <b>sono scappati</b>. «Uno di loro, prima della fuga, mi ha <b>legato uno straccio attorno a una gamba</b>, come fosse un laccio emostatico». I medici gli hanno detto che il proiettile è passato a un centimetro da entrambe le arterie femorali: «Sono stato fortunato. Ancora non si è deciso se e dove sarò operato».</p>
      <p>A Ciudad del Carmen è atteso Fabio Bartolotti, che ha lasciato la sede della Micoperi a Città del Messico per raggiungere la località dove è attraccata la nave. «Lo so, me lo ha detto Silvio. Hanno molta premura per me. Non so però cosa decideranno. Se verrò curato qui a Ciudad del Carmen o se <b>mi trasferiranno a Città del Messico </b>che, comunque, dista parecchio da qui».</p>
      <figure>
        <iframe data-src="https://www.google.com/maps/embed?pb=!1m14!1m8!1m3!1d483889.75521880545!2d-91.658326!3d18.646545!3m2!1i1024!2i768!4f13.1!3m3!1m2!1s0x85f107095727efc5%3A0x9d5f9130697691c5!2sCiudad%20del%20Carmen%2C%20Campeche%2C%20Messico!5e0!3m2!1sit!2sit!4v1573595891255!5m2!1sit!2sit" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ravenna/cronaca/nave-pirati-messico-micoperi-1.4881740"/>
      </related>
    </article>
  </body>
</html>