<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/oblachno-vreme-s-valezhi-v-yugozapadna-blgariya-406591.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T05:39:41+00:00"/>
    <meta property="og:title" content="Облачно време с валежи в Югозападна България"/>
    <meta property="og:description" content="Максималните температури ще са между 16° и 21°, на места в СИ България - до 23-24°"/>
  </head>
  <body>
    <article>
      <h1>Облачно време с валежи в Югозападна България</h1>
      <address><time datetime="2019-11-13T05:39:41+00:00">13 Nov 2019, 05:39</time> by <a rel="author">Редактори</a></address>
      <p>Предимно облачно време очакват синоптиците за сряда, 13 ноември, става ясно от прогнозата на НИМХ. Валежите в Югозападна България ще се усилят и на места ще са значителни. Вятърът ще е от югоизток, предимно умерен. Максималните температури ще са между 16° и 21°, на места в Североизточна България - до 23-24°.</p>
      <p>Над Черноморието облачността ще е значителна, но ще се задържи без валежи. Ще духа умерен изток-югоизточен вятър. Максималните температури на въздуха ще са между 17° и 20°. Температурата на морската вода е 17°. Вълнението на морето ще се усили до 3 бала=</p>
      <p>Над планините няма да е подходящо за туризъм. Ще е облачно и ветровито. Дъждовно ще е над Рило-Родопския масив и на места там количествата на валежа ще са значителни. По най-високите върхове на Рила и Пирин дъждът ще преминава в сняг. Вятърът ще е силен на моменти и бурен от юг. Максималната температура на височина 1200 метра ще е около 13°, на 2000 – около 6°.</p>
      <p>Атмосферното налягане е по-ниско от средното за месеца и ще продължи да се понижава.</p>
      <p>В четвъртък ще преобладава облачно време. Все още ще превалява, на повече места в източната половина от страната, но от югозапад валежите ще спират, по-късно и облачността ще се разкъса. Вятърът ще остане от югоизток, ще бъде предимно умерен. Минималните температури ще бъдат предимно между 9° и 14°, а максималните - между 14° и 19°.</p>
      <p>В петък и събота вятърът ще бъде от юг-югозапад, предимно слаб. Ще е без валежи, на места в низините и котловините - с ниска облачност. Временни разкъсвания и намаления на облачността ще има в следобедните часове. Максималните температури ще бъдат предимно между 15° и 20°, минимални - между 6° и 11°. В планините и планинските райони ще бъде предимно слънчево, с разкъсана висока облачност; отново ще се затопли.</p>
    </article>
  </body>
</html>