<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/suudi-yetkililerden-geri-adim-feminizmi-asirilikci-fikir-olarak-gosteren-kamu-spotu-kaldir"/>
    <meta property="og:site_name" content="euronews"/>
    <meta property="article:published_time" content="2019-11-13T05:45:17+00:00"/>
    <meta property="og:title" content="Suudi yetkililerden geri adım: Feminizm 'aşırılıkçı fikir' değil"/>
    <meta property="og:description" content="Suudi Arabistan'da Aşırılıkla Mücadele Genel Müdürlüğü, feminizmi, eş cinselliği ve ateizmi aşırılıkçı fikirler olarak sınıflandıran kamu spotunu yayından kaldırdı. Suudi makamlar kamu spotu videosunu yapan &quot;bireyleri&quot; suçlayarak kendi görüşlerini yansıtmadığını söyledi"/>
  </head>
  <body>
    <article>
      <h1>Suudi yetkililerden geri adım: Feminizm 'aşırılıkçı fikir' değil</h1>
      <address><time datetime="2019-11-13T05:45:17+00:00">13 Nov 2019, 05:45</time> by <a rel="author">Gizem Sade</a></address>
      <p>Suudi Arabistan'da Aşırılıkla Mücadele Genel Müdürlüğü, feminizmi, eş cinselliği ve ateizmi aşırılıkçı fikirler olarak sınıflandıran kamu spotunu yayından kaldırdı. Suudi makamlar kamu spotu videosunu yapan "bireyleri" suçlayarak kendi görüşlerini yansıtmadığını söyledi.</p>
      <p>Aşırılıkla Mücadele Genel Müdürlüğü Suudi devlet televizyonunda salı günü yayınlanan açıklamada, kamu spotunda aşırılıkçılığın tanımlanmasında birtakım yanlışlıklar yapıldığını, ancak bu hataların videoyu yapanların işini düzgün yapmaması sonucu ortaya çıktığını ifade etti.</p>
      <p>Bir başka açıklamadaysa devlete bağlı Suudi İnsan Hakları Komisyonu, feminizmin bir suç olmadığını ve krallığın "kadın haklarına büyük önem verdiğini" söyledi.</p>
      <p>Ancak yapılan her iki açıklamada da kamu spotunda eş cinsellik ve ateizmin "aşırılıkçı fikirler" olarak tanımlanması hakkında yorum yapılmadı.</p>
      <p>Kamu spotu, Suudi Krallığına direkt olarak bağlı Aşırılıkla Mücadele Genel Müdürlüğü'nün resmi sosyal medya hesabından <a href="https://tr.euronews.com/2019/11/12/suudi-kamu-spotu-feminizm-ve-es-cinsellik-tekfir-edilmis-asirilikci-fikirler">yayınlanmıştı.</a> Video, salı günü sosyal medya hesabından kaldırıldı.</p>
      <p>Suudi Arabistan bir süredir petrole bağımlı ekonomisini dönüştürmek için yabancı yatırımcı çekme planları kapsamında daha ılımlı bir İslam modeline yöneldi.</p>
      <ul>
        <li>
          <a href="https://tr.euronews.com/2019/11/12/suudi-arabistanda-uc-aktore-tiyatro-oyunu-sirasinda-sahnede-bicakli-saldiri">Suudi Arabistan'da üç aktöre tiyatro oyunu sırasında sahnede bıçaklı saldırı</a>
        </li>
        <li>
          <a href="https://tr.euronews.com/2019/11/12/ispanya-super-kupa-turnuvas-suudi-arabistanda-yapilacak-gelirler-kadin-futbol-ligine-gidec">İspanya Süper Kupa Turnuvası Suudi Arabistan'da yapılacak: Gelirler kadın futbol ligine gidecek</a>
        </li>
      </ul>
      <p>Feminizm ve eşcinselliği aşırılık olarak tanıtan video ülkenin "hoşgörülü ve ılımlı" bir imaj çizmeye çalıştığı dönemde geldi.</p>
      <p>Suudi yönetimi son zamanda sosyal kısıtlamaları gevşeterek yeni turist vizesi uygulaması <a href="https://tr.euronews.com/2019/09/29/kaplarini-turistlere-acan-suudi-arabistanda-ziyaretcilerin-dikkat-etmesi-gereken-19-kural">başlattı.</a></p>
      <p>Ancak ülkedeki aydınlar, aktivistler ve din adamları başta olmak üzere muhalif kanat tutuklamalar ve baskılarla susturulmaya devam ediyor.</p>
      <p>Kadınların araç kullanım yasağı <a href="https://tr.euronews.com/2019/11/13/Suudi%20Arabistan'da%20kad%C4%B1nlar%20ehliyet%20almaya%20ba%C5%9Flad%C4%B1">kalkmadan</a> haftalar önce onlarca kadın aktivist gözaltına alınmıştı. Savcılık yaptığı açıklamada kadın aktivistlerin Suudi çıkarlarına zarar verme ve yurt dışındaki düşman unsurlara destek verme şüphesiyle tutuklandığını söylemişti.</p>
      <p>Ek kaynaklar<b> • Reuters</b></p>
    </article>
  </body>
</html>