<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/tram-lukaviv-koli-stverdzhuvav-scho-neznayomiy-z-levom-parnasom-ta-igorem-frumanom-329451_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T05:28:00+00:00"/>
    <meta property="og:title" content="Трамп лукавив, коли стверджував, що незнайомий з Левом Парнасом та Ігорем Фруманом"/>
    <meta property="og:description" content="Американські журналісти знайшли докази, що Трамп зустрічався з бізнесменами як мінімум десять разів"/>
  </head>
  <body>
    <article>
      <h1>Трамп лукавив, коли стверджував, що незнайомий з Левом Парнасом та Ігорем Фруманом</h1>
      <h2>Американські журналісти знайшли докази, що Трамп зустрічався з бізнесменами як мінімум десять разів</h2>
      <address>
        <time datetime="2019-11-13T05:28:00+00:00">13 Nov 2019, 05:28</time>
      </address>
      <p>Журналісти в США розкопали докази того, що президент США <a href="https://dt.ua/POLITICS/stalo-vidomo-za-scho-zaareshtovani-v-ssha-blizki-do-dzhuliani-lev-parnas-i-igor-fruman-325980_.html"><b>Дональд Трамп все-таки мав справу з Левом Парнасом та Ігорем Фруманом</b></a>, хоча і заперечував їхнє знайомство.</p>
      <p>Попри заяви президента Трампа про те, що він не знайомий ні з Левом Парнасом, ні з Ігорем Фруманом, які потрапили в гучну історію з арештом у США через махінації з фінансуванням на виборах, CNN зібрав ряд доказів, які спростовують слова Трампа.</p>
      <p>Про це йдеться в <a href="https://edition.cnn.com/2019/11/12/politics/kfile-trump-interactions-giuliani-associates/index.html">розширеній статті на сайті телеканалу</a>, що вийшла в вівторок.</p>
      <p>"Президент Дональд Трамп мав щонайменше десять зустрічей з Левом Парнасом та Ігорем Фруманом, обвинуваченими подільниками Руді Джуліані, знайомство з якими президент заперечував", - зазначається в повідомленні.</p>
      <p>При цьому, телеканал представив докази прямих контактів цієї пари бізнесменів з Дональдом Трампом в період з березня 2014 по грудень 2018 року. Це включає VIP-фотографії під час президентської кампанії, факти зустрічі на заходах зі збору чималих пожертвувань, персональної вечері з президентом, а також під час святкування Хануки в Білому домі з президентом, віцепрезидентом та Джуліані.</p>
      <p>Як стверджують прокурори, Парнас та його бізнес-партнер Фруман фінансували в протизаконний спосіб республіканських політиків та їхні кампанії грошима іноземних громадян, намагаючись отримати вплив на них. Ця пара відзначилась і в допомозі особистому адвокату президента Руді Джуліані спробувати ініціювати розслідування проти колишнього віцепрезидента Джо Байдена, що пов'язувалось з Україною.</p>
      <p>Відтоді, як двом бізнесменам радянського походження були висунуті звинувачення, Трамп публічно заявив, що не знає ні Парнаса, ні Фрумана.</p>
      <p>"Я їх не знаю, - заявив тоді Трамп. - Я не знаю нічого про них. Я не знаю, чим вони займаються, і я не знаю, очевидно, що вони були клієнтами Руді (Джуліані – ред.). Вам доведеться спитати у Руді, я просто не знаю".</p>
      <p>Як відомо, Лев Парнас, Ігор Фруман, а також пов'язаний з ними Андрій Кукушкін були затримані в США у жовтні. Усіх їх звинувачують у причетності до незаконних переказів на передвиборні кампанії республіканських кандидатів, включаючи політичний комітет, який збирав пожертви для Трампа, на той час кандидата в президенти США.</p>
      <p>10 жовтня стало відомо, що близькі до адвоката президента США Дональда Трампа Руді Джуліані бізнесмени, які допомагали йому в справах, пов'язаних з Україною – Ігор Фруман і Лев Парнас, заарештовані в США. Їх <a href="https://dt.ua/POLITICS/stalo-vidomo-za-scho-zaareshtovani-v-ssha-blizki-do-dzhuliani-lev-parnas-i-igor-fruman-325980_.html"><b>заарештували за кримінальними обвинуваченнями в порушенні правил фінансування виборчих кампаній</b></a>. Крім того, повідомлялося, що бізнесмени намагалися впливати на рішення щодо заміни посла США в Україні Марі Йованович та шукати компромат на конкурента Трампа на майбутніх виборах Джо Байдена.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>