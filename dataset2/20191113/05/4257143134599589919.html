<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/meghosszabbitanak-az-iraki-magyar-katonai-misszio-mandatumat"/>
    <meta property="og:site_name" content="infostart"/>
    <meta property="article:published_time" content="2019-11-13T05:31:00+00:00"/>
    <meta property="og:title" content="Meghosszabbítanák az iraki magyar katonai misszió mandátumát"/>
    <meta property="og:description" content="A Magyar Honvédségnek az Iszlám Állam terrorszervezet elleni nemzetközi fellépésben való további részvételéről nyújtott be határozati javaslatot a Honvédelmi Minisztérium."/>
  </head>
  <body>
    <article>
      <h1>Meghosszabbítanák az iraki magyar katonai misszió mandátumát</h1>
      <address><time datetime="2019-11-13T05:31:00+00:00">13 Nov 2019, 05:31</time> by <a rel="author">Infostart</a></address>
      <h3>A Magyar Honvédségnek az Iszlám Állam terrorszervezet elleni nemzetközi fellépésben való további részvételéről nyújtott be határozati javaslatot a Honvédelmi Minisztérium.</h3>
      <p>A tárca közleménye szerint "Európa és Magyarország biztonságát első helyen továbbra is a tömeges migráció, és az azzal járó terrorizmus fenyegeti". Magyarország továbbra is a terrorizmus elleni küzdelem és Iszlám Állam terrorszervezet ellen szervezett nemzetközi koalíció elkötelezett tagja.</p>
      <p>Mint a tárca írja, a nemzetközi koalícióban való részvétel fenntartásával a terrorizmus elleni küzdelemhez való hozzájárulás mellett, tevékenyen tudják szolgálni az illegális migráció, illetve az azt kiváltó okok helyben történő megszüntetésére irányuló külpolitikai célkitűzéseket. A katonai szerepvállalással hozzájárulnak a magát Iszlám Államnak nevező terrorszervezet által üldözött keresztények védelméhez is.</p>
      <p>A HM ezért arra kéri az Országgyűlést, hogy adja hozzájárulását ahhoz, hogy a Magyar Honvédség továbbra is részt vegyen az Iszlám Állam elnevezésű terrorszervezet elleni nemzetközi koalíciós műveletekben.</p>
      <p>A határozat elfogadásával az Országgyűlés felhatalmazását adja, hogy egy, legfeljebb kétszáz fős, váltási időszakban négyszáz fős, a szükséges technikai eszközökkel, fegyverzettel, felszereléssel ellátott magyar katonai kontingenst állomásozzon az Irakban partnerképesség-építési, katonai segítségnyújtási és tanácsadási, őrző-védő és csapatkísérő feladatok ellátására 2021. december 31-ig.</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>