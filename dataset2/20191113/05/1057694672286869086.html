<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2033417/ilektroniki-plistiriasmi-afta-ine-ta-akinita-pou-vgenoun-apo-simera-sto-sfiri.html"/>
    <meta property="og:site_name" content="News.gr"/>
    <meta property="article:published_time" content="2019-11-13T05:48:36+00:00"/>
    <meta property="og:title" content="Ηλεκτρονικοί πλειστηριασμοί: Αυτά είναι τα ακίνητα που βγαίνουν από σήμερα στο σφυρί"/>
    <meta property="og:description" content="Σε πρώτη φάση βγαίνουν σε πλειστηριασμό 48 ακίνητα"/>
  </head>
  <body>
    <article>
      <h1>Ηλεκτρονικοί πλειστηριασμοί: Αυτά είναι τα ακίνητα που βγαίνουν από σήμερα στο σφυρί</h1>
      <address><time datetime="2019-11-13T05:48:36+00:00">13 Nov 2019, 05:48</time> by <a rel="author">5. Tριώροφη οικοδομή 800 τ.μ.</a></address>
      <h3>Σε πρώτη φάση βγαίνουν σε πλειστηριασμό 48 ακίνητα</h3>
      <p>Τους οφειλέτες της <a href="https://www.news.gr/tag/eforia">Εφορίας</a> οι οποίοι γύρισαν την πλάτη στη ρύθμιση των <a href="https://www.news.gr/tag/120-dosis">120 δόσεων</a> βάζει στο μάτι ο φοροεισπρακτικός μηχανισμός της <a href="https://www.news.gr/tag/aade">ΑΑΔΕ</a> επιστρατεύοντας όλα τα όπλα και κυρίως τις κατασχέσεις τραπεζικών λογαριασμών και τους πλειστηριασμούς ακινήτων. Στο κυνήγι των οφειλετών βρίσκονται και οι ράμπο του νεοσύστατου Κέντρου Είσπραξης Οφειλών Αττικής (ΚΕΟΦ Αττικής). Οι υπάλληλοι έχουν ήδη πιάσει δουλειά αναζητώντας τους οφειλέτες του Δημοσίου οι οποίοι αν και έχουν την οικονομική δυνατότητα είτε δεν εξοφλούν είτε δεν ρυθμίζουν τις οφειλές τους.</p>
      <p>Κατασχέσεις τραπεζικών λογαριασμών και πλειστηριασμοί ακινήτων βρίσκονται στην πρώτη γραμμή. Ηδη, έχει ξεκινήσει το σαφάρι της  αναζήτησης των οφειλετών οι οποίοι διαθέτουν ακίνητη περιουσία. Το ηλεκτρονικό σφυρί των πλειστηριασμών θα αρχίσει να χτυπάει μετά από πολύ καιρό. Σε πρώτη φάση βγαίνουν σε πλειστηριασμό 48 ακίνητα (διαμερίσματα, μονοκατοικίες, οικόπεδα, αγροτεμάχια) που ανήκουν κυρίως σε μεγαλοοφειλέτες του Δημοσίου. Οσο περνάει ο καιρός η λίστα θα μεγαλώνει.</p>
      <p>Μετά από μια μεγάλη ανάπαυλα, ξεκινούν από σήμερα οι ηλεκτρονικοί πλειστηριασμοί και ήδη έχουν δρομολογηθεί μέχρι και τις 12 Φεβρουαρίου. Βέβαια, καθημερινά η λίστα θα μακραίνει καθώς τα νομικά τμήματα των εφοριών ξεσκονίζουν  τα περιουσιακά στοιχεία όσων έχουν χρέη στο δημόσιο.</p>
      <p>Από το <a href="https://www.news.gr/tag/ypoyrgeio-oikonomikon">υπουργείο Οικονομικών</a> δηλώνουν ότι το επόμενο διάστημα οι πλειστηριασμοί και οι κατασχέσεις θα πάρουν φωτιά ενώ αυτοί που μπαίνουν πρώτοι και καλύτεροι στο στόχαστρο είναι οι οφειλέτες που αγνόησαν τη ρύθμιση της τελευταίας ευκαιρίας των 120 δόσεων. Αυτό σημαίνει ότι τα πράγματα δυσκολεύουν περισσότερο για τους 1,8 εκατομμύρια οφειλέτες της εφορίας, οι οποίοι είναι ανοιχτοί στην επιβολή αναγκαστικών μέτρων, δηλαδή σε κατασχέσεις και πλειστηριασμούς. Σύμφωνα με τη νομοθεσία τα ακίνητα που θα βγουν στον πλειστηριασμό αναρτώνται στην ηλεκτρονική πλατφόρμα των συμβολαιογράφων 10 ημέρες πριν από την έναρξη της διαδικασίας.</p>
      <p>Η τιμή εκκίνησης για τα ακίνητα των οφειλετών του Δημοσίου είναι η εμπορική αξία, η οποία προσδιορίζεται από τον δικαστικό κλητήρα ή ιδιώτη πιστοποιημένο εκτιμητή ακινήτων ανάλογα με την αξία του ακινήτου. Το <a href="https://www.news.gr/tag/elliniko-dimosio">ελληνικό Δημόσιο</a> πληρώνει κάθε εκτιμητή από 150 έως 1.000 ευρώ ανάλογα με την αξία και την κατηγορία του ακινήτου. Στην περίπτωση που για δύο συνεχόμενες φορές ο πλειστηριασμός κηρυχθεί άγονος θα μειώνεται η αρχική τιμή πρώτης προσφοράς. Είτε με εισήγηση της Ανεξάρτητης Αρχής Δημοσίων Εσόδων είτε με εισήγηση οποιουδήποτε από τους επισπεύδοντες.</p>
      <p>Ωστόσο, οι οφειλέτες έχουν τη δυνατότητα να σταματήσουν τους πλειστηριασμούς, αλλά και τα αναγκαστικά μέτρα που επιβάλλονται εις βάρος τους από τη φορολογική διοίκηση. Για να συμβεί αυτό πλέον θα πρέπει να εντάξουν τις οφειλές τους στην πάγια ρύθμιση τμηματικής εξόφλησης των οφειλών των 12 ή 24 δόσεων ανάλογα με το είδος της οφειλής και να την εξυπηρετούν. Δηλαδή να πληρώνουν κάθε μήνα το ποσό της δόσης που τους αναλογεί</p>
      <p>
        <b>Σύμφωνα με τον προγραμματισμό της ΑΑΔΕ:</b>
      </p>
      <p><b>1. Στις 20 Νοεμβρίου</b> βγαίνουν στον πλειστηριασμό δύο διαμερίσματα 88 τ.μ. και 122 τ.μ. αντίστοιχα τα οποία βρίσκεται επί της οδού Φοίβης και Αγγ. Μεταξά. Η τιμή πρώτης προσφοράς έχει ορισθεί στις 555.000 ευρώ.</p>
      <p><b>2.  Στις 27 Νοεμβρίου</b> βγαίνει στον πλειστηριασμό διαμέρισμα 123,95 τ.μ. με πάρκινγκ στη Λάρισα. Η τιμή πρώτης προσφοράς έχει ορισθεί στις 80.000 ευρώ.</p>
      <p><b>3.  Στις 27 Νοεμβρίου</b> βγαίνει στον πλειστηριασμό διαμέρισμα 123,95 τ.μ. με πάρκινγκ στη Λάρισα. Η τιμή πρώτης προσφοράς έχει ορισθεί στις 80.000 ευρώ.</p>
      <p><b>4.  Αγροτεμάχιο 3 στρεμμάτων</b> με δύο κατοικίες 268,58 και 245,67 τ.μ. με πισίνα βγαίνουν στον πλειστηριασμό και τα οποία βρίσκονται στην Αράχωβα. Τιμή πρώτης προσφοράς 930.000 ευρώ</p>
      <p><b>5. Tριώροφη οικοδομή 800 τ.μ.</b> με υπόγεια πάρκινγκ 17 θέσεων και ισόγειο πάρκινγκ  θέσεων εκπλειστηριάζεται στις 18 Δεκεμβρίου. τιμή πρώτης προσφοράς 2,65 εκατ. ευρώ.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2033444/kathigitis-petiche-foroapallagi-giati-metakomise-me-kano-gia-na-ergasti-se-alli-poli.html"/>
        <a href="https://www.news.gr/ellada/article/2029091/kinoniko-merisma-i-kinisis-tou-ikonomikou-epiteliou-gia-tin-dianomi-meta-tin-exangelia-tou-prothipourgou.html"/>
        <a href="https://www.news.gr/oikonomia/article/2027155/ofiles-ipsous-59-dis-evro-entachthikan-stis-120-dosis.html"/>
      </related>
    </article>
  </body>
</html>