<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-gala-zf-2019-21-noiembrie-30-de-ani-de-capitalism-30-de-ani-de-business-in-romania-3-generatii-de-antreprenori-cine-duce-romania-mai-departe-si-unde-18574163"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T05:42:00+00:00"/>
    <meta property="og:title" content="Urmează Gala ZF 2019, 21 noiembrie. 30 de ani de capitalism, 30 de ani de business în România, 3 generaţii de antreprenori. Cine duce România mai departe şi unde?"/>
    <meta property="og:description" content="Galerie foto"/>
  </head>
  <body>
    <article>
      <h1>Urmează Gala ZF 2019, 21 noiembrie. 30 de ani de capitalism, 30 de ani de business în România, 3 generaţii de antreprenori. Cine duce România mai departe şi unde?</h1>
      <address><time datetime="2019-11-13T05:42:00+00:00">13 Nov 2019, 05:42</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/32906/18574163/4/2gala-zf-2012-6.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/32906/18574163/1/2gala-zf-2012-8.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/32906/18574163/2/2gala-zf-2012-1.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/32906/18574163/3/2gala-zf-2012-5.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/32906/18574163/5/2-cifre.jpg?width=620"/>
        </figure>
      </slideshow>
      <p>Galerie foto</p>
      <p>Peste 400 de lideri din mediul de business au participat la gala Ziarului Financiar din 2012, care a marcat lansarea celei de-a şaptea ediţii a catalogului „100 cele mai valoroase companii din România“. Premianţii galei au fost OMV Petrom, Romgaz, Orange România, Vodafone România, Fondul Proprietatea, Nuclearelectrica, Hidroelectrica, BRD, BCR, Automobile Dacia.</p>
      <p>Pe lângă aceste companii, Dedeman era recunoscut drept cel mai mare retailer român, Lidl România era compania cu cea mai mare creştere a valorii, Ford primea premiu pentru cea mai mare investiţie făcută în capacitatea de producţie, iar Porsche era cel mai valoros comerciant auto.</p>
      <figure>
        <img src="https://storage0.dms.mpinteractiv.ro/media/1/1481/32906/18574163/5/2-cifre.jpg"/>
      </figure>
      <p>În anul 2012, valoarea totală a companiilor a scăzut cu două miliarde de euro faţă de anul precedent, până la 46 de miliarde de euro. Spre comparaţie, în 2018 - anul de când datează cea mai recentă ediţie a catalogului - cele mai valoroase 100 de companii din România au cumulat 78,8 de miliarde de euro.</p>
      <p>Ierarhia celor mai valoroase companii a fost realizată luând în calcul criterii precum evoluţia cifrei de afaceri, cea a profitului înregistrat înainte de dobânzi şi amortizări, precum şi datoriile acumulate. Catalogul Cele mai valoroase companii din România este realizat anual împreună cu casa de investiţii Capital Partners, fondată de Doru Lionăchescu. Din 2006, acest produs editorial a continuat să fie publicat an de an.</p>
      <p>Pe lângă premianţi, la gala ZF din 2012 au participat şi alţi executivi din peisajul local de business, precum</p>
      <p>Jean-Francois Fallacher (CEO al Orange la acel moment), Philippe Lhotte (BRD), Sergiu Manea (BCR), Dan Şucu (Mobexpert), Dan Pascariu (UniCredit Ţiriac Bank). „Continuăm investiţiile, dar avem nevoie de stabilitate economică şi politică pentru a ne dezvolta“ - acesta era mesajul transmis la unison de oamenii de afaceri în prim-plan în 2012.</p>
      <p>„Motoarele tradiţionale şi-au epuizat suflul. Este ridicol să credem că agricultura şi serviciile vor ajuta România să iasă la liman, ci cred mai degrabă că, dacă România va avea curajul să se uite cu atenţie la noile tehnologii energetice (precum forajul în adâncime), va găsi elementele-cheie de salvare“, a spus Doru Lionăchescu, preşedintele casei de investiţii Capital Partners.</p>
    </article>
  </body>
</html>