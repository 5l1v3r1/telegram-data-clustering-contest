<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/gizli-ayip-var-2218884"/>
    <meta property="og:site_name" content="Posta"/>
    <meta property="article:published_time" content="2019-11-13T05:01:22+00:00"/>
    <meta property="og:title" content="Gizli ayıp var"/>
    <meta property="og:description" content="Geçen senelerde müteahhitten bir daire satın almıştım. Yaklaşık bir yıldır da kullanıyoruz. Ancak yeni yeni oda kapılarının kasaları kabarmaya ve deforme olmaya başladı."/>
  </head>
  <body>
    <article>
      <h1>Gizli ayıp var</h1>
      <address><time datetime="2019-11-13T05:01:22+00:00">13 Nov 2019, 05:01</time> by <a rel="author">Tamer Heper</a></address>
      <p>
        <b>Geçen senelerde müteahhitten bir daire satın almıştım. Yaklaşık bir yıldır da kullanıyoruz. Ancak yeni yeni oda kapılarının kasaları kabarmaya ve deforme olmaya başladı.</b>
      </p>
      <p>
        <b>Bunun için müteahhide müracaat ettiğimde müteahhit bir yılı aşkın zaman geçtiği için bu onarımı yapmayacağını söyledi. Bir yıl geçmekle müteahhit gerçekten bu sorumluluktan kurtulur mu? ● M.Y.</b>
      </p>
      <p>★ ★ ★ ★ ★</p>
      <p>Bina alımlarında, bir kimse müteahhitten daire aldı ise bu durum tüketici mevzuatına tabidir. Elbette bu kadar para veren biri kaliteli bir binada oturmak ister. Bunun için alıcı aldığı malda ayıp olmamasını ister bu da onun en tabii hakkıdır. Alınan malda ayıpları ikiye ayırıyoruz.</p>
      <p>Biri açık ayıp, diğeri gizli ayıp. Açık ayıp, bir malı alırken basit bir muayene hatta bir bakışta belli olan ayıplardır. Ancak ilk bakışta bir ayıp görülmeyebilir. Bir süre kullandıktan sonra birtakım ayıplar ortaya çıkıyorsa buna gizli ayıp denilir.</p>
      <p>★ ★ ★ ★ ★</p>
      <p>Gizli ayıplar için müteahhit beş yıl müddetle sorumludur. Okuyucumun anlattığı olay, bir bakışta görülecek bir ayıp değildir. Anlattığı gibi kullanmakla ortaya çıkmıştır ki bu gizli ayıptır. Ya kullanılan malzemenin kalitesizliğinden veya ahşap malzemenin bir yerden nem almasından kaynaklanmaktadır ki bu halde onarımından müteahhit sorumludur.</p>
      <p>★ ★ ★ ★ ★</p>
      <p>Okuyucumun sözünü ettiği ayıp ne de olsa kapı kasaları ile ilgilidir çok büyük bir ayıp değildir. Daha önemli olaylarda sözleşmenin feshi ile ödenen satış bedelinin iadesini istemek bile mümkündür.</p>
      <p>Bazı hallerde ayıbın daire değerindeki düşme miktarı kadar tazminat da talep olunabilir. Bana kalırsa okuyucumun olayında müteahhitten onarım veya onarım için yapılacak masrafa eşdeğer bir tazminat talep etmek makuldür.</p>
    </article>
  </body>
</html>