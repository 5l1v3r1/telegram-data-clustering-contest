<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/iliad-offerta-residenziale-a-medio-termine-ma-senza-rete-proprietaria/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T05:12:00+00:00"/>
    <meta property="og:title" content="Iliad: offerta residenziale a medio termine, ma senza rete proprietaria"/>
    <meta property="og:description" content="Iliad sbarcherà sul mercato residenziale a medio termine sfruttando reti esistenti. Nel frattempo prosegue lo sviluppo del network mobile."/>
  </head>
  <body>
    <article>
      <h1>Iliad: offerta residenziale a medio termine, ma senza rete proprietaria</h1>
      <address><time datetime="2019-11-13T05:12:00+00:00">13 Nov 2019, 05:12</time> by <a rel="author">Dario D'Elia</a></address>
      <p>“Stiamo studiando il mercato del fisso che poi è nel DNA di Iliad, la nostra priorità è continuare a crescere sul mobile, con un’offerta prepagata semplice e senza costi nascosti, ma, a medio termine, <b>lanceremo una nostra offerta sul fisso</b>“, ha confermato l’AD di Iliad Benedetto Levi a <a href="https://www.repubblica.it/">La Repubblica</a>. Ieri la casa madre francese ha annunciato risultati trimestrali positivi (+8,4% i ricavi dei primi 9 mesi 2019 a 3,94 miliardi) ed evidenziato per l’Italia 286 milioni di euro di fatturato nei primi 9 mesi del 2019.</p>
      <figure>
        <img src="https://www.tomshw.it/images/images/2018/10/antenne-mobile-2389.768x432.jpg"/>
      </figure>
      <p>Iliad Italia, forte di <a href="https://www.tomshw.it/altro/iliad-supera-quota-4-milioni-di-clienti-di-cui-530mila-nuovi-nel-2-trimestre/">4,5 milioni di utenze mobili</a> a distanza poco meno di un anno e mezzo dal lancio, ha registrato nel terzo trimestre una crescita di 700mila unità – contro le +530mila del secondo e 472mila del primo. Prevedibile quindi il riferimento alla prossima sfida residenziale, che com’è risaputo sfrutterà potenzialmente le reti <a href="https://www.tomshw.it/altro/iliad-fibra-entro-il-2024-ma-accordandosi-con-open-fiber-tim-o-fastweb/">TIM, Fastweb o Open Fiber</a>. A tale riguardo l’operatore wholesale è il principale candidato però non bisognerà aspettarsi un investimento nel suo capitale: <b>disporre di una rete proprietaria non è tra gli obiettivi</b>. L’idea è di un’offerta consumer basata su semplicità e trasparenza.</p>
      <p>“Ci piace andare per gradi, abbiamo concentrato gli sforzi su un’offerta mobile libera e trasparente e solo sul segmento prepagato, abbiamo ampi spazi di crescita ancora su questo segmento, dove – anche grazie al passaparola – nel terzo trimestre siamo cresciuti del 137% rispetto allo stesso periodo 2018”, ha dichiarato Levi.</p>
      <p>E quindi piede sull’acceleratore per lo sviluppo della rete mobile con l’obiettivo di avere 3500 siti installati entro fine 2019 – a fine settembre erano 3100 – e circa 10-12mila entro fine 2024. Senza contare un potenziamento della rete commerciale che oggi vanta 14 Iliad Store e più di 200 corner presso centri commerciali per un totale di oltre 700 Simbox.</p>
    </article>
  </body>
</html>