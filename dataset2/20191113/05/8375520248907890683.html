<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/pracevlashtuvannya-invalidiv-slugi-narodu-hochut-zminiti-zakonodavstvo-639483.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T05:50:11+00:00"/>
    <meta property="og:title" content="Працевлаштування інвалідів. «Слуги народу» хочуть змінити законодавство"/>
    <meta property="og:description" content="Квоти у 4% для людей з інвалідністю на підприємствах не дуже ефективні — глава «соціального» комітету Ради Галина Третьякова"/>
  </head>
  <body>
    <article>
      <h1>Працевлаштування інвалідів. «Слуги народу» хочуть змінити законодавство</h1>
      <address>
        <time datetime="2019-11-13T05:50:11+00:00">13 Nov 2019, 05:50</time>
      </address>
      <h4>Квоти у 4% для людей з інвалідністю на підприємствах не дуже ефективні — глава «соціального» комітету Ради Галина Третьякова</h4>
      <p>Голова Комітету Верховної Ради з питань соціальної політики та захисту прав ветеранів Галина Третьякова вважає, що для створення інклюзивних можливостей для людей з інвалідністю доведеться змінювати законодавство. Про це вона заявила  <a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html">в інтерв’ю «Главкому»</a>.</p>
      <p>«Ми займатимемося тим, щоби приводити усю інфраструктуру у відповідність до потреб таких людей. Їх у нас, за статистикою, 2,6 млн», - каже депутатка.</p>
      <p>Третьякова стверджує, що норма 4% щодо обов’язкової квоти працевлаштування людей з інвалідністю у трудових колективах у приватному секторі економіки – не дуже ефективна. «Тут потрібно переходити до європейських норм. В Європі працедавець створює для людей з інвалідністю умови роботи. Наприклад, для працівників на візочку мають бути обладнані ліфти. Якщо у людини немає кінцівок, то мають бути спеціальні клавіатури для комп’ютерів. Якщо людина незряча, то вона може, наприклад, працювати у колцентрі. Для цього їй потрібна тактильна клавіатура», - зазначає депутатка.</p>
      <p>Водночас, Третьякова зауважує, що роботодавці, які працевлаштовують інвалідів, сьогодні не мають якихось бонусів.</p>
      <p>«Працедавці нині у такій ситуації: якщо у них немає за квотою 4% працевлаштованих людей з інвалідністю, то вони мають сплатити штраф. Тому роботодавці скаржаться, що немає людей з інвалідністю, яких вони хочуть працевлаштувати», - зауважує голова парламентського комітету.</p>
      <p>Третьякова говорить, що зараз роботодавці здебільшого платять зарплати не людям з інвалідністю, «а для того, щоби прозвітувати на папірцях, що вони працюють з людиною з інвалідністю». «Хіба це нам потрібно? Нам потрібно, щоби на підприємствах були справжні робочі місця для роботи людей з інвалідністю і ці робочі місця були би в базі центрів зайнятості», - наголошує голова парламентського комітету.</p>
      <p>Вихід з ситуації, що склалася Третьякова бачить у тимчасових програмах уряду, що будуть спонукати роботодавців облаштовувати місця для людей з інвалідністю.</p>
      <p>«Таке задекларував уже уряд на чолі з Олексієм Гончаруком. Вони озвучили програму на п’ять років. Таким чином уряд виокремлює у держбюджеті пріоритет, кошти, якими можна буде допомагати. Тепер треба дивитися, що вони виписали у проєкті держбюджету, які їхні пропозиції», - каже депутатка.</p>
      <p>Третьякова запевняє, що підготовка до впровадження змін до законодавства ведеться вже зараз.</p>
      <blockquote><b>Більше читайте: <br/></b><br/>   •  <b><a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html">В Україні скасують групи інвалідності. Що задумала влада?</a></b></blockquote>
      <related>
        <a href="https://glavcom.ua/country/politics/z-momentu-obrannja-zelenskogo-vse-jde-za-moskovskim-planom-portnikov-639020.html"/>
        <a href="https://glavcom.ua/news/dubilet-anonsuvav-vidmovu-vid-derzhavnogo-speczvyazku-na-korist-dodatkiv-638936.html"/>
        <a href="https://glavcom.ua/news/kerivnik-dabi-poobicyav-spriyati-realizaciji-suspilno-vazhlivih-infrastrukturnih-proektiv-639458.html"/>
      </related>
    </article>
  </body>
</html>