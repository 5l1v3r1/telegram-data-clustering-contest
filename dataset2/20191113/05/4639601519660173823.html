<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/opinions/pos-kai-giati-aposyrthike-i-diataksi-peri-vlasfimias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T05:15:48+00:00"/>
    <meta property="og:title" content="Πώς και γιατί αποσύρθηκε η διάταξη περί βλασφημίας"/>
    <meta property="og:description" content="Ο υπουργός Δικαιοσύνης Κώστας Τσιάρας εμφανίστηκε το πρωί της Τρίτης σε ραδιοφωνικές συχνότητες (Σκάι και Πρώτο Θέμα) για να δηλώσει ότι μετά τις αντιδράσεις θα αποσυρθεί η διάταξη για τη βλασφημία που υπήρχε στον νέο Ποινικό Κώδικα"/>
  </head>
  <body>
    <article>
      <h1>Πώς και γιατί αποσύρθηκε η διάταξη περί βλασφημίας</h1>
      <h2>Ο υπουργός Δικαιοσύνης Κώστας Τσιάρας εμφανίστηκε το πρωί της Τρίτης σε ραδιοφωνικές συχνότητες (Σκάι και Πρώτο Θέμα) για να δηλώσει ότι μετά τις αντιδράσεις θα αποσυρθεί η διάταξη για τη βλασφημία που υπήρχε στον νέο Ποινικό Κώδικα</h2>
      <address><time datetime="2019-11-13T05:15:48+00:00">13 Nov 2019, 05:15</time> by <a rel="author">ΒΗΜΑτοδότης</a></address>
      <p>Ο υπουργός Δικαιοσύνης <b>Κώστας Τσιάρας </b>(φωτογραφία) εμφανίστηκε το πρωί της Τρίτης σε ραδιοφωνικές συχνότητες (Σκάι και Πρώτο Θέμα) για να δηλώσει ότι μετά τις αντιδράσεις θα αποσυρθεί η διάταξη για τη βλασφημία που υπήρχε στον νέο Ποινικό Κώδικα. Παρ’ όλα αυτά ο κ. Τσιάρας επισήμανε ότι δεν θέλει να χαθεί η ουσία και από τη στιγμή που υπάρχουν τόσες αντιδράσεις η συγκεκριμένη διάταξη θα αποσυρθεί. Εκείνο όμως που γνωρίζω είναι ότι αυτός που αποφάσισε να αποσυρθεί η διάταξη περί βλασφημίας ήταν ο ίδιος ο Πρωθυπουργός <b>Κυριάκος Μητσοτάκης</b>, τη θεωρούσε, όπως μου είπαν οι συνεργάτες του, <i>«αναχρονιστική»</i>. Πάντως οι βουλευτές της ΝΔ στη Βουλή σχολίαζαν και τη στάση της Εκκλησίας που ήταν υπέρ της διάταξης και τη δυσαρέσκειά της που αποσύρθηκε λέγοντας ότι η Εκκλησία δεν έδειξε την ίδια αντίδραση όταν επί ΣΥΡΙΖΑ κατήργησαν αυτή τη διάταξη. ΄Η μήπως τώρα επανήλθε η… Δεξιά του Κυρίου;</p>
      <h3>***</h3>
      <p>
        <b>Οταν ένας Ελγιν εκνευρίζει τον κινεζικό δράκο</b>
      </p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Η σκηνή που θα σας περιγράψω συνέβη στο Μουσείο Ακρόπολης, την ώρα που ο διευθυντής του Μουσείου <b>Δημήτρης Παντερμαλής </b>ξεναγούσε τον κινέζο πρόεδρο <b>Σι Τζινπίνγκ</b> στο εξαιρετικό αυτό Μουσείο. Ηταν η στιγμή που του εξηγούσε με ποιον τρόπο ο Ελγιν άρπαξε τα Γλυπτά του Παρθενώνα, αλλά δεν έμεινε μόνον εκεί. Ο κ. Παντερμαλής αναφέρθηκε και στον… εγγονό του Ελγιν, λέγοντας στον κινέζο πρόεδρο ότι ήταν αυτός που κατέστρεψε το νέο ανάκτορο στο Πεκίνο. Εκεί ο Σι Τζινπίνγκ είπε ότι <i>«</i><i>θα έχετε την υποστήριξή μας για την επιστροφή των Γλυπτών του Παρθενώνα</i><i>»</i>. Ε, δεν είναι και λίγο να έχεις την κινεζική υποστήριξη για αυτό το εθνικό θέμα.</p>
      <h3>***</h3>
      <p>Να ξέρετε ότι έως την τελευταία στιγμή ο κινέζος πρόεδρος έδειχνε το ενδιαφέρον του για τον πολιτισμό. Μάλιστα σε κάποια στιγμή είπε ότι οι δύο λαοί (Ελληνες και Κινέζοι) έχουν τέτοια ιστορία και πολιτισμό που ό,τι κι αν συμβεί δύσκολα μπορεί να χαθούν. Του έκανε εντύπωση η ποιότητα αλλά και η ποσότητα των αρχαίων εκθεμάτων. Ειδικά για την ποιότητα ρώτησε πολλές φορές την υπουργό Πολιτισμού <b>Λίνα Μενδώνη</b>: «<i>Είναι όλα αυθεντικά ή αντίγραφα, γιατί είναι πολύ… άσπρα</i><i>».</i></p>
      <h3>***</h3>
      <p><b> </b><b>Ο Νίκος, η Νίκη</b> <b>και η μαύρη μπογιά</b></p>
      <p>Η σύγκρουση της υπουργού Παιδείας <b>Νίκης Κεραμέως </b>με τον τομεάρχη Παιδείας του ΣΥΡΙΖΑ <b>Νίκο Φίλη</b> στη Διαρκή Επιτροπή Μορφωτικών Υποθέσεων της Βουλής έτυχε ευρείας κάλυψης από όλα τα Μέσα Μαζικής Ενημέρωσης. Θα σας αποκαλύψω σήμερα τι ήταν αυτό που έκανε… «Τούρκο» την υπουργό Παιδείας από όλα όσα υποστήριξε ο βουλευτής του ΣΥΡΙΖΑ. Ούτε η κριτική του Νίκου Φίλη για τα προχθεσινά επεισόδια στο Οικονομικό Πανεπιστήμιο Αθηνών ούτε οι ανακοινώσεις που είχε εκδώσει νωρίτερα το κόμμα της αξιωματικής αντιπολίτευσης και μιλούσαν για βόλεμα ημετέρων της υπουργού σε φορείς του υπουργείου Παιδείας ήταν αυτά που προκάλεσαν την έκρηξη της κυρίας Κεραμέως.</p>
      <h3>***</h3>
      <p>Αυτό που έκανε την υπουργό να βγει από τα ρούχα της (τρόπος του λέγειν) ήταν το γεγονός ότι καταδικάζοντας με χλιαρό τρόπο τον βανδαλισμό του πολιτικού της γραφείου ο κ. Φίλης μίλησε για πταίσμα και πλημμέλημα και έκανε λόγο για λίγη «κόκκινη μπογιά». Το χρωματικό σφάλμα προκάλεσε την έκρηξη. Ο βανδαλισμός του γραφείου της υπουργού έγινε με μαύρη μπογιά και όχι με κόκκινη και το γεγονός ότι ο κ. Φίλης δεν γνώριζε αυτή τη λεπτομέρεια φάνηκε πως εξόργισε τη Νίκη Κεραμέως. Εμείς πάντως να δικαιολογήσουμε τον βουλευτή του ΣΥΡΙΖΑ. Το συμβάν έγινε την προηγούμενη Παρασκευή και ως χθες Τρίτη που τοποθετήθηκε επίσημα για το θέμα είχε περάσει κάποιος χρόνος, και οι λεπτομέρειες είχαν «ξεθωριάσει» στο μυαλό του. Σε κάθε περίπτωση η υπουργός έδειξε ότι δίνει μεγάλο βάρος στη λεπτομέρεια…</p>
      <h3>***</h3>
      <p>
        <b>Ιστορίες από το ΥΠΕΞ</b>
      </p>
      <p>Πρέπει να ομολογήσω ότι αυτά που μαθαίνω από το υπουργείο Εξωτερικών δεν με χαροποιούν. Και δεν ομιλώ για την άσκηση πολιτικής όπου οι πληροφορίες λένε πως ο <b>Νίκος Δένδιας </b>χαρακτηρίζεται από διστακτικότητα. Αναφέρομαι σε θέματα διοίκησης. Είναι δυνατόν να χηρεύει επί δίμηνο η σημαντικότατη θέση του πρεσβευτή της Ελλάδας στο Ισραήλ και παράλληλα ο υπουργός να φέρεται να εξετάζει σοβαρά την τοποθέτηση σε αυτήν διπλωμάτη που πρόσφατα επέστρεψε από βαλκανική πρωτεύουσα όπου και πέρασε αόρατος σχεδόν επί τετραετία; Είναι, επίσης, λογικό να γίνονται υπουργικές σκέψεις για αντικατάσταση του προσφάτως επιλεγέντος για το Βερολίνο πρέσβη <b>Ρούσσου Κούνδουρου </b>(έχει εκδοθεί η γερμανική συγκατάθεση) και μάλιστα από τον <b>Ανδρέα Παπασταύρου</b>; Ο τελευταίος βρίσκεται σχεδόν επί 10ετία στο εξωτερικό και ως μόνιμος αντιπρόσωπος της χώρας στην ΕΕ μάλλον δεν διέπρεψε, όπως παραδέχονται οι γνώστες των βρυξελλιώτικων παρασκηνίων. Βέβαια, κάποιος πρέπει να του… αναγνωρίσει την οικειότητά του με τις δαιδαλώδεις διαδρομές «ροζ» και «γαλάζιων» πολιτικών γραφείων. Μέσα σε όλα αυτά, η αναβλητικότητα συνεχίζεται αφού ούτε στο προχθεσινό υπηρεσιακό συμβούλιο ελήφθησαν κρίσιμες αποφάσεις για σημαντικές θέσεις σε πρεσβείες του εξωτερικού, όπως το Τελ Αβίβ και η Λευκωσία.</p>
      <h3>***</h3>
      <p>
        <b>Ο νέος πρεσβευτής στη Λευκωσία</b>
      </p>
      <p>Είπα Λευκωσία και να τι έμαθα: Ο <b>Θεοχάρης Λαλάκος </b>θα είναι ο νέος πρεσβευτής της Ελλάδος στη Λευκωσία. Ο κ. Λαλάκος, ο οποίος υπηρετεί από τον Ιούνιο του 2016 στην Ουάσιγκτον, θα αντικαταστήσει τον <b>Ηλία Φωτόπουλο</b>, που ολοκλήρωσε τη θητεία του στη Λευκωσία και επέστρεψε στην Αθήνα. Αλλά έχω παρασκήνιο για την τοποθέτηση. Και τούτο επειδή με βάση τις αρχικές αποφάσεις, στη Λευκωσία αποφασίστηκε να τοποθετηθεί γυναίκα πρεσβευτής στην Κύπρο, η <b>Αικατερίνη Ξαγοράρη</b>, που υπηρετούσε στην Αυστραλία. Λίγα 24ωρα πριν από την άφιξή της στη Λευκωσία για να επιδώσει διαπιστευτήρια, υπήρξε μαθαίνω αλλαγή πλεύσης. Ο υπουργός Εξωτερικών Νίκος Δένδιας προχώρησε σε αλλαγές. Αναγκαστικές; Πείτε τες και έτσι. Κι αυτό γιατί η διπλωματική σύμβουλος του κ. Μητσοτάκη <b>Αλεξάνδρα Παπαδοπούλου </b>αποχωρεί από το Μαξίμου και θα έπρεπε να τοποθετηθεί σε καλό πόστο ώστε να κλείσει την καριέρα της τιμητικά. Το καλό πόστο, λοιπόν, είναι η Ουάσιγκτον και ο νυν πρεσβευτής, που συμπληρώνει τριετία συν στην αμερικανική πρωτεύουσα, μετατίθεται στη Λευκωσία, επειδή όπως αναφέρθηκε είναι έμπειρος διπλωμάτης. Η όλη αναστάτωση προκλήθηκε από το Μαξίμου και ο λογαριασμός στάλθηκε στο ελληνικό ΥΠΕΞ.</p>
      <h3>***</h3>
      <p>
        <b>Συνάντηση και πάλι με τον Ζάεφ</b>
      </p>
      <p>Στη Θεσσαλονίκη θα βρεθεί ο Πρωθυπουργός Κυριάκος Μητσοτάκης για τη σύνοδο των βιομηχάνων τη Βορείου Ελλάδος. Στο περιθώριο θα συναντηθεί και πάλι με τον κ. <b>Ζάεφ</b> καθώς και με τον πρωθυπουργό της Βουλγαρίας <b>Μπόικο Μπορίσοφ</b><b>. </b>Την Παρασκευή θα μεταβεί στην Ημαθία, ενώ δεν αποκλείεται το Σάββατο να βρεθεί στο Λονδίνο για ιδιωτική επίσκεψη.</p>
      <h3>***</h3>
      <p>
        <b>Top casual model</b>
      </p>
      <p>Παραλειπόμενο από την (κλειστή) Κοινοβουλευτική Ομάδα της ΝΔ που έγινε στο Καβούρι με… casual εμφάνιση. Υπήρξε, μου λένε, στο περιθώριο διαγωνισμός ποιος έχει το πιο casual ντύσιμο. Η μάχη δόθηκε ανάμεσα στους φιναλίστ <b>Ανδρέα Κατσανιώτη</b> και <b>Θανάση Πλεύρη</b>. Κριτής ήταν πρόσωπο ψηλά στην ιεραρχία του κόμματος, άρα και αντικειμενικός. Νικητής βγήκε ο κ. Κατσανιώτης διότι (η κρίση της επιτροπής) φορούσε καρό πουκάμισο (μπλε και πράσινο), ενώ ο κ. Πλεύρης μαύρο πουλόβερ.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>