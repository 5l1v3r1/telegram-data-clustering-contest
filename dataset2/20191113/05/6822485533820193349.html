<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822011.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T05:30:00+00:00"/>
    <meta property="og:title" content="سرمایه‌گذاری در بازار سکه هنوز سودآور است؟"/>
    <meta property="og:description" content="به گزارش دنیای اقتصاد، محمد کشتی آرای، نایب رییس اتحادیه طلا و سکه با اشاره به اینکه بازار طلا و سکه از گزینه سرمایه گذاران خارج شده است، گفت: هیچ فشار مضاعفی به بازار وارد نشده است و قیمت سکه دقیقا تحت تاثیر قیمت ارز و قیمت طلا در بازارهای جهانی تعیین می شود."/>
  </head>
  <body>
    <article>
      <h1>سرمایه‌گذاری در بازار سکه هنوز سودآور است؟</h1>
      <address>
        <time datetime="2019-11-13T05:30:00+00:00">13 Nov 2019, 05:30</time>
      </address>
      <p>یک کارشناس حوزه طلا و سکه معتقد است زیان وارد شده به سرمایه گذاران بازار طلا و سکه این بازار را از اولویت سرمایه‌گذاران خارج کرده است.</p>
      <p>به گزارش دنیای اقتصاد، محمد کشتی آرای، نایب رییس اتحادیه طلا و سکه با اشاره به اینکه بازار طلا و سکه از گزینه سرمایه گذاران خارج شده است، گفت: هیچ فشار مضاعفی به بازار وارد نشده است و قیمت سکه دقیقا تحت تاثیر قیمت ارز و قیمت طلا در بازارهای جهانی تعیین می شود.</p>
      <p> وی با تاکید بر اینکه سرمایه گذاری در بازار سکه ریسک بالایی دارد، اضافه کرد: از آن‌جایی که تعداد زیادی از افراد که به قصد سرمایه‌گذاری وارد بازار طلا شده بودند، متضرر شدند دیگر کمتر کسی تمایلی به سرمایه‌گذاری در این بخش دارد. درنتیجه من خریداران کنونی بازار را متقاضیان واقعی طلا می‌دانم که برای نیازهای خود اقدام به خرید طلا می‌کند.</p>
      <p><b>سکه طرح جدید و قدیم به هم رسیدند</b><br/>وی درباره فاصله میان قیمت سکه تمام بهار آزادی و سکه امامی طرح جدید گفت: سکه تمام بهار آزادی که در ایران به عنوان سکه طرح قدیم معرفی می‌شود تنها در سال‌های اول انقلاب ضرب شده و پس از آن دیگر ضرب نشده است. حال آن‌که از آن پس سکه‌ای منقش به تصویر بنیانگذار نظام جمهوری اسلامی ضرب شده که معروف به سکه امامی یا طرح جدید است.</p>
      <p>او ادامه داد: درنتیجه هر گاه تقاضا برای سکه بهار آزادی با افزایش رو به رو می‌شود، از آن جایی که امکان ضرب هم ندارد قیمت افزایش می‌یابد.</p>
      <p>این فعال حوزه طلا و سکه افزود: تحت تاثیر افزایش تقاضا در بازار قیمت سکه طرح قدیم و طرح جدید یکسان شده است. با این همه در سال‌های گذشته بارها شده بود که نرخ سکه طرح قدیم بیش از ۱۰۰ هزار تومان از سکه طرح جدید ارزان‌تر بود. به همین دلیل این اتفاق عجیبی نیست.</p>
      <p>کشتی آرای گفت: سکه طرح جدید اما وضعیتی متفاوت دارد؛ این سکه روز است و مطابق با قیمت جهانی طلا و ارز قیمتش تعیین می‌شود.</p>
      <p>این فعال حوزه طلا و سکه در رابطه با بازار طلا در ایران ضمن اشاره به جایگاه نرخ ارز در تعیین قیمت طلا و سکه تاکید کرد: در مورد قیمت سکه و طلا در ایران مساله اصلی روند قیمت ارز است. از آن‌جایی که شرایطی خاص فعلا در این بخش حاکم شده است نمی‌توانم نظر خاصی در مورد آینده آن داشته باشم چرا که وضعیت تحولات سیاسی نقش تعیین کننده ای دارد. درنتیجه نمی‌توان پیش بینی خاصی از آینده بازار طلا در کشور داشته باشیم.</p>
    </article>
  </body>
</html>