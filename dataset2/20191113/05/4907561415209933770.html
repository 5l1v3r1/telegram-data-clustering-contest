<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ugur-alkapar/90lara-yolculuk-2218882"/>
    <meta property="og:site_name" content="Posta"/>
    <meta property="article:published_time" content="2019-11-13T05:01:21+00:00"/>
    <meta property="og:title" content="90'lara yolculuk"/>
    <meta property="og:description" content="27 yıl aradan sonra Aktifbank desteğiyle tekrar İstanbul’a gelmeye hazırlanan Bryan Adams bu cumartesi Ataşehir’deki Ülker Arena’da."/>
  </head>
  <body>
    <article>
      <h1>90'lara yolculuk</h1>
      <address><time datetime="2019-11-13T05:01:21+00:00">13 Nov 2019, 05:01</time> by <a rel="author">Uğur Alkapar</a></address>
      <p>27 yıl aradan sonra Aktifbank desteğiyle tekrar İstanbul’a gelmeye hazırlanan Bryan Adams bu cumartesi Ataşehir’deki Ülker Arena’da.</p>
      <p>Sandıktaki deri montlarınızı çıkartıp terziye dikiş yerlerinden açtırdınız mı? Ne de olsa yaş ilerledi, küçük geliyor olabilir. Aynı sandıkta Bryan Adams dinlediğiniz zamanlarda tuttuğunuz şarkı defteri de olabilir. Gazetelerin verdiği şarkı sözü eklerinden kesip yapıştırdığınız. Bulamadıklarınızı dinleyerek çıkardığınız kadarıyla elinizle yazdığınız...</p>
      <p>İsterseniz Kevin Costner’ın ‘Robin Hood’ filmini izleyin bir kez daha. Malum, ‘Everything I Do’ onun şarkısıydı. Hâlâ görüştüğünüz lise arkadaşlarınız varsa onları arayın. Muhtemelen onlar da konsere gidiyordur. Belki buluşur aynı taksiye binersiniz. Bu konser sadece bir konser değil, özlediğimiz yılların, gençliğimizin ve neleri unuttuğumuzun sembolü. Nostalji treninde 90’ların başına bir yolculuk...</p>
      <p>
        <b>Sezen ve Deniz</b>
      </p>
      <p>Deniz Seki harika bir iş yapmış ve bir konsept konserler dizisi planlamış. Adı ‘Biraz Sezen Biraz Ben’. Bence şahane bir şarkı yazarı olan Deniz Seki, ülkenin en iyi kadın şarkı yazarı Sezen Aksu’nun eserleri ile kendi parçalarını buluşturacak.</p>
      <p>İlk konser 4 Aralık’ta Caddebostan Kültür Merkezi’nde. Deniz, 10 Aralık’ta Bursa, 20 Aralık’ta İzmit’te sahne alacak. Ben 13 Aralık’ta Trump Gösteri Merkezi’ndeki konseri yakalamayı planlıyorum.</p>
      <p>
        <b>Şefler yarışı</b>
      </p>
      <p>Bu yıl 14-16 Kasım 2019 tarihleri arasında İstanbul Kongre Merkezi‘nde düzenlenecek olan Sirha İstanbul buluşmasında gastronomi sektörü bir araya gelecek. Bu organizasyon kahvecilerin en büyük etkinliği olan SCA (The Speciality Coffee Association) Türkiye Şampiyonası’na da ev sahipliği yapacak. Baristalar üç ayrı kategoride yarışacak.</p>
      <p>Kazananlar 2020 yılında Varşova’da düzenlenecek World Coffee Events’te Türkiye’yi temsil edecek. Sirha’da, Estonya’da düzenlenecek gastronomi dünyasının olimpiyatları Bocuse d‘Or ’un Avrupa finallerinde ülkemizden yarışacak şef de belirlenecek.</p>
      <p>Dört aday şef arasından favorim Fairmont Quasar’da yer alan Alia’nın şefi Emre İnanır. Özellikle mezelerimize getirdiği müthiş yorumlarla beni etkileyen Emre İnanır böyle bir yarışmada harikalar yaratacaktır.</p>
      <p>
        <b>Arman'a dikkat</b>
      </p>
      <p>Netflix’te ikinci sezonu yayınlanan ‘Pose’ dizisini izliyor musunuz? 80’lerde New York’ta siyahi LGBT bireylerin yaşamlarından kesitler sunuyor. Yapımcı Ryan Murphy’nin sözleşmesinde şart koştuğu üzere, yayınlandığı ülkelerde trans karakterleri de trans bireyler seslendiriyor.</p>
      <p>Başrollerden biri olan Elektra’yı tiyatrocu Seyhan Arman konuşuyor. Seyhan Arman bugüne dek birçok filmde yer aldı. Geçen sezon yazıp oynadığı tek kişilik oyunu ‘Küründen Kabare’ ile büyük ses getirdi. Dada Salon’da, karşıdaki Al Sharq’ta canlandırdığı Matmazel Coco karakteriyle de gece hayatından da geri kalmıyor. Şimdi de Harbiye’deki eski Klein’ın yerine açılan Pink Mama’da cuma cumartesileri konukları eğlendiriyor.</p>
      <p>Unutmadan YouTube’daki ‘Matmazel Coco ile Arka Taraf’ programına da mutlaka bir göz atın. Ancak esas bomba ise yeni oyunu. Yine tek başına sahnede Seyhan. Ali Kemal Güven’in yazıp yönettiği ‘Efsane Kadın ’da eski bir Yeşilçam oyuncusu ve şarkıcı bir kadının hikayesini anlatıyor. Ocakta gösterilmeye başlayacak oyunu merakla bekliyorum.</p>
      <p>
        <b>Wal'de bu hafta</b>
      </p>
      <p>Vadistanbul’un karşısındaki Klein Wal açılır açılmaz İstanbul’un en büyük gece kulübü unvanını almıştı. Klein Wal’de, 16 Kasım Cumartesi gecesi Viyana merkezli, Avrupa’nın en heyecan verici elektronik müzik ikilisi HVOB var. HVOB’nin arkasındaki iki yetenekli müzisyen Anna Müller ve Paul Wallner İstanbulluları hipnotize etmeye geliyor.</p>
    </article>
  </body>
</html>