<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741405"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T05:15:00+00:00"/>
    <meta property="og:title" content="คลิปภัยสังคมถีบจยย.ชิงทรัพย์ โชคดี'กระบะฮีโร่'ช่วยทัน"/>
    <meta property="og:description" content="เปิดคลิปภัยสังคมขี่ จยย.ตามประกบ จยย.เหยื่อ ก่อนถีบจนล้มคว่ำหมายจะชิงทรัพย์ เดชะบุญพลเมืองดีขับกระบะตามหลังมาช่วยชีวิตได้ทัน"/>
  </head>
  <body>
    <article>
      <h1>คลิปภัยสังคมถีบจยย.ชิงทรัพย์ โชคดี'กระบะฮีโร่'ช่วยทัน</h1>
      <address>
        <time datetime="2019-11-13T05:15:00+00:00">13 Nov 2019, 05:15</time>
      </address>
      <p>
        <b>เปิดคลิปภัยสังคมขี่ จยย.ตามประกบ จยย.เหยื่อ ก่อนถีบจนล้มคว่ำหมายจะชิงทรัพย์ เดชะบุญพลเมืองดีขับกระบะตามหลังมาช่วยชีวิตได้ทัน</b>
      </p>
      <p>เมื่อวันที่ 13 พ.ย. ร.ต.อ.ชานนท์ ศรีมงคล รอง สว.(สอบสวน) สภ.ปากช่อง จ.นครราชสีมา ได้รับแจ้งเหตุพยายามชิงทรัพย์ บริเวณ กม.10-11 ถนนธนะรัชต์ ช่วงทางขึ้นอุทยานแห่งชาติเขาใหญ่ จึงนำกำลังฝ่ายปราบปรามไปตรวจสอบ ที่เกิดเหตุค่อนข้างมืดสนิท พบว่าผู้ก่อเหตุได้ถูกพลเมืองดีช่วยกันควบคุมตัวเอาไว้ได้ ทราบชื่อคือ นายสมคิด เฉื่อยกลาง อายุ 34 ปี<br/><br/>ส่วนผู้เสียหายคือ น.ส.บาหยัน แวววงษ์ อายุ 58 ปี ลูกจ้างฟาร์มเห็ด บาดเจ็บที่ขาทั้ง 2 ข้าง รวมทั้งมีรอยถลอกปอกเปิก ซึ่งเจ้าตัวยังไม่หายจากอาการหวาดกลัว แต่ก็อยุ่ในความดูแลของพลเมืองดี นอกจากนี้ยังพบ จยย. 2 คัน เป็นรถของผู้เสียหายและผู้ก่อเหตุ สภาพล้มคว่ำอยู่ข้างทาง</p>
      <figure>
        <img src="https://www.dailynews.co.th/admin/upload/20191113/news_NuCMNcBLae122508_533.jpg?v=20191113141?v=8069"/>
      </figure>
      <p>สอบสวน น.ส.บาหยัน ให้การว่า ขี่รถออกจากบ้านไปทำงานที่ฟาร์มเห็ดห่างจากที่เกิดเหตุ 400 เมตร สังเกตเห็นรถ จยย.ขี่เร่งเครื่องมาตามประกบ รู้สึกตกใจมากจึงรีบบิดหนีแต่ไม่พ้น ก่อนที่ชายคนขี่จะเร่งเครื่องมาปาดหน้าแล้วใช้เท้าถีบรถตนจนล้มคว่ำ ตนพยายามจะลุกขึ้นแต่เขาก็เอื้อมมือมาเพื่อคว้าตัวเพื่อไม่ให้หนี เดชะบุญที่รถกระบะพลเมืองดีที่ขับตามหลังมาแล้วเกิดเอะใจจึงจอดรถส่องไฟ ก่อนจะบีบแตรช่วย ทำให้ตนวิ่งหนีมาขึ้นรถกระบะได้ จากนั้นพลเมืองดีที่ชื่อ "แดน" กับเพื่อนก็ลงไปควบคุมตัวผู้ต้องหาเอาไว้<br/><br/>ด้านลูกสาวของ น.ส.บาหยัน กล่าวเพิ่มเติมว่า ภรรยาผู้ก่อเหตุติดต่อมาขอเจรจา ไม่อยากให้เอาเรื่องสามี แต่บอกว่าเป็นคดีอาญาพยายามชิงทรัพย์ ไม่ขอยอมความ หากไม่มีพลเมืองดีขับรถตามไปเจอจะเกิดอะไรขึ้นกับแม่ตน อาจจะเกิดเหตุร้ายแรงกว่านี้ ซึ่งพฤติกรรมผู้ก่อเหตุมีอาการดุร้ายในตอนนั้น.</p>
      <figure>
        <iframe src="https://www.youtube.com/embed/HeEqYUC6ok8" width="640" height="360" data-service="Youtube" scrolling="no"/>
      </figure>
      <p>   </p>
    </article>
  </body>
</html>