<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741416"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T05:42:00+00:00"/>
    <meta property="og:title" content="'บิ๊กตู่'อยู่อีกนาน-อย่าเพิ่งเบื่อ บ่นโซเชียลฯวิจารณ์ทุกเรื่อง"/>
    <meta property="og:description" content="'บิ๊กตู่'ลั่นยังอยู่อีกนาน อย่าเพิ่งเบื่อหน้ากัน บ่นทุกคนทำตัวเป็นนายกฯ-ศาล-ตร.วิจารณ์กันเองทุกเรื่อง ย้ำการทำงานอย่างมีกลไก ใครทำอะไรต้องรับผิดชอบตามกม."/>
  </head>
  <body>
    <article>
      <h1>'บิ๊กตู่'อยู่อีกนาน-อย่าเพิ่งเบื่อ บ่นโซเชียลฯวิจารณ์ทุกเรื่อง</h1>
      <address>
        <time datetime="2019-11-13T05:42:00+00:00">13 Nov 2019, 05:42</time>
      </address>
      <p>
        <b>"บิ๊กตู่"ลั่นยังอยู่อีกนาน อย่าเพิ่งเบื่อหน้ากัน บ่นทุกคนทำตัวเป็นนายกฯ-ศาล-ตร.วิจารณ์กันเองทุกเรื่อง ย้ำการทำงานอย่างมีกลไก ใครทำอะไรต้องรับผิดชอบตามกม.</b>
      </p>
      <p>เมื่อวันที่ 13 พ.ย. ที่ตึกสันติไมตรี  ทำเนียบรัฐบาล พล.อ.ประยุทธ์ จันทร์โอชา นายกรัฐมนตรีและรมว.กลาโหม ให้โอวาทคณะกรรมการโอลิมปิคแห่งประเทศไทย ในพระบรมราชูปถัมภ์ เจ้าหน้าที่และนักกีฬาทีมชาติไทยที่จะเดินทางไปร่วมการแข่งขันกีฬาซีเกมส์ ครั้งที่ 30 ณ สาธารณรัฐฟิลิปปินส์ โดยกล่าวตอนหนึ่งว่า วันนี้ตนพยายามขับเคลื่อนประเทศไปในแนวทางที่ปฏิรูปใหม่ ในแนวความคิดใช้สติปัญญา มากกว่าที่จะไปอุดหนุนจนไม่รู้จะจบกันเมื่อไหร่ ถ้าอย่างนี้ใช้สติปัญญาน้อย ไม่ต้องใช้มาก หาเงินให้ได้เท่านั้น ใครอยากได้อะไรก็ให้ แต่แน่นอนมีผล ดังนั้นเราต้องสร้างความเข้มแข็งกับเขาไปด้วย ขณะเดียวกันรัฐบาลต้องทำหน้าที่ทั้งการแก้ปัญหาที่ผ่านมา และทำปัจจุบันเพื่อสร้างโครงสร้างพื้นฐานและมองอนาคตประเทศชาติว่าจะเดินไปอย่างไรข้างหน้า เช่น อีอีซี เศรษฐกิจใหม่ เพื่อหารายได้เข้าประเทศ ถ้าไม่ทำตรงนี้ไม่มีเงินทำอะไรแน่นอน ก็จมอยู่แค่นี้ประเทศไทย งบประมาณจะหมดอยู่แค่นี้<br/><br/>"วันนี้ผมถูกถามทุกเรื่อง ถูกจับก็ถามนายกฯ เรียกตัวไปสอบ ถามนายกฯว่ายังไง ทั้งที่เขามีกลไกการทำงานหมดแล้ว ทุกเรื่อง ใครทำอะไรต้องรับผิดชอบตรงนั้นตามกฎหมาย ซึ่งคนไม่เข้าใจว่ากฎหมายมีไว้เพื่ออะไร ทำให้ทุกคนเกิดโอกาสที่เท่าเทียม เข้าถึงทุกอย่างได้พร้อมกัน ไม่เบียดเบียนซึ่งกันและกัน นี้คือกฎหมายทุกตัว ทำให้เกิดพื้นที่ว่างสำหรับทุกคนในการเข้าถึง แต่หากทุกคนไม่เคารพกฎหมายพวกนี้เลย ก็จะทะเลาะกันเวลามีเรื่อง อีกทั้งโลกวันนี้เป็นโลกโซเชียลมีเดียที่เข้าถึงข่าวสารกันได้ ทุกคนเป็นได้หมด ไม่ว่าจะทำอาชีพอะไร เป็นได้หมด ถึงเวลามีเรื่องมาก็วิจารณ์ในฐานะเป็นตำรวจ เป็นศาล เป็นรัฐบาล เป็นนายกฯ วิจารณ์เองได้หมด เลยทำให้ปั่นป่วนไปหมด ซึ่งไม่ใช่แค่ประเทศเราประเทศเดียว ก็ทุกประเทศ ก็ขอขอบคุณอีกครั้ง และขอพูดเรื่องอื่นที่ไม่เกี่ยวกับกีฬา เพราะมีโอกาสเจอน้องๆ เยาวชน ไม่ค่อยมากนัก สำหรับพี่ๆ ข้างหน้าก็อย่าเพิ่งเบื่อ ยังไงผมก็อยู่อีกนานพอสมควร ไม่ต้องกลัว"นายกฯ กล่าว.</p>
    </article>
  </body>
</html>