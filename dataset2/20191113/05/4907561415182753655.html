<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/mehmet-coskundeniz/10-evlilik-yildonumunde-dugun-2218885"/>
    <meta property="og:site_name" content="Posta"/>
    <meta property="article:published_time" content="2019-11-13T05:00:16+00:00"/>
    <meta property="og:title" content="10. evlilik yıldönümünde düğün"/>
    <meta property="og:description" content="Eşimle 2006’da tanıştık. Bursa’da ben bir züccaciye mağazasında işe yeni başlamıştım. Yanımızdaki mobilya dükkanında da eşim Erkan çalışmaya başlamıştı. İkimiz de 18 yaşındaydık."/>
  </head>
  <body>
    <article>
      <h1>10. evlilik yıldönümünde düğün</h1>
      <address><time datetime="2019-11-13T05:00:16+00:00">13 Nov 2019, 05:00</time> by <a rel="author">Mehmet Coşkundeniz</a></address>
      <p>Eşimle 2006’da tanıştık. Bursa’da ben bir züccaciye mağazasında işe yeni başlamıştım. Yanımızdaki mobilya dükkanında da eşim Erkan çalışmaya başlamıştı. İkimiz de 18 yaşındaydık.</p>
      <p>Tanışıklığımız aşka dönüştü. Eşim askere gitti, ben onu bekledim. 30 Eylül 2009’da evlendik. Evlenirken babam hasta olduğu için pek de istediğim gibi bir düğün yapamamıştık.</p>
      <p>Erkan da bana o zaman “Söz veriyorum, 10. evlilik yıldönümümüzde sana tam istediğin gibi bir düğün yapacağım” demişti. O sözünü tuttu. 10. yıldönümümüzde ben gelinlik giydim, eşim de damatlık.</p>
      <p>Gelin arabamızı süsledik, konvoy yapıp şehirde dolaştık, düğün fotoğrafı çektirdik, düğün pastamızı kestik, düğün dansımızı yaptık. İmam nikahımızı da tazeledik. Bu kez yanımızda 3 kızımız Elisa, Melis ve Asel de vardı. · Aslı ÖZGÜR</p>
      <p>
        <b>SORUMSUZ, İLGİSİZ VE ALDATAN KOCA</b>
      </p>
      <p>
        <b>Haftanın sorusu</b>
      </p>
      <p>
        <i>Eşim beni aldattı, yaptığını inkar etti. Durumu öğreneli bir yıl oldu ve ben bunu atlatamıyorum. Eşim bana karşı çok saygısız ve ilgisiz.</i>
      </p>
      <p>
        <i>Benden hiçbir şey olmamış gibi davranmamı bekliyor. “Ne seninle ne de sensiz yapabiliyorum” diyor. Boşanmak istiyorum ama iki küçük çocuğumu düşünüyorum. Babam da beni kabul etmez. Çıkmaz bir sokaktayım. · T.H.</i>
      </p>
      <p>Eşinizle aranızdaki duygusal bağ neredeyse tamamen kopmuş durumda. Eşlerin iletişiminin olmadığı bir evlilikte çocukların da sağlıklı büyümesi beklenemez. Aslında çouklarınızı düşünüyorsanız evliliği her şeye rağmen devam ettirmek fikrinden vazgeçmelisiniz.</p>
      <p>Boşanma kararı tamamen sizin vereceğiniz bir karar. Eşinizle bir kez daha ve açık açık konuşmalısınız. Bu kadar ilgisiz olmasının sebebi sizin gidemeyeceğinizi bilmesinden kaynaklanıyor olabilir.</p>
      <p>Yani ona ayrılabileceğinizi söyleyin. Belki ancak o zaman ne yaptığının farkına varacaktır. Çaresiz değilsiniz. Devletin kurumları size sahip çıkacaktır. Bu konuda hukuki yardım da alabilirsiniz.</p>
      <p>
        <b>KİMSE KİMSEYE CANINI VERMEZ</b>
      </p>
      <p>
        <i>Birini çok seviyorum. Canımı istese veririm. Ama o başkasını seviyor diye düşünüyorum. Öte yandan herkesin içinde beni çok sevdiğini söyledi. Arkadaşım da paramın peşinde olduğunu söylüyor. Zor nefes alıyorum. Altı aydır konuşmuyoruz. Ne yapacağım? · Aydın</i>
      </p>
      <p>Arkadaşlarının yaptığı yorumlara takılmadan gidip ona duygularını açık açık söylemelisin. Başkasını sevdiğini düşünüyorsun ama bu bir tahmin. Her şeyi onun ağzından öğrenmek çok daha iyi.</p>
      <p>Altı aydır neden konuşmadığınızı anlamadım ama sanırım iletişim kurabileceğin bir yol bulabilirsin. Ama bir şeyi hatırlatmamda fayda var. ‘Canımı istese veririm’ cümlesi, hissettiğin duyguların büyüklüğünü gösterir, bunu anlıyorum. Ancak gerçek böyle bir şey değil.</p>
      <p>Sen önce kendini sevmelisin. Diyelim ki konuştun ve onun seni sevmediğini öğrendin. Bu, dünyanın sonu değil. Elbette sevebileceğin ve seni çok sevecek birini bulacaksın. Hayatını tek bir kişiye bağlama.</p>
      <p>
        <b>İlan-ı aşk</b>
      </p>
      <p>
        <b>NİŞANLIMA...</b>
      </p>
      <p>En güzel şey kalbindeki umut Senin kadar mükemmel... Mavi denizler kadar aydınlıksın Ama unutma ki sen her zaman kalbimde, aklımda ve içimde saklısın... · Mehmet</p>
      <p>
        <b>HAYAT ARKADAŞIM OL</b>
      </p>
      <p>Yıllardır çok iyi arkadaşız. Hayatımıza giren herkes çok yıprattı bizi. Ama biliyorum ki birbirimizi en iyi biz anlarız. Şimdi seninle yeni bir yola çıkmak istiyorum.</p>
      <p>Bu arkadaşlığımızı hayat ortaklığına çevirmek istiyorum. Bu kadar iyi anlaşırken ve aslında yüreklerimiz birbirimiz için atarken neden bekleyelim? Haydi tut elimi, birlikte aşk macerasına yürüyelim. · Siyah Giyen Adam</p>
      <p>
        <b>Beni affet</b>
      </p>
      <p>
        <b>DÖN ARTIK...</b>
      </p>
      <p>Seninle, hiç bitmeyeceğini sandığım bir yola çıkmışken beni öylece bırakıp gitmeni algılayamıyor beynim. “Senin hiçbir hatan yok, ben tükendim artık” dedin. Seni tüketen şey her neyse, birlikte üstesinden gelebilirdik oysa.</p>
      <p>İlhan İrem’in şarkısında dediği gibi, “Kalsaydın yokluğunla yok olmazdı bu şehir, kaçmakla mutluluklar bulunmuyor bunu bil...” Dön artık şehir yeniden var olsun, dön artık kaçarak bıraktığın mutluluğumuz yine bizimle birlikte olsun. · Gülşah</p>
      <p>
        <b>İŞTE ŞİMDİ SÖYLÜYORUM</b>
      </p>
      <p>Seni sevdiğimi hiç söyleyemedim. Geçmişimdeki o kötü anılar hep engelledi beni. Bunu sana ne kadar anlatmaya çalışsam da başarılı olamadım. Sonunda “Ya tam sev ya da hiç bulaşma” dedin bana.</p>
      <p>Umarım çok geç değildir, umarım seni tamamıyla kaybetmemişimdir. Şimdi buradan söylüyorum. Seni çok seviyorum. Seni sevmekten vazgeçmeyeceğime de söz veriyorum. · Mahkum</p>
    </article>
  </body>
</html>