<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/scenario-cosi-litalia-puo-prevenire-la-catastrofe-economico-ambientale/1947594/"/>
    <meta property="og:site_name" content="IlSussidiario"/>
    <meta property="article:published_time" content="2019-11-13T05:05:24+00:00"/>
    <meta property="og:title" content="SCENARIO/ Così l’Italia può prevenire la catastrofe economico-ambientale"/>
    <meta property="og:description" content="L'Italia rischia molto dal surriscaldamento globale. Può però mettere in campo delle precauzioni efficaci per evitare il peggio"/>
  </head>
  <body>
    <article>
      <h1>SCENARIO/ Così l’Italia può prevenire la catastrofe economico-ambientale</h1>
      <h2>L’Italia rischia molto dal surriscaldamento globale. Può però mettere in campo delle precauzioni efficaci per evitare il peggio</h2>
      <address><time datetime="2019-11-13T05:05:24+00:00">13 Nov 2019, 05:05</time> by <a rel="author" href="https://www.ilsussidiario.net/autori/carlo-pelanda/" target="_blank">Carlo Pelanda</a></address>
      <p>Cosa succederebbe se le nazioni che pur hanno siglato il trattato di Parigi (2015) sulla riduzione delle emissioni che creano un effetto serra, cioè di riscaldamento, nel pianeta non riuscissero a farlo in quantità e/o tempi utili per evitare l’innalzamento del livello del mare causato dallo scioglimento dei ghiacci con conseguenze di impraticabilità dei territori per circa il 70% della popolazione mondiale che vive in zone costiere?</p>
      <p>Chi scrive sta lavorando con altri ricercatori su uno scenario economico nel caso si realizzasse questa eventualità: sarebbe una catastrofe. <a href="https://www.ilsussidiario.net/editoriale/2019/10/23/il-pentagono-italiano-corre-ma-deve-investire/1940270/">Il nordest </a>italiano sarebbe tra le aree più devastate del pianeta. Lo studio è stato attivato perché i dati più recenti mostrano una decrescente probabilità che si riesca a ridurre le emissioni entro il 2030-50 allo scopo di contenere l’aumento della temperatura media del pianeta entro un grado e mezzo, nel 2100, il cui impatto fisico sarebbe gestibile.</p>
      <p>Solo l’Ue sta cercando di rispettare gli accordi <a href="https://www.ilsussidiario.net/news/energia-e-ambiente/2014/6/24/ambiente-e-se-si-cambiasse-il-modo-di-calcolare-le-emissioni-di-gas-serra/509636/">anti gas serra</a>, ma con difficoltà per la frizione tra ecostandard e attività produttive, il resto del mondo più lento o indifferente. Pertanto è crescente il rischio che la temperatura aumenti tra i 2 e 4 gradi in un secolo, ma con fenomeni visibili molto prima, tra cui l’incremento di intensità dei fenomeni atmosferici vista la maggior quantità di vapore acqueo nell’atmosfera.</p>
      <p>Per questo stanno aumentando i casi dove amministrazioni regionali e comunali di tante nazioni, e nazioni stesse in consorzio come i Paesi nordici, predispongono piani di “ecoadattamento” alla (possibile) nuova situazione climatica e territoriale futura non credendo, o non del tutto, all’efficacia del taglio delle emissioni e prendendo precauzioni. Tale scelta – continuare nei tagli delle emissioni, ma preparare grandi opere che riducano gli impatti nel caso peggiore – appare quella più razionale.</p>
      <p>Infatti, se si inserisce nelle simulazioni una difesa del territorio dalla penetrazione del mare, considerando che il problema si sviluppa in decenni e che la soluzione può essere calibrata in base a dati evolutivi, è molto elevata la probabilità di evitare disastri. I costi per le difese territoriali sono spalmabili nel tempo e trasformabili in investimenti per una modernizzazione infrastrutturale.</p>
      <p>In conclusione l’ecoproblema economico è enorme se ci si affida alla sola strategia del taglio delle emissioni. È risolvibile, invece, se questa viene integrata con quella di ecoadattamento.</p>
      <p>
        <a href="https://bit.ly/2IvWvzb">www.carlopelanda.com</a>
      </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/borsa-italiana-oggi-piazza-affari-intravede-i-24-000-punti-13-novembre-2019/1948499/"/>
        <a href="https://www.ilsussidiario.net/news/scenario-lamo-della-merkel-per-far-cadere-il-governo-conte/1948436/"/>
        <a href="https://www.ilsussidiario.net/news/i-giorni-del-sud-zigon-getra-il-mezzogiorno-nuovo-hub-energetico-delleuropa/1948646/"/>
        <a href="https://www.ilsussidiario.net/news/alitalia-come-evitare-unaltra-ilva/1948131/"/>
        <a href="https://www.ilsussidiario.net/news/guerra-dei-dazi-il-tira-e-molla-di-trump-scopre-le-magagne-delleuropa/1948613/"/>
        <a href="https://www.ilsussidiario.net/news/spy-finanza-il-rischio-palla-di-neve-per-bond-e-spread/1948340/"/>
      </related>
    </article>
  </body>
</html>