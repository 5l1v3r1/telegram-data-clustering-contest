<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/z-prezidenta-premierem-kiska-se-blizi-k-cili-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T05:00:00+00:00"/>
    <meta property="og:title" content="Z prezidenta premiérem. Kiska se blíží k cíli"/>
    <meta property="og:description" content="Politická strana „Za lidi“ v průzkumech stoupá, její soupeři stagnují nebo klesají. Andreji Kiskovi přitom může ke křeslu premiéra stačit v únorových volbách druhé místo jeho partaje za dosud vládním Směrem."/>
  </head>
  <body>
    <article>
      <h1>Z prezidenta premiérem. Kiska se blíží k cíli</h1>
      <address><time datetime="2019-11-13T05:00:00+00:00">13 Nov 2019, 05:00</time> by <a rel="author">Luboš Palata</a></address>
      <p>Mnoho lidí jen kroutilo hlavou, když Andrej Kiska odmítl znovu kandidovat na post slovenského prezidenta. A místo toho oznámil, že založí svoji vlastní politickou stranu a pokusí se stát premiérem. Teď, tři a půl měsíce před slovenskými parlamentními volbami, nabírá tato představa na reálnosti. Kiska se zdá být nejsilnějším lídrem opozičního tábora, který má velkou šanci porazit v součtu vládnoucí Směr Roberta Fica. A tuto stranu odstavit po čtrnácti letech téměř nepřetržité vlády od moci.</p>
      <figure>
        <img src="https://g.denik.cz/1/08/slovensky-expremier-vladimir-meciar-se-vraci-do-politiky-byl-zvolen-do-cela-strany-slovenska-liga_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/slovensky-expremier-vladimir-meciar-se-vraci-do-politiky-v-cele-slovenske-ligy-20191110.html">Slovenský expremiér Vladimír Mečiar se vrací do politiky, v čele Slovenské ligy Přečíst článek ›</a>
      </aside>
      <p>Podle posledního průzkumu veřejného mínění agentury Focus Kiskova strana Za lidi poprvé překročila desetiprocentní hranici (10,6 %) popularity a o jedno procento a jednu desetinu se dotáhla na předvolební koalici Progresivního Slovenska a strany Spolu (PS-S).</p>
      <p>Žebříček popularity vede ale nadále Směr Roberta Fica a premiéra Petera Pellegriniho s dvaceti procenty hlasů. Ale to ani s hlasy pro koaliční Slovenskou národní stranu a extrémně pravicovou Lidovou stranu – Naše Slovensko nemusí Směru stačit na sestavení většinové vlády.</p>
      <h3>Tvář změny</h3>
      <p>O novém premiérovi se tak může rozhodovat právě v souboji nejsilnějších stran dnešní opozice. V něm má Andrej Kiska, který má za sebou pět let úspěšného působení ve funkci prezidenta, nepochybně navrch. „Andrej Kiska je připravený být premiérem,“ říká zakládající členka strany Za lidi Jana Žitňanská, bývalá poslankyně Evropského parlamentu.</p>
      <figure>
        <img src="https://g.denik.cz/63/c3/caputova-na-narodni-tride-uctila-pamatku-17-listopadu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zuzana-caputova-na-narodni-tride-uctila-pamatku-17-listopadu-20191112.html">Zuzana Čaputová na Národní třídě uctila památku 17. listopadu Přečíst článek ›</a>
      </aside>
      <p>Po posledním průzkumu si tuto otázku začínají klást i slovenská média. „Andrej Kiska se může stát tváří změny,“ napsal deník Sme, který dodává, že vůdčí kvality má Kiska nepochybně větší než lídr Progresivního Slovenska Michal Truban. Truban po úspěchu kandidátky strany Zuzany Čaputové v prezidentských volbách vystřídal dosavadního šéfa strany Ivana Štefunka, ale od té doby je Progresivní Slovensko na sestupné trajektorii. Naopak Kiska a jeho strana stoupají.</p>
      <p>Andrej Kiska před měsícem, kdy byla jeho nová strana znatelně slabší, odmítl podepsat s PS-S koaliční dohodu. V pondělí ale strana Za lidi, PS-S a také mimoparlamentní Křesťansko demokratické hnutí podepsaly alespoň „dohodu o neútočení“ . Její součástí je na návrh Kisky i bod, v němž se strany zavazují, že nepůjdou do vlády se Směrem nebo extrémní pravicí.</p>
    </article>
  </body>
</html>