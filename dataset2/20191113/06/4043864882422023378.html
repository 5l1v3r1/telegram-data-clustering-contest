<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231799/"/>
    <meta property="og:site_name" content="Українська правда"/>
    <meta property="article:published_time" content="2019-11-13T06:00:08+00:00"/>
    <meta property="og:title" content="Головні новини вівторка і ночі: Зеленський і Путін, Рада і законопроєкти"/>
    <meta property="og:description" content="Зеленський дав згоду на зустріч із Путіним у Казахстані, Рада почала ламати “схеми Яценка” — новини, які були актуальні 12 листопада."/>
  </head>
  <body>
    <article>
      <h1>Головні новини вівторка і ночі: Зеленський і Путін, Рада і законопроєкти</h1>
      <address>
        <time datetime="2019-11-13T06:00:08+00:00">13 Nov 2019, 06:00</time>
      </address>
      <p>Зеленський дав згоду на зустріч із Путіним у Казахстані, Рада почала ламати "схеми Яценка" — новини, які були актуальні 12 листопада.</p>
      <p>
        <b>Про зустріч</b>
      </p>
      <p>Колишній президент Казахстану Нурсултан Назарбаєв <a href="https://www.pravda.com.ua/news/2019/11/12/7231689/">запропонував</a> президентам України і Росії провести зустріч тет-а-тет в Казахстані. Зеленський дав згоду.</p>
      <p>Пізніше прессекретар Путіна Дмитро Пєсков <a href="https://www.pravda.com.ua/news/2019/11/12/7231707/">заявив</a>, що президент РФ не проти зустрічі з Зеленським, але без ретельної підготовки це не принесло би великої користі.</p>
      <p>Міністр закордонних справ Вадим Пристайко <a href="https://www.pravda.com.ua/news/2019/11/12/7231761/">заявив</a>, що їхня зустріч в Казахстані малоймовірна.</p>
      <p>
        <b>Про закони</b>
      </p>
      <p>Верховна Рада <a href="https://www.pravda.com.ua/news/2019/11/12/7231728/">ухвалила</a> в першому читанні законопроєкт, який пропонує ліквідувати  діяльність так званих "майданчиків Яценка", що заробляли на посередництві між оцінювачами майна та електронною базою Фонду держмайна.</p>
      <p>Верховна Рада <a href="https://life.pravda.com.ua/society/2019/11/12/238886/">підтримала</a> ідею зменшення кількості використання пластикових пакетів на території України.</p>
      <p>Також парламент <a href="https://www.epravda.com.ua/news/2019/11/12/653608/">прийняв</a> в першому читанні закон про зміни на ринку електроенергії.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>Фракції "Батьківщина", "Опозиційна платформа – За життя", "Європейська солідарність" та депутатська група "За майбутнє" <a href="https://www.pravda.com.ua/news/2019/11/12/7231701/">виступають</a> проти продажу земель сільськогосподарського призначення.</p>
      <p>Православна церква України <a href="https://life.pravda.com.ua/health/2019/11/12/238878/">підтримала</a> щеплення.</p>
      <p>Київрада <a href="https://www.pravda.com.ua/news/2019/11/12/7231734/">прийняла</a> нові правила метрополітену і тепер туди не пускатимуть жебраків, торгівців, агітаторів, а також в метро забороняється грати на музичних інструментах.</p>
      <p>Нардеп з фракції ОПЗЖ Ілля Кива знову <a href="https://www.pravda.com.ua/news/2019/11/12/7231727/">вчинив</a> сумнівне "шоу" у Верховній Раді – ходив по залі у гумовій масці Джокера, після чого поклав її на трибуну парламенту перед спікером.</p>
      <p>Нардеп з тієї ж фракції Василь Німченко <a href="https://www.pravda.com.ua/news/2019/11/12/7231748/">порушив</a> процедуру особистого голосування. Це четвертий факт кнопкодавства у Верховній Раді України 9-го скликання.</p>
      <p>Співробітники <a href="https://www.pravda.com.ua/news/2019/11/12/7231778/">НАБУ затримали</a> директора департаменту забезпечення доступу до публічної інформації Офісу президента Світлану Кондзелю за підозрою у шахрайстві.</p>
      <p>Іще однією <a href="https://www.pravda.com.ua/news/2019/11/12/7231788/">затриманою</a> Антикорупційним бюро за підозрою у шахрайстві виявилася ексзаступниця міністра культури Вікторія Ліснича.</p>
      <footer>Українська правда</footer>
    </article>
  </body>
</html>