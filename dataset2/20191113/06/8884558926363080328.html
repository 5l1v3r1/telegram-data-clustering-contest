<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/superman-spiderman-batman-ne-ciciban"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Superman, Spiderman, Batman? Ne, Ciciban!"/>
    <meta property="og:description" content="Legendarne Župančičeve Mehurčke so na mali oder koprskega gledališče z režiserjem Jako Ivancem postavili trije gostujoči umetniki: glasbenica, igralec in plesalec."/>
  </head>
  <body>
    <article>
      <h1>Superman, Spiderman, Batman? Ne, Ciciban!</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Andraž Gombač</a></address>
      <p>
        <b>Legendarne Župančičeve Mehurčke so na mali oder koprskega gledališče z režiserjem Jako Ivancem postavili trije gostujoči umetniki: glasbenica, igralec in plesalec.</b>
      </p>
      <figure>
        <img src="https://static.primorske.si/foto/highres/kultura/719494_260-mehurcki.jpg"/>
        <figcaption>V Mehurčkih igrajo (z leve) glasbenica Tinkara Kovač, plesalec Siniša Bukinac in igralec Rok Kravanja.  </figcaption>
      </figure>
      <p>Pesmi iz znamenite zbirke <i>Mehurčki</i>, izdane tri leta po smrti Otona Župančiča (1878-1949), je v polurno predstavo za otroke iz vrtcev in prve osnovnošolske triade povezal režiser, avtor dramatizacije in scenograf <b>Jaka Ivanc</b>.</p>
      <p>Malega dečka, ki se igra, da je Ciciban in v svoji sobici zvečer noče zaspati, z otroško radoživostjo, radovednostjo in prikupno trmoglavostjo upodobi igralec <b>Rok Kravanja</b>. Njegovo mamo, ki v sosednji kuhinji pripravlja marmelado in fantiču vztrajno hodi žugat z veliko kuhalnico (strogo, a ne preveč) ter ga z uspavanko skuša zazibati v sen, igra <b>Tinkara Kovač</b>, kot Cicibanova igračka in namišljeni prijatelj Možiček-kopitljaček pa nastopi plesalec in koreograf <b>Siniša Bukinac</b>, izvrsten tako v otrpli drži nežive lutke v lesenem zaboju kakor v odsekanih gibih in gibkem poskakovanju med nočnimi prigodami, s katerimi zaljša prijateljevo otroštvo.</p>
      <p>Kostumografinja <b>Anja Ukovič </b>je zunanjost likov zgradila na prepoznavnih ilustracijah<i> Mehurčkov</i>, za katere je že leta 1952 poskrbela<b> Marlenka Stupica</b>, Možiček-kopitljaček s kockasto srajco pa nekoliko spominja tudi na Harlekina iz commedie dell'arte.</p>
      <p>Živahna in živopisna je tudi scenografija, za katero je poskrbel režiser, medtem ko je <b>Mirko Vuksanović</b> pesmi oblekel v ustrezno sanjave ali poskočne melodije. Zazvenijo mnogim generacijam ljubi verzi <i>Kaj bo sinku sen prineslo?, Diči, diči, diča, urno na konjiča</i>, <i>Daj, zmaj, dvigni se visoko</i>, <i>Ciciban se cmeri za dve mili jeri</i>, <i>Sonce, zemlja, mesec, vrté se brez kolesec</i>, <i>Prišlo je pismo iz daljne dežele</i> in drugi.</p>
      <p>S pomočjo prepevanja, koreografije in lovljenja milnih mehurčkov se prepletajo prizori iz domišljije in resničnosti, raznoliki ustvarjalci pa z veščinami, ki jih obvladajo najbolje, od blagoglasnih melodij do nemega, a zgovornega plesa, sestavijo toplo, prijazno “pesniško zbirko v glasbeni preobleki”. Prejšnja otroška predstava koprskega teatra <i>Super reva</i> se je zgledovala po ameriških televizijskih kriminalkah, v <i>Mehurčkih</i> pa na materino vprašanje, ali se bo preoblekel v Supermana, Spidermana ali Batmana, navihani sinček odvrne: “V Cicibana!”</p>
      <p>Po premieri na festivalu za mularijo Pri svetilniku je predstava doživela že veliko ponovitev in v soboto jo bodo kar trikrat zapored uprizorili na gostovanju v celjskem gledališču. Kakor Cicibanu jim ni do počitka.</p>
    </article>
  </body>
</html>