<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/13/alappuzha-venmony-murder-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T06:45:00+00:00"/>
    <meta property="og:title" content="ദമ്പതികളുടെ കൊലപാതകം; വരേണ്ടെന്ന് പറഞ്ഞിട്ടും അവരെത്തിയതെന്തിന്?"/>
    <meta property="og:description" content="കനത്ത പൊലീസ് സുരക്ഷയിൽ ആഞ്ഞിലിമൂട് വീട് വെൺമണി ∙ ആഞ്ഞിലിമൂട്ടിൽ വീടും പരിസരവും ഇന്നലെ രാവിലെ മുതൽ ശക്തമായ പൊലീസ് നിയന്ത്രണത്തിലായിരുന്നു. നാട്ടുകാരെ.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>ദമ്പതികളുടെ കൊലപാതകം; വരേണ്ടെന്ന് പറഞ്ഞിട്ടും അവരെത്തിയതെന്തിന്?</h1>
      <address><time datetime="2019-11-13T06:45:00+00:00">13 Nov 2019, 06:45</time> by <a rel="author">മനോരമ ലേഖകൻ</a></address>
      <p>
        <b>കനത്ത പൊലീസ് സുരക്ഷയിൽ ആഞ്ഞിലിമൂട് വീട്</b>
      </p>
      <p>വെൺമണി ∙ ആഞ്ഞിലിമൂട്ടിൽ വീടും പരിസരവും ഇന്നലെ രാവിലെ മുതൽ ശക്തമായ പൊലീസ് നിയന്ത്രണത്തിലായിരുന്നു. നാട്ടുകാരെ അകത്തേക്കു കടത്തിവിട്ടില്ല. ഉന്നത പൊലീസ് ഉദ്യോഗസ്ഥർ രാവിലെ തന്നെ സ്ഥലത്തെത്തി പരിശോധനകൾ തുടങ്ങി. ആൾക്കൂട്ടത്തെ നിയന്ത്രിക്കാൻ ദ്രുതപ്രതികരണ വിഭാഗം കമാൻഡോകളും എത്തി.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-camando.jpg"/>
        <figcaption>കോടുകുളഞ്ഞി കരോട് ആഞ്ഞിലിമൂട്ടി വീടിനു മുന്നിൽ കമാഡോകൾ കാവൽനിൽക്കുന്നു.</figcaption>
      </figure>
      <p>ഡിഐജി കാളിരാജ് മഹേഷ് കുമാർ, ജില്ലാ പൊലീസ് മേധാവി കെ.എം.ടോമി, എഎസ്പി ബി.കൃഷ്ണകുമാർ, ഡിവൈഎസ്പിമാരായ അനീഷ് വി.കോര, ആർ.ബിനു, സയന്റിഫിക് ഓഫിസർ വി.ചിത്ര, വിരലടയാള വിദഗ്ധൻ ജി.അജിത്ത് തുടങ്ങിയവർ സ്ഥലത്തെത്തി അന്വേഷണത്തിനു നേതൃത്വം നൽകി.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-dog-squad.jpg"/>
        <figcaption>കോടുകുളഞ്ഞി കരോട് ഇരട്ടക്കൊല നടന്ന ആഞ്ഞിലിമൂട്ടിൽ വീട്ടിൽ ഡോഗ് സ്ക്വാഡ് പരിശോധന നടത്തുന്നു.</figcaption>
      </figure>
      <p>രാവിലെ തുടങ്ങിയ അന്വേഷണവും പരിശോധനകളും പൂർത്തിയാക്കി വൈകിട്ടു നാലരയോടെയാണു മൃതദേഹങ്ങൾ ആലപ്പുഴ മെഡിക്കൽ കോളജിലേക്കു കൊണ്ടുപോയത്.കേസ് സംബന്ധിച്ച കൂടുതൽ വിശദാംശങ്ങൾ പൊലീസ് വെളിപ്പെടുത്തിയിട്ടില്ല. പ്രതികൾക്കു രക്ഷപ്പെടാൻ പഴുതു കിട്ടാതിരിക്കാനാണിതെന്ന് ഉദ്യോഗസ്ഥർ പറഞ്ഞു. സംശയിക്കുന്ന പ്രതികൾക്കായുള്ള ലുക്കൗട്ട് നോട്ടിസ് വിവിധ സംസ്ഥാനങ്ങളിലെ പൊലീസിന് അയച്ചിട്ടുണ്ട്.</p>
      <p>
        <b>സംസാരിക്കുന്ന തെളിവായി ആ പാൽക്കുപ്പി</b>
      </p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-milk-bottile.jpg"/>
        <figcaption>വെൺമണിയിൽ ദമ്പതികൾ കെ‍ാല്ലപ്പെട്ട വീടിനു മുന്നിൽ കഴിഞ്ഞ ദിവസം വൈകിട്ട് കൊണ്ടുവന്നു വച്ച പാൽ കുപ്പിയിൽ ഇരിക്കുന്നു.മുന്നിലെ ഗ്രിൽ അകത്ത് നിന്നു താഴിട്ടു പൂട്ടിയ നിലയിലാണ് .</figcaption>
      </figure>
      <p>തിങ്കളാഴ്ച വൈകിട്ട് അടുത്തുള്ള വീട്ടിൽനിന്നു കൊണ്ടുവച്ച പാൽ ആഞ്ഞിലിമൂട്ടിൽ വീടിന്റെ സിറ്റൗട്ടിന്റെ അരഭിത്തിയിൽ ഇരിപ്പുണ്ടായിരുന്നു. കൊലപാതകം നടന്ന സമയത്തെപ്പറ്റി സൂചന നൽകുന്നതായിരുന്നു അത്. പതിവായി വൈകിട്ട് അഞ്ചു മണിക്കാണു പാൽ കൊണ്ടുവരുന്നത്. അത് ആരും എടുത്തില്ലെന്നതു നൽകുന്ന സൂചന കൊലപാതകം നടന്നത് അതിനു മുൻപാണെന്നാണ്.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/13/alappuzha-family-members.jpg"/>
        <figcaption>കൊലപാത വിവരമറിഞ്ഞെത്തിയ ചെറിയാന്റെ സഹോദരി ഗ്രേസിയും ഭർത്താവ് ബേബിയും ബന്ധുക്കളും</figcaption>
      </figure>
      <p>തിങ്കളാഴ്ച ഉച്ച കഴിഞ്ഞു ശക്തമായ മഴയുണ്ടായിരുന്നു. ആ സമയത്താവാം കൊലപാതകം നടന്നതെന്നാണ് പൊലീസ് കരുതുന്നത്. ഉച്ചയ്ക്കു 12 മണിക്കും വൈകിട്ടു നാലിനും ഇടയ്ക്കെന്നാണ് അനുമാനം. 11.30 വരെ ചെറിയാന്റെ വാട്സാപ് നമ്പരിൽ ആശയവിനിമയം നടന്നിട്ടുണ്ടെന്ന് പൊലീസ് കണ്ടെത്തി. 12 മണിയോടെ ചെറിയാൻ അടുത്തുള്ള ജംക്‌ഷനിൽ പോയി വരുന്നതു കണ്ടവരുണ്ട്.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alapppuzha-sneha.jpg"/>
        <figcaption>എ.പി. ചെറിയാന്റെ മൃതദേഹം ആംബുലൻസിൽ കയറ്റുമ്പോൾ പൊട്ടിക്കരയുന്ന പേരക്കുട്ടി സ്നേഹ.</figcaption>
      </figure>
      <p>
        <b>വരേണ്ടെന്ന് പറഞ്ഞിട്ടും അവരെത്തിയതെന്തിന്?</b>
      </p>
      <p>ഞായറാഴ്ച പള്ളിയിൽ പോകേണ്ടതിനാൽ അന്നു പണിക്കു വരണ്ടെന്നു ചെറിയാൻ തൊഴിലാളികളോടു പറഞ്ഞിരുന്നതായി വിവരമുണ്ട്. എന്നിട്ടും ഇവർ ജോലിക്കെത്തി. ഇതാണു പണിക്കാരിലേക്കു സംശയം നീളാൻ കാരണമായത്.പ്രതികളെന്നു സംശയിക്കുന്നവരെ തേടി പൊലീസ് പുറപ്പെടുവിച്ച ലുക്കൗട്ട് നോട്ടിസിലുള്ള ബംഗ്ലദേശ് സ്വദേശികളായ ലബിലുവും ജുവലും ആഞ്ഞിലിമൂട്ടിൽ വീട്ടിൽ ജോലിക്കു വന്നവരുടെ കൂട്ടത്തിലുണ്ടായിരുന്നെന്നാണു സംശയം. പണിക്കു വന്നവരിൽ ഒരാളെ ചോദ്യം ചെയ്യുന്നുണ്ട്.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-iron.jpg"/>
        <figcaption>ദമ്പതികളെ തലയ്ക്കടിച്ച് കെ‍ാല്ലപ്പെടുത്താൻ ഉപയോഗിച്ചു എന്ന് കരുതുന്ന കമ്പി പാര. അറ്റത്ത് രക്തവും മുടിയും പറ്റിയിരിക്കുന്നു.</figcaption>
      </figure>
      <p>ഇവരെ സംസ്ഥാനത്തെത്തിച്ച കരാറുകാരനെ പൊലീസ് വിളിച്ചു വിവരങ്ങൾ തേടി. അയാൾ കൊണ്ടുവന്ന രേഖകളിലൊന്ന് ഒരു ബംഗ്ലദേശ് പാസ്പോർട്ടിന്റെ പകർപ്പാണ്. മറ്റൊരു രാജ്യത്തെ പൗരൻ ഇവിടെയെത്തിയ വിവരം പൊലീസിനെ നേരത്തെ അറിയിച്ചിരുന്നില്ല. അക്കാര്യത്തിൽ വിശദീകരണം തേടിയിട്ടുണ്ട്.</p>
      <p>
        <b>ഞെട്ടൽ മാറാതെ കൊച്ചുബേബി</b>
      </p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-kochubaby.jpg"/>
        <figcaption>കൊച്ചു ബേബി</figcaption>
      </figure>
      <p>‘കുഞ്ഞുമോനച്ചായന്റെ (എ.പി.ചെറിയാൻ ) വീട്ടിൽ പതിവുപോലെ ലൈറ്റുകൾ തെളിഞ്ഞില്ല. ഫോൺ വിളിച്ചപ്പോൾ ആരും എടുത്തില്ല. ഇതെത്തുടർന്നാണു രാവിലെ ആറരയോടെ ബന്ധുക്കളായ പാപ്പച്ചനെയും കുഞ്ഞുമോനെയും കൂട്ടി ആഞ്ഞിലിമൂട്ടിൽ വീട്ടിലെത്തിയത്. സിറ്റ്ഔട്ടിലെ ഗ്രില്ലിന്റെ വാതിൽ അകത്തു നിന്നു താഴിട്ടു പൂട്ടിയ നിലയിലായിരുന്നു. വിളിച്ചിട്ടു മറുപടിയുണ്ടാകാത്തതിനാൽ ഞങ്ങൾ പിൻവാതിലിലെത്തി. അതു ചാരിയിട്ടേയുണ്ടായിരുന്നുള്ളൂ. അകത്തു കടന്നപ്പോൾ ലില്ലി ചോരയിൽ കുളിച്ചു കിടക്കുന്നു. അടുത്തു മൺവെട്ടിയോ തൂമ്പയോ ഉണ്ടായിരുന്നു. കിടപ്പുമുറിയിലെ അലമാരയിൽ നിന്നു സാധനങ്ങൾ വാരി വലിച്ചിട്ട നിലയിലായിരുന്നു. ഹാളിലെ കസേര മറിഞ്ഞു കിടന്നു. അച്ചായനെ കണ്ടില്ല. ഉടൻ പുറത്തിറങ്ങി പൊലീസിൽ വിവരം അറിയിച്ചു. പൊലീസെത്തി നടത്തിയ തിരച്ചിലിലാണ് സ്‌റ്റോർ മുറിയിൽ കുഞ്ഞുമോനച്ചായന്റെ മൃതദേഹം കണ്ടത്.’</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-neibers1.jpg"/>
        <figcaption>വെൺമണിയിൽ ദമ്പതികൾ കെ‍ാല്ലപ്പെട്ട വീടിന് പിന്നിൽ സംഭവം അറിഞ്ഞെത്തിയ നാട്ടുകാർ .</figcaption>
      </figure>
      <p>
        <b>നഷ്ടപ്പെട്ടത് മികച്ച സംഘാടകനെ</b>
      </p>
      <p>നാട്ടിലെ പൊതുരംഗത്തെല്ലാം സൗഹൃദത്തിന്റെ ആൾരൂപമായി ചെറിയാനുണ്ടായിരുന്നു. ലില്ലിയെപ്പറ്റിയും നാട്ടുകാർക്കു നല്ലതേ പറയാനുള്ളൂ. പ്രാർഥനായോഗങ്ങളിൽ ചെറിയാൻ സജീവമായി മുന്നിലുണ്ടായിരുന്നു. ഇടവകക്കാരുടെ വീടുകളിൽ പ്രാർഥന നടത്താൻ പതിവായി എത്തും. അബുദാബിയിലെ ഔദ്യോഗികജീവിതത്തിൽ നിന്നു വിരമിച്ച ശേഷം നാട്ടിലെ സാമൂഹിക രംഗത്തു സജീവമായി. സിപിഐ സ്ഥാനാർഥിയായി വെൺമണി പഞ്ചായത്തിലേക്കു മത്സരിച്ചിട്ടുണ്ട്. പാലത്തുംപാട്ട് കുടുംബയോഗം പ്രസിഡന്റാണ്. കോടുകുളഞ്ഞി സിഎസ്ഐ ക്രൈസ്റ്റ് ചർച്ച് ട്രസ്റ്റിയായും പ്രവർത്തിച്ചു.</p>
      <figure>
        <img src="https://img-mm.manoramaonline.com/content/dam/mm/local/alappuzha/local-news/images/2019/11/12/alappuzha-neibers-2.jpg"/>
        <figcaption>കൊലപാതക വിവരമറിഞ്ഞ് നാട്ടുകാർ തടിച്ചു കൂടിയപ്പോൾ.</figcaption>
      </figure>
      <p>
        <b>പദ്ധതിയിട്ടത് വഞ്ചിവീട് സവാരിക്ക്;വിധി തീരുമാനിച്ചത് മറ്റൊന്ന്</b>
      </p>
      <p>ഇന്നലെ രാവിലെ കുടുംബ സുഹൃത്തുക്കൾക്കൊപ്പം ആലപ്പുഴയിൽ വഞ്ചിവീടു സവാരിക്കു പോകാനിരുന്നതാണു ചെറിയാനും ലില്ലിയും. 15 പേരുള്ള സംഘമാണു യാത്രയ്ക്കു പദ്ധതിയിട്ടത്. പക്ഷേ, വിധി മറ്റൊന്നായിരുന്നു.യാത്ര പോകാനിരുന്ന ചെറിയാന്റെ സുഹൃത്ത് പാലത്തുംപാട്ട് ജേക്കബ് ചാക്കോ തിങ്കളാഴ്ച വൈകിട്ടു 4.30 മുതൽ രാത്രി വരെ പല തവണ ചെറിയാന്റെ ഫോണിലേക്കു വിളിച്ചിരുന്നു. ഒരിക്കൽ പോലും ഫോൺ എടുത്തില്ല. എന്തെങ്കിലും തിരക്കിലാവുമെന്നേ കരുതിയുള്ളൂ.</p>
    </article>
  </body>
</html>