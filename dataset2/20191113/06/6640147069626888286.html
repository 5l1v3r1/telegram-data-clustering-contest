<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/jaguar-land-rover-presto-un-accordo-con-bmw-e-geely/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T06:15:00+00:00"/>
    <meta property="og:title" content="Jaguar Land Rover, presto un accordo con BMW e Geely?"/>
    <meta property="og:description" content="La società indiana titolare dei due marchi inglesi (Jaguar e Land Rover) potrebbe aprirsi a nuove collaborazioni con BMW e Gelly per affrontare le sfide di elettrificazione e guida autonoma"/>
  </head>
  <body>
    <article>
      <h1>Jaguar Land Rover, presto un accordo con BMW e Geely?</h1>
      <address><time datetime="2019-11-13T06:15:00+00:00">13 Nov 2019, 06:15</time> by <a rel="author">Tommaso Marcoli</a></address>
      <p><b>Tata</b>, la società indiana che possiede i marchi <b>Jaguar-Land Rover</b>, avrebbe preso contatti con marchi quali <b>BMW</b> e <b>Geely</b> in modo da <b>creare sinergie</b> per risollevare l’industria dell’auto britannica, messa sotto assedio nell’ultimo periodo dalla <b>brexit</b>. Secondo Bloomberg che ha rilanciato l’indiscrezione, la strategia di Tata prevede <b>l’apertura a collaborazioni</b> per risparmiare sull’enorme peso che gli investimenti sul <b>futuro elettrico</b> di Jaguar Land Rover richiedono.</p>
      <figure>
        <img src="https://www.tomshw.it/images/images/2019/11/tata-62493.768x432.jpg"/>
      </figure>
      <h3>Auto elettriche: la sfida del futuro</h3>
      <p>Stringere un <b>forte legame con Geely</b>, potrebbe aiutare il marchio britannico a <b>espandersi nel mercato cinese</b> che da solo vale <b>un terzo delle vendite</b> di automobili nel mondo; un accordo con BMW permetterebbe a Jaguar Land Rover di sviluppare nuove tecnologie per <b>auto elettriche e di guida autonoma</b> con uno dei marchi più all’avanguardia nel settore.</p>
      <p>Tuttavia, al momento si tratta solo di indiscrezioni, visto che sia Tata che BMW <b>hanno respinto </b>ogni supposizione, mentre Geely ha precisato in un comunicato che <b>non ci sono stati colloqui ufficiali</b> con la società indiana.</p>
      <p>La suggestione di un accordo commerciale tra più gruppi resta valida, visto anche il recente annuncio della fusione paritaria tra <b>PSA </b>e<b> FCA</b>. Le nuove sfide dell’industria dell’automobile, elettrificazione su tutte, risultano un <b>fardello quasi insostenibile</b> per i singoli marchi come Jaguar e Land Rover, il cui ambizioso progetto prevede una gamma con una variante a zero emissioni <b>per ogni modello entro il 2020.</b></p>
      <figure>
        <img src="https://www.tomshw.it/images/images/2019/11/tata-62495.768x432.jpg"/>
      </figure>
      <p>Nonostante le difficoltà, il marchio britannico è stato uno tra i primi a lanciare sul mercato una vettura <b>completamente elettrica</b>: la <b>Jaguar i-Pace,</b> che ha debuttato lo scorso anno ed è stata insignita del premio <b>“car of the year” 2019</b>. La crisi globale che ha colpito il mercato nell’ultimo periodo, non ha fatto altro che aggiungere pressione ad una situazione già molto delicata, costringendo i costruttori a rivedere le proprie strategie o ad aprirsi a nuove collaborazioni: come <b>Volkswagen</b> e <b>Ford</b>, che quest’anno hanno siglato un accordo nelle aree di sviluppo per elettrificazione e guida autonoma.</p>
      <p>Nonostante ci sia la volontà di aprirsi e trovare partnership, Tata <b>non ha nessuna intenzione</b> di vendere i due gloriosi marchi inglesi; a dirlo è stato <b>N. Chandrasekaran</b>, chariman della holding Tata Sons proprietaria della divisione automobilistica.</p>
      <p> </p>
    </article>
  </body>
</html>