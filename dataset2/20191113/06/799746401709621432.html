<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/13/7102969/"/>
    <meta property="og:site_name" content="Європейська правда"/>
    <meta property="article:published_time" content="2019-11-13T06:43:54+00:00"/>
    <meta property="og:title" content="Президент Австрії: внутрішня ситуація в Україні важка, навіть без інтервенції Росії"/>
    <meta property="og:description" content="Федеральний президент Австрії Александер Ван дер Беллен та президент Білорусі Александр Лукашенко під час зустрічі у Відні згадали про ситуацію на сході Україні, зокрема, про російську інтервенцію."/>
  </head>
  <body>
    <article>
      <h1>Президент Австрії: внутрішня ситуація в Україні важка, навіть без інтервенції Росії</h1>
      <address>
        <time datetime="2019-11-13T06:43:54+00:00">13 Nov 2019, 06:43</time>
      </address>
      <p>Федеральний президент Австрії Александер Ван дер Беллен та президент Білорусі Александр Лукашенко під час зустрічі у Відні згадали про ситуацію на сході Україні, зокрема, про російську інтервенцію.</p>
      <p>Про це повідомляє "Європейська правда" з посиланням на "<a href="https://www.ukrinform.ua/">Укрінформ</a>".</p>
      <p>"Ми сьогодні також обговорили багато питань на тему східної України. Білорусь приймає переговори Тристоронньої контактної групи щодо врегулювання конфлікту в Україні. Так звані "Мінські домовленості" всім відомі, і Білорусь приклала багато зусиль для мирного врегулювання цього конфлікту належним чином. І Австрія це підтримує, у тому числі в рамках ОБСЄ", - заявив Александер Ван дер Беллен на пресконференції за результатами зустрічі.</p>
      <p>Він додав, що Мінські домовленості відіграють важливу роль в питанні врегулювання конфлікту.</p>
      <p>"Важкою є внутрішня ситуація в Україні, навіть без російської інтервенції", - зазначив президент Австрії.</p>
      <p>12 листопада Александр Лукашенко відвідав Австрію – <b><a href="https://www.eurointegration.com.ua/news/2019/11/12/7102933/">вперше за понад три роки </a></b>білоруський президент вирушив з офіційним візитом до держави-члена ЄС.</p>
      <p>Авторитарний лідер Білорусі <b><a href="https://www.eurointegration.com.ua/news/2019/11/12/7102959/">заявив</a></b>, що його країна сподівається на покращення зв'язків з Європейським Союзом. </p>
      <related>
        <a href="https://www.eurointegration.com.ua/news/2019/11/12/7102922/"/>
      </related>
    </article>
  </body>
</html>