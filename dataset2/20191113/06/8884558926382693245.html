<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/gorenje-jih-ne-bo-podcenjevalo"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Gorenje jih ne bo podcenjevalo"/>
    <meta property="og:description" content="Drevi v izolski rokometni hram v Kraški ulici prihajajo Velenjčani, ki so nedvomno favoriti. Gorenje izolske ekipe gotovo ne bo podcenjevalo, saj bo trener gostov Zoran Jovičić od svojih fantov zahteval maksimalno zbranost."/>
  </head>
  <body>
    <article>
      <h1>Gorenje jih ne bo podcenjevalo</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Sandi Jerman</a></address>
      <p>
        <b>Drevi v izolski rokometni hram v Kraški ulici prihajajo Velenjčani, ki so nedvomno favoriti. Gorenje izolske ekipe gotovo ne bo podcenjevalo, saj bo trener gostov Zoran Jovičić od svojih fantov zahteval maksimalno zbranost.</b>
      </p>
      <figure>
        <img src="https://static.primorske.si/foto/highres/gnweb/719525_260-butan.jpg"/>
        <figcaption>Ekipa Butan plin Izola Foto: Zdravko Primožič/FPA</figcaption>
      </figure>
      <p>Rokometašem ekipe Butan plin Izola po vzpodbudnem startu v prvoligaško sezono zadnje tedne ne gre nič po načrtih. Poškodbe redčijo ekipo, igralci pa so se znašli pod dodatnim pritiskom, zato je vse skupaj zanje še toliko težje. Zdravstvene težave dodatno bremenijo <b>Roka Gašperšiča</b>, <b>Davida Zoriča Stipančiča</b>, <b>Amela Redžića</b> in <b>Urha Jakoba Poberaja</b>. Izolani so zapored izgubili zadnjih pet tekem, nazadnje v gosteh pri neposrednem tekmecu iz spodnjega dela lestvice Mariboru.</p>
      <p>“Sicer z izjemo tekme proti Celju ne izgubljamo z veliko razliko, toda vedno nam nekaj zmanjka. Proti Gorenju moramo narediti čim manj napak. Po koncu tekme bi radi rekli, da smo se dobro borili in da se lahko kosamo z boljšimi. Rezultat ni najbolj pomemben. Medtem ko smo mi še v krizi, so jo Velenjčani nekako že prebrodili, saj spet zmagujejo. Mi pa z vsako izgubljeno točko izgubimo še nekaj samozavesti in trenutno je prav pomanjkanje te večja težava kot vse naše poškodbe. Kot ti ne gre in ne gre, je potem zelo težko igrati,” je pred dvobojem desetega, predzadnjega kroga prvega dela prvenstva povedal trener RD Butan plin Izole <b>Fredi Radojkovič</b>. Trenutno je v izolskem taboru še najbolj spodbudno dejstvo, da sta v Mariboru oba vratarja, <b>Luka Logar</b> in <b>Jasmin Husić</b>, pokazala veliko boljšo predstavo kot pred tem proti Krki.</p>
      <p>Gorenje, ki je vrsto let veljalo za drugo silo slovenskega prvenstva, sicer sezone res ni začelo najbolje, a se počasi pobira in je nazadnje tesno ugnalo Trimo Trebnje. Toda tudi na tem srečanju je pomlajeno velenjsko moštvo prikazalo precejšnja nihanja, saj je že v prvem polčasu povedlo kar z osmimi zadetki prednosti, potem pa je močno popustilo in zmagalo le za zadetek (31:30). Tudi zato bo drevi koprski strateg na velenjski klopi <b>Zoran Jovičić</b> od svojih varovancev zahteval, da podobnih nihanj v Izoli ne bo. Sicer je Gorenje na lestvici trenutno peto, doslej je zbralo pet zmag in štiri poraze.</p>
    </article>
  </body>
</html>