<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/i-viktoria-xtypa-tin-attiki-katastrofiko-perasma-apo-kerkyra-kefalonia-zakyntho/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T06:48:01+00:00"/>
    <meta property="og:title" content="Η «Βικτώρια» χτυπά την Αττική – Καταστροφικό πέρασμα από Κέρκυρα, Κεφαλονιά, Ζάκυνθο"/>
    <meta property="og:description" content="H «Βικτώρια» σάρωσε χθες, Τρίτη τα νησιά του Ιονίου ενώ από το βράδυ ξεκίνησαν έντονες βροχοπτώσεις και στην Αθήνα. Πώς θα κινηθεί το κύμα κακοκαιρίας τις επόμενες ώρες"/>
  </head>
  <body>
    <article>
      <h1>Η «Βικτώρια» χτυπά την Αττική – Καταστροφικό πέρασμα από Κέρκυρα, Κεφαλονιά, Ζάκυνθο</h1>
      <h2>H «Βικτώρια» σάρωσε χθες, Τρίτη τα νησιά του Ιονίου ενώ από το βράδυ ξεκίνησαν έντονες βροχοπτώσεις και στην Αθήνα. Πώς θα κινηθεί το κύμα κακοκαιρίας τις επόμενες ώρες</h2>
      <address><time datetime="2019-11-13T06:48:01+00:00">13 Nov 2019, 06:48</time> by <a rel="author">ΤοΒΗΜΑ Team</a></address>
      <p>Μετά το καταστροφικό πέρασμα της «Βικτώριας» από τη Δυτική Ελλάδα, το νέο κύμα κακοκαιρίας έχει φτάσει από το  βράδυ της Τρίτης και στην Αττική με τα φαινόμενα κατά τόπους να είναι έντονα.</p>
      <p>Την Τετάρτη, αναμένονται βροχές και καταιγίδες στο μεγαλύτερο τμήμα της χώρας, συμπεριλαμβανομένης και της Αττικής. Τα φαινόμενα θα είναι ισχυρά κυρίως στα κεντρικά και νότια τμήματα, ενώ τοπικές χαλαζοπτώσεις αναμένονται σε Κυκλάδες και Κρήτη.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <p>Την ίδια ώρα, οι ατμοσφαιρικές συνθήκες θα ευνοήσουν τη μεταφορά σκόνης από τη Βόρεια Αφρική, με αποτέλεσμα τη δημιουργία του φαινομένου της λασποβροχής.</p>
      <h3>Δείτε αναλυτικά την πρόγνωση της ΕΜΥ</h3>
      <p><b>Αττική</b><br/>Καιρός: Νεφώσεις με βροχές και καταιγίδες, κατά τόπους ισχυρές. Εξασθένηση των φαινομένων μετά το μεσημέρι.<br/>Άνεμοι: Νοτιοανατολικοί 5 με 6 μποφόρ, που το βράδυ θα στραφούν σε νοτιοδυτικούς και θα εξασθενήσουν.<br/>Θερμοκρασία: Από 15 έως 21 βαθμούς Κελσίου.</p>
      <p>(Εκτιμώμενο ύψος βροχής κατά τη διάρκεια των απογευματινών ωρών της Τετάρτης στην Αττική)</p>
      <figure>
        <img src="https://www.in.gr/wp-content/uploads/2019/11/broxesathina1-600x547.png"/>
      </figure>
      <p><b>Θεσσαλονίκη</b><br/>Καιρός: Νεφώσεις με βροχές και καταιγίδες, κατά τόπους ισχυρές. Εξασθένηση των φαινομένων μετά το μεσημέρι.<br/>Άνεμοι: Νοτιοανατολικοί 5 με 6 και στο Θερμαϊκό τοπικά 7 μποφόρ με εξασθένηση από το βράδυ.<br/>Θερμοκρασία: Από 14 έως 21 βαθμούς Κελσίου.</p>
      <p><b>Μακεδονία, Θράκη</b><br/>Καιρός: Νεφώσεις με βροχές και καταιγίδες, κατά τόπους ισχυρές αρχικά στη Μακεδονία και από το βράδυ στη Θράκη. Εξασθένηση των φαινομένων αρχικά στη δυτική και μετά το μεσημέρι στην κεντρική Μακεδονία.<br/>Άνεμοι: Ανατολικοί νοτιοανατολικοί 4 με 6 και πρόσκαιρα στα θαλάσσια τοπικά 7 μποφόρ.<br/>Θερμοκρασία: Από 14 έως 20 βαθμούς Κελσίου. Στη δυτική Μακεδονία 4 με 5 βαθμούς χαμηλότερη.</p>
      <p><b>Νησιά Ιονίου, Ήπειρος, Δυτική Στερεά, Δυτική Πελοπόννησος</b><br/>Καιρός: Νεφώσεις με βροχές και καταιγίδες, κατά τόπους ισχυρές. Εξασθένηση των φαινομένων από αργά το απόγευμα.<br/>Άνεμοι: Νότιοι νοτιοανατολικοί 6 με 7 και στο Ιόνιο τις πρωινές ώρες τοπικά 8 μποφόρ. Από το απόγευμα θα στραφούν σε νοτιοδυτικούς και θα εξασθενήσουν.<br/>Θερμοκρασία: Από 15 έως 21 βαθμούς Κελσίου. Στην Ήπειρο 3 με 5 βαθμούς χαμηλότερη.</p>
      <p><b>Θεσσαλία, Ανατολική Στερεά, Εύβοια, Ανατολική Πελοπόννησος</b><br/>Καιρός: Νεφώσεις με βροχές και καταιγίδες, κατά τόπους ισχυρές στην ανατολική Πελοπόννησο, την ανατολική Στερεά, την Εύβοια και πιθανώς πρόσκαιρα στη Θεσσαλία και τις Σποράδες. Εξασθένηση των φαινομένων μετά το μεσημέρι.<br/>Άνεμοι: Από νότιες διευθύνσεις 6 με 7 μποφόρ με εξασθένηση από το βράδυ.<br/>Θερμοκρασία: Από 14 έως 22 βαθμούς Κελσίου. Στα βόρεια 4 με 5 βαθμούς χαμηλότερη.</p>
      <p><b>Κυκλάδες, Κρήτη</b><br/>Καιρός: Νεφώσεις με βροχές και καταιγίδες, κατά τόπους ισχυρές αρχικά στη δυτική Κρήτη και βαθμιαία και στα υπόλοιπα. Εξασθένηση των φαινομένων από το βράδυ και από τα δυτικά.<br/>Άνεμοι: Νοτιοανατολικοί 7 με 8 μποφόρ που από το απόγευμα από τα δυτικά θα στραφούν σε νοτιοδυτικούς και θα εξασθενήσουν.<br/>Θερμοκρασία: Από 18 έως 24 βαθμούς Κελσίου.</p>
      <p><b>Νησιά Ανατολικού Αιγαίου, Δωδεκάνησα</b><br/>Καιρός: Νεφώσεις που γρήγορα θα αυξηθούν και θα εκδηλωθούν τοπικές βροχές και από το απόγευμα σποραδικές καταιγίδες. Αργά το βράδυ τα φαινόμενα θα είναι κατά τόπους ισχυρά.<br/>Άνεμοι: Νοτιοανατολικοί 6 με 7 και πρόσκαιρα εως 8 μποφόρ.<br/>Θερμοκρασία: Από 19 έως 25 βαθμούς Κελσίου. Στα βόρεια 2 με 4 βαθμούς χαμηλότερη.</p>
      <figure>
        <iframe src="https://www.youtube.com/embed/Ss9zKxgcU-Y" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F734246220422679%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h4>Πλημμύρες, κατολισθήσεις και διακοπές ρεύματος</h4>
      <p>Τα έντονα φαινόμενα έπληξαν την Τρίτη τα νησιά του Ιονίου, τα οποία βρέθηκαν στο έλεος της κακοκαιρίας.</p>
      <p>Η έντονη βροχόπτωση μετέτρεψε πολλούς δρόμους της Κέρκυρας σε ποτάμια, ενώ οι δυνατοί άνεμοι κράτησαν δεμένα τα πλοία στα λιμάνια του νησιού.</p>
      <figure>
        <iframe src="https://www.youtube.com/embed/hZixI5zz50w" width="640" height="360" data-service="Youtube" scrolling="no"/>
      </figure>
      <p>Την ίδια ώρα, η πυροσβεστική δέχτηκε δεκάδες κλήσεις για απομάκρυνση φερτών υλικών και αντλήσεις υδάτων. Εξαιτίας της κακοκαιρίας, παράλληλα, σημειώθηκαν διακοπές ρεύματος και υδροδότησης σε αρκετές περιοχές.</p>
      <figure>
        <iframe src="https://www.youtube.com/embed/2x8XLdcCDOE" width="640" height="360" data-service="Youtube" scrolling="no"/>
      </figure>
      <p>Λόγω της έντονης βροχόπτωσης προκλήθηκε κατολίσθηση και ένας βράχος έπεσε πάνω σε αυτοκίνητο κοντά στην περιοχή Καρουμπάτικα. Ευτυχώς δεν υπήρξε τραυματισμός.</p>
      <p>Σύμφωνα με την ιστοσελίδα corfunews.gr, ο βράχος λίγο αργότερα απομακρύνθηκε από το οδόστρωμα, ενώ η κυκλοφορία αποκαταστάθηκε. Ωστόσο η αστυνομία συνιστά ιδιαίτερη προσοχή σε όλους όσοι κυκλοφορούν στους δρόμους εξαιτίας της κακοκαιρίας.</p>
      <figure>
        <img src="https://www.in.gr/wp-content/uploads/2019/11/broxoptoseisxartis-600x380.jpg"/>
      </figure>
      <h4>Προβλήματα και στη Ζάκυνθο</h4>
      <p>Την ίδια ώρα, πλημμύρες έχουν καταγραφεί και στη Ζάκυνθο, η οποία από το απόγευμα της Τρίτης πλήττεται από εκτεταμένες βροχοπτώσεις.</p>
      <p>Ενδεικτικό της έντασης των φαινομένων είναι το γεγονός ότι στην Ιθάκη μέσα σε οκτώ ώρες «έπεσαν» 71 χιλιοστά βροχής.</p>
      <h4>Ολος ο μηχανισμός στο δρόμο</h4>
      <p>Με αφορμή τα έντονα καιρικά φαινόμενα που σαρώνουν το νησί, ο δήμαρχος Νότιας Κέρκυρας, Κώστας Λέσσης, μίλησε στο One Channel.</p>
      <p>«Δυστυχώς σε κάθε τέτοια περίπτωση, λόγω έλλειψης υποδομών, αντιμετωπίζουμε τέτοιες καταστάσεις. Πέρυσι τέτοια εποχή ένας χείμαρρος παρέσυρε μια γυναίκα. Ζητάμε άμεσες παρεμβάσεις. Να συμπαρασταθεί η πολιτεία στους δήμους που έχουν διαχρονικά προβλήματα. Χρειαζόμαστε επαρκείς χρηματοδοτήσεις αλλά και ειδικό εξοπλισμό για να μπορέσουμε να ανταποκριθούμε. Αυτό δεν έχει συμβεί μέχρι στιγμής» είπε χαρακτηριστικά.</p>
      <p>Τόνισε, δε, πως «εμείς αντιμετωπίζουμε το ζήτημα με τα μικρά μέσα που διαθέτουμε. Είναι όλος ο μηχανισμός μας στο δρόμο για να είμαστε δίπλα στους πολίτες. Δεν έχουν καταγραφεί οι ζημιές που έχει υποστεί ο δήμος».</p>
      <figure>
        <iframe src="https://www.youtube.com/embed/qpwoTXKd59c" width="640" height="360" data-service="Youtube" scrolling="no"/>
      </figure>
      <h4>Σάρωσε και την Κεφαλονιά η «Βικτώρια»</h4>
      <p>Απίστευτα μεγάλη ποσότητα νερού έπεσε στην Κεφαλονιά λόγω της καταιγίδας Βικτώρια που έπληξε το νησί το βράδυ της Τρίτης, προκαλώντας τεράστιες καταστροφές.</p>
      <p>Οπως μεταδίδει το kefaloniapress.gr, η Φάλαρη έχει κλείσει ενώ το Νύφι βρίσκεται για άλλη μια φορά αντιμέτωπο με το ρέμα. Ηδη βρίσκονται εκεί μηχανήματα από νωρίς το βράδυ για να απομακρύνουν τις λάσπες και να προστατεύσουν τα σπίτια .</p>
      <figure>
        <img src="https://www.in.gr/wp-content/uploads/2019/11/kefalonia1-1-440x600.jpg"/>
      </figure>
      <p>Ηταν προγραμματισμένο να ξεκινήσει μεθαύριο το έργο στις λεκάνες ανάσχεσης του χείμαρρου που διαπερνά το χωριό αλλά πρόλαβε ο καιρός.</p>
      <h4>Δείτε την πρόγνωση του μετεωρολόγου του One Channel, Γιάννης Καλλιάνος</h4>
      <p>Από την Τετάρτη τα φαινόμενα θα έχουν προχωρήσει και θα επηρεάσουν και τις υπόλοιπες περιοχές της χώρας, κυρίως τα νησιά του Ιονίου, την Ήπειρο, τη δυτική Στερεά και τη δυτική Πελοπόννησο, με εξασθένηση από τις απογευματινές ώρες και από τις πρωινές ώρες και μέχρι το μεσημέρι την κεντρική Μακεδονία, την ανατολική Πελοπόννησο, την ανατολική Στερεά (συμπεριλαμβανομένης της Αττικής), την Εύβοια και πιθανώς πρόσκαιρα τη Θεσσαλία και τις Σποράδες.</p>
      <figure>
        <iframe src="https://www.youtube.com/embed/8gLTQr-U8us" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/13/opinions/imeres-entasis/">Ημέρες έντασης</a>
      </p>
    </article>
  </body>
</html>