<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/13/alappuzha-sunil.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T06:08:00+00:00"/>
    <meta property="og:title" content="‘സൂപ്പർ ഹീറോ’ സുനിലിന് ഒരാഗ്രഹം;സഫ്നെയെ പോയൊന്നു കാണണം, ഒരു ടെഡി ബെയർ സമ്മാനിക്കണം"/>
    <meta property="og:description" content="ആലപ്പുഴ ∙ 'ഞങ്ങൾ വെള്ളത്തിൽ നിന്ന് കോരിയെടുക്കുമ്പോൾ, കുഞ്ഞ് അനങ്ങുന്നുണ്ടായിരുന്നില്ല. ഞാനും മാമനും വല്ലാതെ പേടിച്ചു. വയറ്റിൽ അമർത്തി കുറച്ചു വെള്ളം.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>‘സൂപ്പർ ഹീറോ’ സുനിലിന് ഒരാഗ്രഹം;സഫ്നെയെ പോയൊന്നു കാണണം, ഒരു ടെഡി ബെയർ സമ്മാനിക്കണം</h1>
      <address><time datetime="2019-11-13T06:08:00+00:00">13 Nov 2019, 06:08</time> by <a rel="author">മനോരമ ലേഖകൻ</a></address>
      <p>ആലപ്പുഴ ∙ ‘ഞങ്ങൾ വെള്ളത്തിൽ നിന്ന് കോരിയെടുക്കുമ്പോൾ, കുഞ്ഞ് അനങ്ങുന്നുണ്ടായിരുന്നില്ല. ഞാനും മാമനും വല്ലാതെ പേടിച്ചു. വയറ്റിൽ അമർത്തി കുറച്ചു വെള്ളം ഛർദിപ്പിച്ചു. അതു ഞാൻ സിനിമയിൽ കണ്ടു മനസ്സിലാക്കിയതാണ്. കുഞ്ഞിനെ തോളിലിട്ടുകൊണ്ട് വീട്ടിലെത്തി കതകിൽ തട്ടിയപ്പോഴാണ് അവൾ വെള്ളത്തിൽ വീണ വിവരം വീട്ടുകാർ അറിയുന്നത്.’രണ്ടര വയസ്സുകാരി സഫ്നയെ കുളത്തിൽ നിന്നു രക്ഷിച്ച സംഭവം കൂട്ടുകാരോടു പറയുമ്പോഴും മുഹമ്മ എ.ബി വിലാസം എച്ച്എസ്എസിൽ എട്ടാം ക്ലാസ് വിദ്യാർഥിയായ സുനിലിന്റെ കണ്ണുകളിൽ നിന്ന് ഭയം മാറിയിട്ടില്ല. മണ്ണഞ്ചേരി രണ്ടാം വാർഡിൽ പൊന്നാട് വടക്കേ തൈയിൽ നൗഷാദിന്റെയും സൗമിലയുടെയും മകളായ സഫ്നയെയാണ് സുനിലും ബന്ധുവായ ബാലുവും ചേർന്ന് രക്ഷിച്ചത്.</p>
      <p>സുനിലിനെ അനുമോദിക്കാൻ കൂട്ടുകാരും അധ്യാപകരും ഉൾപ്പെടെ ഒട്ടേറെപ്പേരാണ് കഴിഞ്ഞദിവസം മണ്ണഞ്ചേരി കാവുങ്കൽ ചെരുകോട് വീട്ടിലെത്തിയത്. സ്കൂളിലെ പുതിയ ‘സൂപ്പർ ഹീറോ’ ഒറ്റമുറി വീട്ടിലാണ് താമസിക്കുന്നതെന്ന് അപ്പോഴാണ് പല കൂട്ടുകാരും അറിഞ്ഞത്. വർഷങ്ങൾക്കു മുൻപ് നാടോടികളായി എത്തി ഇവിടെ താമസമാക്കിയതാണ് സുനിലിന്റെ കുടുംബം. സുനിലും സഹോദരങ്ങളായ സുധീഷും സുധനും സുകന്യയും അമ്മ കാവേരിക്കും അമ്മൂമ്മ സരസുവിനുമൊപ്പം പണിതീരാത്ത ആ കുഞ്ഞുവീട്ടിലാണ് താമസിക്കുന്നത്. അമ്മയ്ക്കു കറിക്കത്തിയുടെ കച്ചവടമാണ്. അച്ഛൻ കുടുംബത്തെ ഉപേക്ഷിച്ചു പോയി. സഹോദരങ്ങൾക്കെല്ലാം ഇഷ്ട വിഷയം കണക്കാണ്. അതിൽ ഉപരിപഠനമാണ് സുനിലിന്റെയും സ്വപ്നം.വെള്ളത്തിൽ നിന്നു രക്ഷിച്ചതോടെ സുനിലിന്റെ കരുതൽ അവസാനിക്കുന്നില്ല. </p>
      <p>അടുത്തദിവസം സഫ്നയുടെ വീട്ടിൽച്ചെന്ന് രോഗവിവരം അന്വേഷിച്ചു. അവിടെ നിന്ന് ഫോൺ ചെയ്ത് സഫ്നയുടെ അമ്മയോടു സംസാരിച്ചു. കുഞ്ഞിന് കുഴപ്പമൊന്നുമില്ലെന്ന് അറിഞ്ഞപ്പോഴാണ് സമാധാനമായത്.‘കുഞ്ഞിനെ ആശുപത്രിയിൽനിന്ന് വീട്ടിൽ കൊണ്ടുവരുമ്പോൾ പോയിക്കാണണം. വലിയൊരു ടെഡി ബെയർ  വാങ്ങിക്കൊണ്ട് പോകണമെന്നാണ് ആഗ്രഹം. അത്രയും പൈസ എന്റെ അമ്മയുടെ കൈയിലുണ്ടാകുമോ?’ സുനിൽ മനക്കണക്ക് കൂട്ടിത്തുടങ്ങുന്നു...</p>
    </article>
  </body>
</html>