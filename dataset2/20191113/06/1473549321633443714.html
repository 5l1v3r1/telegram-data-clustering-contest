<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/francja-szef-onz-antonio-guterres-o-wspolpracy-w-sprawie-deportowania-przez-turcje-europejskich-dzihadystow,984921.html"/>
    <meta property="og:site_name" content="TVN24"/>
    <meta property="article:published_time" content="2019-11-13T06:25:00+00:00"/>
    <meta property="og:title" content="Turcja deportuje dżihadystów. Szef ONZ mówi o wspólnej odpowiedzialności"/>
    <meta property="og:description" content="Sekretarz generalny ONZ Antonio Guterres, który bierze udział w paryskim Forum Pokoju, powiedział we wtorek, że potrzeba współpracy międzynarodowej, aby rozwiązać problem europejskich dżihadystów, ..."/>
  </head>
  <body>
    <article>
      <h1>Turcja deportuje dżihadystów. Szef ONZ mówi o wspólnej odpowiedzialności</h1>
      <address><time datetime="2019-11-13T06:25:00+00:00">13 Nov 2019, 06:25</time> by <a rel="author">asty/adso</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/1b3049b7-1401-46a2-9057-efe1eb6c1464.jpg?type=1&amp;srcmode=0&amp;srcx=1/1&amp;srcy=91/100&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/dfdddd35-7ce1-4a7c-954c-4029fe878572-480p.mp4"/>
          <figcaption>Turcja chce odsyłać byłych dżihadystów do krajów pochodzenia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5b887dc-0327-483d-98f9-a6cbf1c08b65-480p.mp4"/>
          <figcaption>Spotkanie prezydentów Turcji i Węgier</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/df07f489-133d-4702-ace0-042125e3ac49-480p.mp4"/>
          <figcaption>Syria. Wspólne patrole Rosji i Turcji na granicy syryjskiej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/b1facef8-68db-4962-a45d-3c7ff0c45387-480p.mp4"/>
          <figcaption>Turcja chce ustalenia strefy bezpieczeństwa na granicy z Syrią</figcaption>
        </figure>
        <figcaption>Turcja chce odsyłać byłych dżihadystów do krajów pochodzenia<cite>Foto: PAP/EPA/J. J. GUILLEN | Video: APTN, ENEX</cite></figcaption>
      </slideshow>
      <h3>Sekretarz generalny ONZ Antonio Guterres, który bierze udział w paryskim Forum Pokoju, powiedział we wtorek, że potrzeba współpracy międzynarodowej, aby rozwiązać problem europejskich dżihadystów, których do krajów ich pochodzenia zaczęła deportować Turcja.</h3>
      <p><a href="https://www.tvn24.pl/wiadomosci-ze-swiata,2/turcja-deportuje-bylych-bojownikow-tzw-panstwa-islamskiego,984524.html">Turcja zaczęła w poniedziałek wydalać zagranicznych członków tak zwanego Państwa Islamskiego</a>. Deportacje wiążą się z ofensywą Turcji w północno-wschodniej Syrii, krytykowanej przez Zachód za atakowanie kurdyjskich milicji, które wraz z międzynarodową koalicją pod wodzą USA walczyły z dżihadystami.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/519c84155964659375821f7ca576f095/93bd216d-c014-43b3-893d-d9b08a604baf.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Turecka ofensywa w Syrii<cite>Źródło: PAP</cite></figcaption>
      </figure>
      <h3>"To nasza wspólna odpowiedzialność"</h3>
      <related>
        <a href="https://www.tvn24.pl/wiadomosci-ze-swiata,2/erdogan-grozi-ze-uwolni-i-wysle-do-europy-wszystkich-uwiezionych-dzihadystow,984792.html"/>
      </related>
      <p>- Potrzebujemy współpracy międzynarodowej, aby rozwiązać ten problem - powiedział Antonio Guterres w radiu RTL. Sekretarz generalny ONZ uczestniczy w trwającym od poniedziałku Forum Pokoju w Paryżu.</p>
      <p>Sprawa powrotu zagranicznych dżihadystów to "nasza wspólna odpowiedzialność" - ocenił szef ONZ. Podkreślił, że kwestia cudzoziemców współpracujących z tak zwanym Państwem Islamskim i schwytanych w Syrii stanowi "wspólną odpowiedzialność" społeczności międzynarodowej i odpowiedzialności za nią nie mogą ponosić jedynie "Irak lub Stany Zjednoczone".</p>
      <p>Jedenastu Francuzów, a także Niemcy, Duńczycy, Irlandczyk oraz Amerykanie znajdują się na liście zagranicznych bojowników tak zwanego Państwa Islamskiego, których Ankara chce deportować w najbliższym czasie.</p>
      <p>Rzecznik tureckiego MSW Ismail Catakli poinformował, że Ankara w poniedziałek rano wydaliła obywatela USA zidentyfikowanego jako "zagraniczny bojownik terrorystyczny".</p>
      <p>W poniedziałek po południu deportowany został również Duńczyk, wysłany samolotem do Kopenhagi. Na deportacje czeka również kilku Niemców - siedmiu obywateli RFN ma zostać wysłanych do kraju w czwartek. Wszyscy wspomniani bojownicy byli do tej pory przetrzymywani w jednym z tzw. ośrodków referencyjnych.</p>
      <h3>Obawy przed odrodzeniem się dżihadystów</h3>
      <p>Siły kurdyjskie wielokrotnie ostrzegały przed odrodzeniem się tak zwanego Państwa Islamskiego w chaosie wywołanym ofensywą Turcji w Syrii. Tysiące dżihadystów, w tym Francuzów i Amerykanów, przebywają w kilku więzieniach w północno-wschodniej Syrii, a tysiące kobiet i dzieci zagranicznych dżihadystów znajdują się w obozach dla przesiedleńców.</p>
      <related>
        <a href="https://fakty.tvn24.pl/r/nie-zyje-przywodca-tak-zwanego-panstwa-islamskiego-ponad-wszelka-watpliwosc-wiemy-ze-to-on,981104.html"/>
      </related>
      <p>- Nie możemy po prostu poprosić Iraku lub Syrii o rozwiązanie tego problemu za wszystkich. Musi istnieć prawdziwa międzynarodowa solidarność – podkreślił Antonio Guterres, ostrzegając przed kolejną falą terroryzmu.</p>
      <p>Odnosząc się do rodzin zagranicznych dżihadystów, sekretarz generalny ONZ powiedział, że jego zdaniem każdy kraj powinien przyjąć odpowiedzialność za ich repatriację i "zorganizowanie mechanizmów integracyjnych w swoich społeczeństwach".</p>
      <p>Piętnastu Europejczyków aresztowanych w Syrii zostanie wysłanych do swoich krajów w najbliższych dniach. Są wśród nich Irlandczycy, Niemcy i Francuzi, w sprawie których "postępowanie jest w toku".</p>
      <p>- Szczegółowe przesłuchania zostały zakończone w 90 procentach i nawiązano kontakty z zainteresowanymi krajami - powiedział rzecznik tureckiego MSW, z którym kontaktowali się dziennikarze "Le Figaro".</p>
      <h3>"Koordynacja z Turcją działa i pozostaje ważna"</h3>
      <p>Francuska minister obrony Florence Parly w poniedziałkowym wywiadzie dla francuskiego radia publicznego France Inter przypomniała o istnieniu francusko-tureckiego porozumienia podpisanego blisko pięć lat temu, a mającego na celu koordynację powrotu dżihadystów i ich rodzin aresztowanych w Turcji.</p>
      <related>
        <a href="https://www.tvn24.pl/wiadomosci-ze-swiata,2/przylaczyli-sie-do-dzihadystow-teraz-czekaja-w-obozach-onz-trzeba-ich-osadzic-lub-uwolnic,947173.html"/>
      </related>
      <p>Do tej pory porozumienie to, zwane protokołem Cazeneuve'a, od nazwiska byłego ministra spraw wewnętrznych Bernarda Cazeneuve'a, miało nie obejmować francuskich więźniów w Syrii, których większość pozostawała w obozach nadzorowanych przez siły kurdyjskie.</p>
      <p>Protokół Cazeneuve'a został podpisany po problemach z aresztowanymi podczas przelotu nad terytorium Turcji trzema francuskimi dżihadystami, którzy zostali wówczas wydaleni przez Ankarę i wysłani samolotem do Francji.</p>
      <p>Turcja nie powiadomiła o tym fakcie władz francuskich. Od czasu podpisania protokołu Cazeneuve'a francuska policja jest wysyłana na miejsce w celu repatriacji członków tak zwanego Państwa Islamskiego. Według źródła we francuskim ministerstwie spraw wewnętrznych, na które powołuje się "Le Figaro", "ta koordynacja z Turcją działa i pozostaje ważna".</p>
      <p>Wszyscy deportowani dżihadyści mają zostać aresztowani po przewiezieniu na terytorium Francji - podaje AFP, cytując źródła zbliżone do francuskich służb bezpieczeństwa.</p>
      <p>Podczas paryskiego forum, w którym uczestniczą szefowie państw i rządów z blisko 30 krajów (bez USA i Rosji), dyskutowano też o tematach dotyczących zmian klimatycznych, nierówności, dezinformacji, cyberprzestępczości oraz kwestii demograficznych.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/2b8feb2c-795e-4493-9119-07abe1dbd7da.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Pozostałości tzw. Państwa Islamskiego w Iraku i Syrii<cite>Źródło: PAP/Adam Ziemienowicz</cite></figcaption>
      </figure>
      <related>
        <h4>Turecka ofensywa w Syrii</h4>
        <a href="https://www.tvn24.pl/wiadomosci-ze-swiata,2/szantaz-islamistycznego-sultana-erdogana-jest-nie-do-zniesienia,984923.html"/>
        <a href="https://www.tvn24.pl/wiadomosci-ze-swiata,2/turcja-deportuje-bylych-dzihadystow-pierwszego-odeslano-do-usa,984524.html"/>
        <a href="https://www.tvn24.pl/wiadomosci-ze-swiata,2/rosyjsko-turecki-konwoj-zaatakowany-przez-kurdow,984117.html"/>
        <a href="https://www.tvn24.pl/wiadomosci-ze-swiata,2/na-targowisku-wybuchla-bomba-zgineli-niewinni-cywile,982404.html"/>
        <a href="https://www.tvn24.pl/wiadomosci-ze-swiata,2/turcy-zlapali-syryjskich-zolnierzy-rozmawiaja-z-rosja-o-ich-przekazaniu,982024.html"/>
      </related>
    </article>
  </body>
</html>