<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-2nd-test-match-in-kolkata-jaaniye-kahan-baithkar-mamata-banerjee-aur-sheikh-hasina-dekhengi-match-2846641.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T06:27:25+00:00"/>
    <meta property="og:title" content="INDvBAN: जानिए ममता बनर्जी और शेख हसीना के बैठने का क्या होगा इंतजाम"/>
    <meta property="og:description" content="भारत और बांग्लादेश के बीच 22 नवंबर से कोलकाता के ईडन गार्डन्स मैदान पर डे-नाइट टेस्ट मैच खेला जाना है। ये पहला मौका होगा जब भारत में डे-नाइट टेस्ट मैच खेला जाना है। इस ऐतिहासिक टेस्ट मैच को देखने के..."/>
  </head>
  <body>
    <article>
      <h1>INDvBAN: जानिए ममता बनर्जी और शेख हसीना के बैठने का क्या होगा इंतजाम</h1>
      <address><time datetime="2019-11-13T06:27:25+00:00">13 Nov 2019, 06:27</time> by <a rel="author">लाइव हिन्दुस्तान टीम,कोलकाता</a></address>
      <p>भारत और बांग्लादेश के बीच 22 नवंबर से कोलकाता के ईडन गार्डन्स मैदान पर डे-नाइट टेस्ट मैच खेला जाना है। ये पहला मौका होगा जब भारत में डे-नाइट टेस्ट मैच खेला जाना है। इस ऐतिहासिक टेस्ट मैच को देखने के लिए पश्चिम बंगाल की मुख्यमंत्री ममता बनर्जी और बांग्लादेश की प्रधानमंत्री शेख हसीना का आना लगभग तय है। खबर है कि ममता बनर्जी और शेख हसीना ही घंटी बजाकर इस मैच का उ्दघाटन करेंगी। इसके बाद दोनों प्रेसिडेंट्स बॉक्स में बैठकर मैच का लुत्फ उठा सकती हैं।</p>
      <p>बांग्लादेश के उप उच्चायुक्त तौफीक हसन की अगुवाई में चार दिवसीय दल ने मंगलवार को ईडन गार्डन्स मैदान, प्रधानमंत्री और उनके 80 सदस्यीय प्रतिनिधिमंडल के बैठने की व्यवस्था का मुआयना किया। शेड्यूल के मुताबिक हसीना एक दिन के लिए आएंगी और घंटी बजाने के बाद कुछ देर मैच देखेंगी। इसके बाद वो 8 बजे फिर आएंगीं जब बंगाल क्रिकेट संघ उन्हें सम्मानित करेगा। हसन ने ये नहीं बताया कि ममता और हसीना साथ में मैच देखेंगी या नहीं लेकिन कैब अधिकारी ने संकेत दिया कि दोनों बी सी रॉय क्लब हाउस पर प्रेसिडेंट बॉक्स में साथ बैठ सकती हैं।</p>
      <p>हसन ने कहा, 'प्रधानमंत्री उसी दिन सुबह आएंगी। वो मैच शुरू होने से पहले 1 बजे घंटी बजाने आएंगीं। इसके बाद कुछ देर मैच देखकर आराम करने जाएंगी और 8 बजे फिर आएंगी।' उन्होंने कहा, 'वो घंटी के पास प्रेसिडेंट बॉक्स में बैठेंगी। हम उनके लिए किए गए इंतजामात से खुश हैं। ईडन को क्रिकेट का मक्का कहते हैं और पहली बार दोनों देश डे-नाइट का टेस्ट खेलेंगे। बांग्लादेश के लोग काफी उत्साहित हैं।' इनके अलावा बीसीसीआई अध्यक्ष सौरव गांगुली, सचिव जय शाह, चैम्पियन बल्लेबाज सचिन तेंदुलकर , राहुल द्रविड़, बांग्लादेश क्रिकेट बोर्ड के अध्यक्ष नजमुल हसन समेत कैब के तमाम पदाधिकारी मौजूद होंगे। ब्रेक के दौरान चैट शो भी करने की योजना है जिसमें गांगुली, तेंदुलकर, द्रविड़, अनिल कुंबले और वीवीएस लक्ष्मण होंगे। ये सीरीज आईसीसी वर्ल्ड टेस्ट चैंपियनशिप का हिस्सा होगी। भारत इस चैंपियनशिप के तहत पांच मैच खेल चुका है और सभी मैच जीतकर प्वॉइंट टेबल में टॉप पर है। वहीं बांग्लादेश इस सीरीज के साथ आईसीसी टेस्ट चैंपियनशिप के सफर का आगाज करेगा।</p>
      <h3>
        <a href="https://www.livehindustan.com/cricket/story-chennai-super-kings-to-release-ambati-rayudu-kedar-jadhav-murali-vijay-shardul-thakur-and-karn-sharma-ipl-2020-auction-date-2846591.html">IPL 2020: CSK से आउट हो सकते हैं ये पांच बड़े नाम, रायुडू और जाधव भी लिस्ट में शामिल</a>
      </h3>
      <h3>
        <a href="https://www.livehindustan.com/cricket/story-ind-vs-ban-day-night-test-match-time-revised-here-are-new-timing-for-india-vs-bangladesh-2nd-test-match-2845587.html">कोलकाता में होने वाला डे-नाइट टेस्ट मैच जानिए कितने बजे से कितने बजे तक खेला जाएगा</a>
      </h3>
      <p><b>भारतीय टेस्ट टीमः</b> विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, शुभमन गिल, हनुमा विहारी, रविंद्र जडेजा, रविचंद्रन अश्विन, ऋद्धिमान साहा, ऋषभ पंत, कुलदीप यादव, मोहम्मद शमी, उमेश यादव, इशांत शर्मा।</p>
      <p><b>बांग्लादेश टेस्ट टीमः </b>शादमन इस्लाम, इमरुल काएस, मोमीउल हक (कप्तान), सैफ हसन, महमूदुल्लाह, मोसाद्देक हुसैन, मेहदी हसन, लिटन दास, मुशफिकुर रहीम, मोहम्मद मिथुन, ताइजुल इस्लाम, नईम हसन, मुस्तफिजुर रहमान, अल अमीन हुसैन, इबादत हुसैन।</p>
    </article>
  </body>
</html>