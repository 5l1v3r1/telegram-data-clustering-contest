<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/science/ereyna-i-meiosi-tis-myikis-mazas-stous-mesilikes-egkymonei-kindynous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T06:15:24+00:00"/>
    <meta property="og:title" content="Ερευνα: Η μείωση της μυϊκής μάζας στους μεσήλικες εγκυμονεί κινδύνους"/>
    <meta property="og:description" content="Αυξάνει την πιθανότητα μελλοντικού εμφράγματος ή εγκεφαλικού, ιδίως στους άνδρες"/>
  </head>
  <body>
    <article>
      <h1>Ερευνα: Η μείωση της μυϊκής μάζας στους μεσήλικες εγκυμονεί κινδύνους</h1>
      <h2>Αυξάνει την πιθανότητα μελλοντικού εμφράγματος ή εγκεφαλικού, ιδίως στους άνδρες</h2>
      <address><time datetime="2019-11-13T06:15:24+00:00">13 Nov 2019, 06:15</time> by <a rel="author">ΤοΒΗΜΑ Team</a></address>
      <p>Η διατήρηση της μυϊκής μάζας μειώνει τον μελλοντικό καρδιαγγειακό κίνδυνο ενός υγιούς ανθρώπου μέσης ηλικίας, σύμφωνα με μια νέα έρευνα Ελλήνων επιστημόνων. Αντίθετα η μείωση του όγκου των μυών σε ένα υγιή μεσήλικα αυξάνει την πιθανότητα μελλοντικού εμφράγματος ή εγκεφαλικού. Ο κίνδυνος είναι περίπου τετραπλάσιος για τους άνδρες σε σχέση με τις γυναίκες.</p>
      <p>Οι ερευνητές, που έκαναν τη σχετική δημοσίευση στο περιοδικό επιδημιολογίας «Journal of Epidemiology &amp; Community Health», μελέτησαν σε βάθος δεκαετίας 1.019 άτομα άνω των 45 ετών, χωρίς προηγούμενα καρδιαγγειακά προβλήματα, στο πλαίσιο της μελέτης Attica που αφορά το γενικό πληθυσμό στην ευρύτερη περιοχή της Αθήνας. Στο χρονικό αυτό διάστημα, 272 άτομα (το 27%) είχαν θανατηφόρα και μη καρδιαγγειακά επεισόδια.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Στη μελέτη συμμετείχαν ο δρ Στέφανος Τυροβολάς του ιατρικού κέντρου Parc Sanitari Sant Joan de Déu της Βαρκελώνης και του Τμήματος Επιστήμης Διαιτολογίας και Διατροφής του Χαροκόπειου Πανεπιστημίου, ο καθηγητής Δημοσθένης Παναγιωτάκος και η Εκάβη Γεωργουσοπούλου από το Χαροκόπειο Πανεπιστήμιο, καθώς επίσης ο καθηγητής του ΕΚΠΑ Δημήτρης Τούσουλης (διευθυντής της Α’ Καρδιολογικής Κλινικής στο «Ιπποκράτειο»), ο καθηγητής Χρήστος Πίτσαβος (Ιατρική Σχολή Πανεπιστημίου Αθηνών) και η γιατρός Χριστίνα Χρυσοχόου.</p>
      <p>Διαπιστώθηκε μια σημαντική αντίστροφη σχέση ανάμεσα στο δείκτη σκελετικής μυϊκής μάζας ενός ατόμου και στην πιθανότητα καρδιαγγειακού επεισοδίου μέσα στην επόμενη δεκαετία. Τα άτομα με την περισσότερη μυϊκή μάζα είχαν 81% μικρότερο κίνδυνο σε σχέση με αυτούς που είχαν μικρότερη μάζα. Οι ερευνητές επεσήμαναν ότι αυτά τα ευρήματα δείχνουν πως είναι σημαντική η διατήρηση της μυϊκής μάζας για την καρδιαγγειακή υγεία μετά τα 45, ιδίως στους άνδρες.</p>
      <p>Σχεδόν η μισή μάζα του ανθρώπινου σώματος αποτελείται από σκελετική μυϊκή μάζα. Ο όγκος αυτής της μυϊκής μάζας μπορεί να αρχίσει να μειώνεται ήδη από τα 35 περίπου έτη, με ρυθμό τουλάχιστον 3% ανά δεκαετία. Η μείωση αυτή σχετίζεται, μεταξύ άλλων, με καρδιομεταβολικές διαταραχές, δυσκολίες κινητικότητας και αυξημένο κίνδυνο πρόωρου θανάτου.</p>
      <p>Προηγούμενες έρευνες είχαν δείξει ότι η απώλεια μυϊκής μάζας αυξάνει τον καρδιαγγειακό κίνδυνο, αλλά είχαν εστιαστεί σε ανθρώπους με υπάρχοντα καρδιολογικά προβλήματα, ενώ η νέα μελέτη δείχνει ότι ο κίνδυνος αφορά και τους υγιείς μεσήλικες.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>