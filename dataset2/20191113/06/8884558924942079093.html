<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/granate-polne-dobrega-vina-ne-eksploziva"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Granate, polne dobrega vina, ne eksploziva"/>
    <meta property="og:description" content="Ob martinovem so v Klubu keramikov v Kanalu ob Soči odprli razstavo, na kateri Dragi Lazovski predstavlja svoje izdelke, posvečene neuradnemu društvu Konzorcij opuščenih vinogradov."/>
  </head>
  <body>
    <article>
      <h1>Granate, polne dobrega vina, ne eksploziva</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Uredništvo</a></address>
      <p>
        <b>Ob martinovem so v Klubu keramikov v Kanalu ob Soči odprli razstavo, na kateri Dragi Lazovski predstavlja svoje izdelke, posvečene neuradnemu društvu Konzorcij opuščenih vinogradov.</b>
      </p>
      <figure>
        <img src="https://static.primorske.si/foto/highres/kultura/719489_261-dragi5.jpg"/>
        <figcaption>Posebno vino v posebni embalaži bo mogoče pokusiti prihodnje leto, ob stoti obletnici Borojevićeve smrti.  Foto: David Verlič</figcaption>
      </figure>
      <p><b>KANAL OB SOČI</b> &gt; Novogoričan<b> Dragi Lazovski</b>, avtor meseca na razstavi v galeriji Keramost, je kot član Konzorcija opuščenih vinogradov ročno izdelane keramične izdelke posvetil vinskim degustacijam društva, ki povezuje vinogradnike in vinske navdušence vseh starosti. Njihova naravna, oranžna vina so pridelana iz grozdja štirih starih opuščenih vinogradov okrog hriba Sv. Katarina, zdaj imenovanega Kekec. Najstarejši ima 75 let. Tam, med Sabotinom in Škabrijelom, so med “veliko vojno” potekale najhujše bitke. V spomin in opomin na dogodke pred sto leti so v konzorciju pripravili posebno vino Cuvee Boroević, zvrst malvazije in rebule, mešanico letnikov 2015, 2016 in 2017. Pokusiti ga bo mogoče 23. maja prihodnje leto, ob stoti obletnici smrti generala Svetozarja Borojevića von Bojne (1856-1920), poveljnika avstro-ogrske armade na soški fronti.</p>
      <p>Na voljo bo v steklenicah, ki jih je unikatno nadgradil Dragi Lazovski. Oblikoval je prozorno etiketo in tako poudaril jantarjevo barvo vina, medtem ko poseben keramični kozarec na vrhu steklenici daje podobo granate. Avtor si želi, da bi vse granate na svetu namesto eksploziva imele tako polnitev.</p>
      <p>Poleg keramičnih kupic, ki še izboljšajo okušanje vina, so na razstavi v Kanalu tudi krožniki za hrano, ki se ujame z vinom. Štiri različne velikosti krožnikov združuje enotna oblika in engobiran napis UOU ob podobi volovske glave (UOU v narečju pomeni vol).</p>
      <p>Na četrtkovi otvoritvi razstave so zanimanje poželi tudi medaljoni, uporabni na različne načine. Prepričali so se, da so izdelki iz umazano bele gline in satenaste glazure prijetni tako očesu kakor na dotik.</p>
      <slideshow>
        <figure>
          <img src="https://static.primorske.si/foto/highres/kultura/719489_75474176_10157061655928640_459.jpg"/>
          <figcaption>Foto: David Verlič</figcaption>
        </figure>
        <figure>
          <img src="https://static.primorske.si/foto/highres/kultura/719489_261-dragi.jpg"/>
          <figcaption>Foto: David Verlič</figcaption>
        </figure>
        <figure>
          <img src="https://static.primorske.si/foto/highres/kultura/719489_75540236_10157061655143640_428.jpg"/>
          <figcaption>Foto: David Verlič</figcaption>
        </figure>
      </slideshow>
    </article>
  </body>
</html>