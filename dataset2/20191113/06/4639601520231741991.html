<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/finance/dnt-epimenei-se-meiosi-aforologitou-oriou-kai-perikopi-syntakseon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T06:43:43+00:00"/>
    <meta property="og:title" content="ΔΝΤ : Επιμένει σε μείωση αφορολόγητου ορίου και περικοπή συντάξεων"/>
    <meta property="og:description" content="Στο Διοικητικό Συμβούλιό του ΔΝΤ η έκθεση για την Ελλάδα"/>
  </head>
  <body>
    <article>
      <h1>ΔΝΤ : Επιμένει σε μείωση αφορολόγητου ορίου και περικοπή συντάξεων</h1>
      <h2>Στο Διοικητικό Συμβούλιό του ΔΝΤ η έκθεση για την Ελλάδα</h2>
      <address><time datetime="2019-11-13T06:43:43+00:00">13 Nov 2019, 06:43</time> by <a rel="author">ΤοΒΗΜΑ Team</a></address>
      <p>Στη μείωση του αφορολογήτου ορίου καθώς και στην περικοπή των συντάξεων θα αναφερθεί μεταξύ άλλων το Διεθνές Νομισματικό Ταμείο (ΔΝΤ) στην ετήσια έκθεσή του για την Ελλάδα.</p>
      <p>Η έκθεση που γίνεται με βάση το άρθρο 4 του καταστατικού του Ταμείου θα περάσει από την έγκριση του ΔΣ του Ταμείου.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <p>Η εν λόγω έκθεση αναμένεται να περιλαμβάνει μία ανάλυση βιωσιμότητας του ελληνικού χρέους.</p>
      <p>Όπως έχει παραγγελθεί, το ΔΝΤ διατηρεί την πάγια θέση του για μείωση των πρωτογενών πλεονασμάτων (από τον στόχο του 3,5% έως και το 2022), προκειμένου να επιταχυνθεί η ανάπτυξη της ελληνικής οικονομίας.</p>
      <p>Την ίδια στιγμή, εξακολουθεί να θεωρεί το ελληνικό χρέος μη βιώσιμο μετά το 2032 και κλείνει τα μάτια μπροστά στη θεαματική μείωση των αποδόσεων των ελληνικών ομολόγων από την περυσινή έκθεση του Ταμείου μέχρι σήμερα.</p>
      <h3>Η έκθεση του ΔΝΤ</h3>
      <p>Η έκθεση καταρτίστηκε με βάση το άρθρο 4 του κανονισμού του ΔΝΤ και παρουσιάζει τα συμπεράσματα της αποστολής που πραγματοποίησαν οι τεχνοκράτες του στην Αθήνα τον Σεπτέμβριο.</p>
      <p>Σύμφωνα με πληροφορίες, οι προβλέψεις του ΔΤΝ διαφέρουν πολύ από εκείνες που θα περιλαμβάνει η 4η έκθεση ενισχυμένης μεταμνημονιακής εποπτείας των ευρωπαϊκών θεσμών, η οποία θα δημοσιοποιηθεί σε μια εβδομάδα, στις 20 Νοεμβρίου.</p>
      <p>Είναι χαρακτηριστικό ότι, ενώ στην έκθεση των Ευρωπαίων θα διαπιστώνεται σημαντική βελτίωση της βιωσιμότητας του ελληνικού χρέους και θα υπάρχουν πιο αισιόδοξες προβλέψεις για την εξέλιξή του σε σύγκριση με τις αρχές του έτους, αντιθέτως στην έκθεση του ΔΝΤ το δυσμενές σενάριο για την πορεία του χρέους έχει αναθεωρηθεί επί τα χείρω συγκριτικά με την προηγούμενη ανάλυση του ΔΝΤ  πριν από ένα χρόνο.</p>
      <p>Το ΔΝΤ θα καλεί του Ευρωπαίους δανειστές της Ελλάδας να ξεκινήσουν από το 2020 τον διάλογο γα την αλλαγή των δημοσιονομικών στόχων προτείνοντας εμμέσως ο μεσοπρόθεσμος στόχος για πρωτογενές πλεόνασμα 3,5% να αναθεωρηθεί στο 1,5% ή κατ’ ανώτερο στο 2% του ΑΕΠ.</p>
      <p>Όμως τη βούλα της Κομισιόν για τη μείωση εξυπηρέτησης του χρέους φαίνεται ότι εξασφάλισε η κυβέρνηση, γεγονός που της δίνει το πλεονέκτημα για έναρξη διαπραγματεύσεων για χαμηλότερα πρωτογενή πλεονάσματα.</p>
      <p>Αναγκαία προϋπόθεση είναι, όμως, να βγει το στοίχημα της ανάπτυξης και σε αυτό το σημείο οι προβλέψεις της Κομισιόν βαραίνουν και την Αθήνα.</p>
      <figure>
        <iframe src="https://www.youtube.com/embed/A3atmwBC0i8" width="640" height="360" data-service="Youtube" scrolling="no"/>
      </figure>
      <h4>«Καμπανάκι» ΔΝΤ για αφορολόγητο και ασφαλιστικό</h4>
      <p>Το ΔΝΤ θα επισημαίνει ότι το ασφαλιστικό σύστημα παραμένει από τα πιο γενναία στην Ευρώπη ενώ η φορολογική βάση είναι εξαιρετικά στενή αφού περίπου το 60% των φορολογούμενων συνεχίζει να απαλλάσσεται λόγω αφορολόγητου.</p>
      <p>Με τον τρόπο αυτό επαναφέρουν τα δύο μέτρα (περικοπή των παλιών συντάξεων και του αφορολόγητου) τα οποία παρότι ψηφίστηκαν κάτω από πίεση το 2017 ουδέποτε εφαρμόστηκαν αφού η προηγούμενη Κυβέρνηση ακύρωσε την περικοπή της προσωπικής διαφοράς και η σημερινή την περικοπή του αφορολόγητου.</p>
      <p>
        <a href="https://www.tovima.gr/2019/11/13/world/enas-kosmos-se-anavrasmo/">Ενας κόσμος σε αναβρασμό – Τα αίτια πίσω από το κύμα παγκόσμιων διαδηλώσεων</a>
      </p>
    </article>
  </body>
</html>