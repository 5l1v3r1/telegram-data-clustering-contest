<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639719/%D9%88%D8%B6%D8%B9%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D8%A8%D8%AF%D8%AA%D8%B1-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T06:50:00+00:00"/>
    <meta property="og:title" content="وضعیت معیشتی بازنشستگان بدتر شده است"/>
    <meta property="og:description" content="مسئولان میگن حقوق یک خانوار چهار نفری زیر5/7 میلیون تومان زیر خط فقراست پس چرا حقوق کارگران و بازنشستگان تأمین اجتماعی این همه کم است؟"/>
  </head>
  <body>
    <article>
      <h1>
        <a href="https://www.bultannews.com/fa/news/639719/%D9%88%D8%B6%D8%B9%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D8%A8%D8%AF%D8%AA%D8%B1-%D8%B4%D8%AF%D9%87-%D8%A7%D8%B3%D8%AA">وضعیت معیشتی بازنشستگان بدتر شده است</a>
      </h1>
      <h2>مسئولان میگن حقوق یک خانوار چهار نفری زیر5/7 میلیون تومان زیر خط فقراست پس چرا حقوق کارگران و بازنشستگان تأمین اجتماعی این همه کم است؟</h2>
      <address><time datetime="2019-11-13T06:50:00+00:00">13 Nov 2019, 06:50</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از خراسان، تلفن محل کارم زنگ می‌خورد، یک آقای مودب پشت خط است. سلام می کند و هنوز حرفش را شروع نکرده، عذرخواهی می کند که می خواهد چند کلمه‌ای درد دل کند. می گوید «من یک سال است بازنشسته شده ام. الان حقوقی که تامین اجتماعی به ما می دهد از یک میلیون و800 هزار تومان بیشتر نمی شود... شما مگر خبرنگار نیستید، مگر نباید از مشکلات من بازنشسته بنویسید؟ من که 30 سال کار کردم امروز و در شرایطی که به حداقل رفاه نیازمندم، آیا با این مقدار حقوق و با این میزان تورم و گرانی های بی حساب و کتاب می توانم زندگی کنم؟ آیا مسئولان خودشان با همین میزان حقوق می توانند زندگی کنند؟» حرف هایش را می شنوم و تنها کاری که می توانم آن لحظه برایش انجام دهم فقط همدردی است... نمی دانم، اما مسئولان هم این روزها شاید فقط همدردی می کنند و تمام. طبیعتا این همدردی ها هم برای بهبود وضعیت بازنشستگان؛ اجاره خانه، هزینه های ازدواج فرزندان، هزینه های درمان و... نمی شود. این روزها وقتی به قیمت اجناس و کالاهای اساسی نگاهی می اندازیم برخی موارد تا 50 درصد افزایش  قیمت و گاهی تا همین میزان با تورم روبه رو بوده است. با تمام افزایش   5/36 درصدی و مبلغ ثابتی که برای سال 98 برای حقوق بازنشستگان اختصاص یافت، اکنون حداقل حقوق این گروه همان دو میلیون تومان است که به گفته بیات رئیس کانون بازنشستگان تأمین اجتماعی « ۶۰ درصد بازنشستگان حداقل حقوق را دریافت می‌کنند که حقوق آن ها کفاف زندگی‌شان را نمی‌دهد.»ضمن این که تعداد قابل توجهی از حقوق بگیران تامین اجتماعی نیز از مستمری بگیران هستند که میزان دریافتی شان کمتر از دو میلیون تومان است.به تعدادی از پیامک هایی که به روزنامه خراسان رسیده است، توجه کنید: *بی سر و صدا قیمت نان را افزایش دادند در کناردیگر افزایش ها، ولی حقوق ما بازنشستگان را در سال فقط یک بار افزایش می دهند. * آقای رئیس جمهور به قول خودتان تورم سالانه درشهریورسال 98رقم 09/40درصد بوده درحالی که شما خیلی کمتراز20درصد به حقوق ها اضافه کردید درحالی که باید برابرتورم حقوق هارا زیاد می کردید. *مسئولان میگن حقوق یک خانوار چهار نفری زیر5/7میلیون تومان زیرخط فقراست پس چراحقوق کارگران وبازنشستگان تأمین اجتماعی این همه کم است؟ <b>وضعیت معیشتی بازنشستگان بدتر شده است</b> در این باره به سراغ علی گلمرادی نماینده مجلس می روم و نظرش را جویا می شوم. او می گوید: شرایط فعلی بازنشستگان نسبت به شرایط قبلی شان که مشغول کار بوده اند به مراتب بدتر است و وضعیت معیشتی آن ها سخت تر شده است در این وضعیت، دولت به دلایل متعدد از بازنشستگان غافل است و چون درمیان مردم حضور ندارند این مسائل را چندان متوجه نمی شوند.   <b>دولت  حق بازنشسته ها را بدهد</b> وی به گفته اخیر رئیس جمهور که می خواهیم به 18 میلیون ایرانی کمک مالی کنیم اشاره و بیان کرد: جای تعجب دارد که رئیس جمهور چنین حرفی را بیان می کند. به عقیده ما ابتدا سزاوار است حق و حقوق باقی مانده صنوف مختلف را بدهد بعد از این فکر ها داشته باشد.      گفت وگو   <b>ضرورت اقدامات حمایتی ویژه و فوری</b> معصومه آقا پور علیشاهی عضو کمیسیون اقتصادی مجلس هم در این زمینه با تاکید براین که با وجود شرایط خاص اقتصادی کشور هم اینک بازنشستگان کشور در وضعیت خوبی به سر نمی برند، گفت:  در این وضعیت ضرورت دارد دولت اقدامات حمایتی ویژه و فوری برای آن ها داشته باشد.فراکسیون زنان مجلس یادآورشد که تاکید داریم دولت باید به جای دادن پول بیشتر به بازنشستگان در وهله نخست به آن ها بسته های حمایتی و کارت های خرید از مراکز ارائه دهد.نماینده شبستر در مجلس تصریح کرد: این کار چند حسن دارد یکی آن که کالاهایی که با ارز 4200 تومانی تهیه می شود به دام دلالان گرفتار نمی شود و به جای سرگردانی در بازار مستقیم به دست مصرف کننده می رسد. <b>اختصاص هزینه صرفه جویی ها به "هم‌ترازی حقوق بازنشستگان"</b> وی خاطرنشان کرد: دیگر این که مردم مستقیم به فروشگاه می روند و نیاز خود را تامین می کنند و هیچ گونه توزیع رانتی به وجود نخواهد آمد. همچنین کالاهای اساسی و مورد نیاز مردم با قیمت مناسب در اختیار آن ها قرار می‌گیرد و مستقیم در خانواده استفاده می شود.آقاپور اظهار کرد: متاسفانه  گاهی سوءتغذیه و مشکلات از این دست نیز گریبان گیر خانواده ها شده است.وی تاکید کرد: توصیه ما به دولت این است که در تهیه بودجه هرجایی که نیاز به صرفه جویی در ردیف های بودجه ای بود آن را به هم ترازی حقوق بازنشستگان اختصاص دهد و در بستن بودجه شرط این باشد که این موضوع در اولویت قرار گیرد. <b>دولت اعتبار لازم برای  ردیف بودجه بازنشستگان  را نمی آورد</b> رسول خضری عضو کمیسیون اجتماعی مجلس هم با ابراز نگرانی از تحقق نیافتن وعده های دولت در زمینه حقوق بازنشستگان گفت: متاسفانه عددی که برای هم ترازی حقوق بازنشستگان ، قانون مصوب مجلس دهم است واقعی و کافی نیست و دولت 2 تا 5 درصد پول مورد نیاز همسان سازی حقوق بازنشستگان را در لایحه بودجه می آورد که طبعا آن هم عملیاتی نمی شود به همین دلیل اقدام محسوس در این زمینه نمی بینیم.وی افزود: هم اینک حدود چهار تا پنج میلیون بازنشسته در کشور داریم که عمدتا در مضیقه مالی هستند. این افراد عروس و داماد دارند و خرج خانه شان به مراتب از زمانی که شاغل بودند بیشتر شده است اما با این حال بین 50 تا 60 درصد دریافتی یک هم تراز شاغل خود حقوق می‌گیرند.نماینده پیرانشهر در مجلس اظهار کرد:خط فقر تعریف شده است دولت باید ردیف بودجه بازنشستگان را در برنامه مالی سالانه به درستی ببیند. هم اکنون مبلغی که برای همسان سازی حقوق بازنشستگان و تامین نیازاولیه آن ها نیاز داریم 15 تا 20 هزار میلیارد است . این رقم صرفا می تواند وضعیت را متعادل نگه دارد.وی یادآورشد: صندوق های بازنشستگی طبق برنامه توسعه هرساله باید به طور متوسط همسان سازی را صورت دهند تا در پایان برنامه این کار به اتمام برسد اما بعید می دانیم تا پایان برنامه بیشتر از 5 تا 10 درصد آن محقق شود.</p>
    </article>
  </body>
</html>