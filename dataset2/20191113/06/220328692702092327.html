<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/zhena-poema-za-prvi-pt-faynenshl-tayms-406596.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T06:54:18+00:00"/>
    <meta property="og:title" content="Жена поема за първи път Файненшъл таймс"/>
    <meta property="og:description" content="Рула Халаф е родена в Ливан и е работила като журналист в Близкия изток"/>
  </head>
  <body>
    <article>
      <h1>Жена поема за първи път Файненшъл таймс</h1>
      <address><time datetime="2019-11-13T06:54:18+00:00">13 Nov 2019, 06:54</time> by <a rel="author">Редактори, сн. Туитър</a></address>
      <p>Новият главен редактор на британското финансово издание "Файненшъл таймс" ще бъде Рула Халаф. Така за първи път в над 130-годишната история на британския всекидневник, смятан за Библията на финансовите среди, жена застава начело на неговата редакция, предаде "Франс прес".</p>
      <p>Настоящият директор на редакцията на вестника Лайънъл Барбър заемаше поста от 14 години, но обяви, че се оттегля. Досега Рула Халаф беше негова заместничка.</p>
      <p>Рула Халаф стана фигура номер две в редакцията на вестника през 2016 г. Преди това тя беше ръководител на отдела за международни новини. Рула Халаф е родена в Ливан и е работила като журналист в Близкия изток по времето на Арабската пролет.</p>
      <p>"Файненшъл таймс" е притежаван от японската група Никей от 2015 г. Президентът на групата Цунео Кита каза, че има пълно доверие в Рула Халаф, която ще продължи мисията на изданието, а именно да "гарантира качествена журналистика без страх и без сервилност".</p>
    </article>
  </body>
</html>