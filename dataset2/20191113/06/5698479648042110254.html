<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/car-bomb-explosion-afghan-capital-kabul-seven-people-killed-seven-injured?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-13T06:49:15+00:00"/>
    <meta property="og:title" content="دست‌کم ۷ نفر در پی انفجار خودروی بمب گذاری شده در کابل کشته شدند"/>
    <meta property="og:description" content="این حادثه یک روز پس از آن روی داد که اشرف غنی، رئیس جمهوری افغانستان از موافقت دولتش با مبادلۀ سه تن از مقامات ارشد شبکۀ حقانی که زندانی هستند، با دو استاد خارجی دانشگاه‌های کابل که گروگان گرفته شده بودند، خبر داد."/>
  </head>
  <body>
    <article>
      <h1>دست‌کم ۷ نفر در پی انفجار خودروی بمب گذاری شده در کابل کشته شدند</h1>
      <address><time datetime="2019-11-13T06:49:15+00:00">13 Nov 2019, 06:49</time> by <a rel="author">یورونیوز فارسی </a></address>
      <p>انفجار خودروی بمب گذاری شده بامداد چهارشنبه در حوزۀ پانزدهم شهر کابل در نزدیکی ساختمان وزارت کشور، دست‌کم ۷ کشته و ۷ زخمی بر جای گذاشت.</p>
      <p>نصرت رحیمی، سخنگوی وزارت کشور افغانستان ضمن اعلام آمار اولیۀ کشته و زخمی شدگان این حادثه، اعلام کرد که این آمار ممکن است افزایش یابد.</p>
      <p>هنوز هیچ گروهی مسئولیت انجام این انفجار را برعهده نگرفته است.</p>
      <p>این حادثه یک روز پس از آن روی داد که اشرف غنی، رئیس جمهوری افغانستان از موافقت دولتش با مبادلۀ سه تن از مقامات ارشد شبکۀ حقانی که زندانی هستند، با دو استاد خارجی دانشگاه‌های کابل که گروگان گرفته شده بودند، خبر داد.</p>
      <p>بر این اساس حاجی مالیخان و حافظ رشید، دو تن از فرماندهان نظامی شبکۀ حقانی و انس حقانی، برادر ناتنیِ سراج‌الدین حقانی رهبر کنونی شبکۀ حقانی که عمدتا مسئول امور مالی گروه حقانی بود، با کوین کینگ، استاد دانشگاه آمریکایی کابل و همکار استرالیایی‌ او، تیموتی ویکس مبادله می‌شدند.</p>
      <p>اعلام خبر مبادلۀ زندانیان، این امید را بوجود آورده بود که از اختلافات طرفین درگیری در افغانستان و در پی آن از سطح خشونت‌ها کاسته شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/12/ghani-says-afghanistan-to-swap-taliban-militants-for-american-australian-captives">افغانستان سه زندانی ارشد طالبان را با دو استاد خارجی دانشگاه کابل مبادله می‌کند</a>
        </li>
        <li>
          <a href="https://farsi.euronews.com/2017/08/03/war-america-cant-wintaliban-regaining-control-in-afghanistan">طالبان و افغانستان؛ جنگی که آمریکا نمی تواند در آن پیروز شود</a>
        </li>
      </ul>
    </article>
  </body>
</html>