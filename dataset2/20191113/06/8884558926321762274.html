<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/kako-dalec-je-do-krima"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Kako daleč je do Krima?"/>
    <meta property="og:description" content="Rokometašica ajdovskega Mlinotesta Maja Svetik je edina članica primorskega kluba, povabljena v reprezentanco za nastop na svetovnem prvenstvu. V prvi postavi nepogrešljiva igralka trenutno vodilnega kluba na lestvici je to jesen odigrala vseh osem zmagovitih tekem, skupno pa je dosegla 34 golov."/>
  </head>
  <body>
    <article>
      <h1>Kako daleč je do Krima?</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Igor Mušič</a></address>
      <p>
        <b>Rokometašica ajdovskega Mlinotesta Maja Svetik je edina članica primorskega kluba, povabljena v reprezentanco za nastop na svetovnem prvenstvu. V prvi postavi nepogrešljiva igralka trenutno vodilnega kluba na lestvici je to jesen odigrala vseh osem zmagovitih tekem, skupno pa je dosegla 34 golov.</b>
      </p>
      <figure>
        <img src="https://static.primorske.si/foto/highres/sport/719526_259_svetik.jpg"/>
        <figcaption>Maja Svetlik  Foto: Igor Mušič</figcaption>
      </figure>
      <p><b>AJDOVŠČINA</b> &gt; <b>Maja Svetik</b> je zrasla v rokometni šoli ajdovskega Mlinotesta, kjer se je skozi vse selekcije od postopno obetavnega dekletca prebila vse do članske reprezentance, katere del je bila že v kvalifikacijah na svetovno prvenstvo. Z levokrilno igralko smo se pogovarjali po primorskem derbiju s Koprčankami, ki je bil najbrž zadnja tekma Mlinotesta v jesenskem delu prvenstva.</p>
      <p>
        <b>Ali ste pričakovali, da boste tako prepričljivo končali jesenski del prvenstva?</b>
      </p>
      <p>“Ne. Še pred nekaj dnevi smo druga za drugo zbolevale, bilo pa je tudi nekaj manjših poškodb. Vsekakor smo se tekme z Žurdom Koper lotile s spoštovanjem, kar se je malo poznalo v naši nekoliko nervozni igri. Ko smo se po nekaj zadetkih sprostile, pa je vse steklo tako kot mora.”</p>
      <blockquote><b>Primorke na Japonskem</b><br/>Slovenska ženska reprezentanca bo na prizorišče SP na Japonskem odpotovala 19. novembra. Na SP se bodo v skupini A Slovenke po vrsti pomerile z Nizozemsko, Norveško, Angolo, Kubo in Srbijo. Ob <b>Maji Svetik</b> bosta Primorsko v reprezentanci zastopali še Izolanka <b>Polona Barič</b> (Krim) in Novogoričanka <b>Teja Ferfolja</b> (Paok).</blockquote>
      <p>
        <b>Kakšen je vaš pogled na letošnjo slovensko ligo?</b>
      </p>
      <p>“Še nikoli nam ni šlo tako dobro kot to jesen. Iz tekme v tekmo smo bile boljše in kar škoda je, da bo tekma s Krimom najbrž preložena na precej kasnejši termin. Glede na rast forme je škoda, da ne bomo mogle v kratkem proti Ljubljančankam preizkusiti naše moči in videti, na koliko se evropski ekipi lahko približamo. Mislim, da bi jim lahko bile sedaj že kar tesno za petami. Čeprav jeseni še nismo igrale z njimi, želim poudariti, da je bila dosedanja liga kar kakovostna, približno tako kot lanska. Krim po moči izstopa, Mlinotest, Krka, Žalec in Celje pa smo imeli zanimive dvoboje za najvišja mesta. Le ekipe iz spodnjega dela lestvice nekoliko zaostajajo.”</p>
      <p>
        <b>Kaj pričakujete v dresu državne reprezentance na SP?</b>
      </p>
      <p>“Po stažu sem med najmlajšimi v reprezentanci in naših tekmic na svetovnem prvenstvu ne poznam. Predvsem sem vesela, da sem po kvalifikacijskem ciklu dobila priložnost tudi v ekipi za SP. Vedno treniraš z upanjem, da se nekoč prebiješ med najboljše. To so sanje vsake rokometašice. Potrudila se bom dokazati tudi izven državne lige. Glede na to, kar sem videla na tekmah z Belorusijo, Makedonijo in s Kosovom, mislim, da imamo kakovostno ekipo in da bomo nekaj naredile tudi na svetovnem prvenstvu.”</p>
      <blockquote><b>Maja Svetlik<br/></b>članica RK Mlinotest<br/>“Še nikoli nam ni šlo tako dobro kot to jesen.”</blockquote>
      <p>
        <b>Kako so vas sprejeli v reprezentanci?</b>
      </p>
      <p>“Seveda je tam nekoliko drugače kot v klubu. Vse je na višji ravni, vendar pa so dekleta in vodstvo prijazni. Lepo so mi razložili vse, česar še nisem vedela. Že na kvalifikacijskem obdobju za SP sem se kar dobro uigrala.”</p>
      <p>
        <b>Naslednja stopnička v vaši karieri bo verjetno predstavljal odhod v tujino ...</b>
      </p>
      <p>“O tem sedaj težko kaj rečem. Videli bomo, kako mi bo uspela sezona in kako bo tekel študij na pedagoški fakulteti. Ta je trenutno na prvem mestu, imam pa še približno leto dni dela. Če se bo odprla kakšna dobra rokometna priložnost, jo bom vsekakor poskusila izkoristiti.”</p>
    </article>
  </body>
</html>