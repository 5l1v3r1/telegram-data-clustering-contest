<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/13/megszolalt-a-pasztoi-szallon-felismerhetetlensegig-osszevert-no"/>
    <meta property="og:site_name" content="infostart"/>
    <meta property="article:published_time" content="2019-11-13T06:32:00+00:00"/>
    <meta property="og:title" content="Megszólalt a pásztói szállón felismerhetetlenségig összevert nő"/>
    <meta property="og:description" content="Bántalmazója szabadlábon védekezhet, a rendőrök azt mondták az áldozatnak, nincs miért izgulnia, ezt a férfit nem látja többet."/>
  </head>
  <body>
    <article>
      <h1>Megszólalt a pásztói szállón felismerhetetlenségig összevert nő</h1>
      <address><time datetime="2019-11-13T06:32:00+00:00">13 Nov 2019, 06:32</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/bulvar/2019/11/16/uj-reszletek-a-brutalisan-megvert-no-ugyeben"/>
      </related>
      <h3>Bántalmazója szabadlábon védekezhet, a rendőrök azt mondták az áldozatnak, nincs miért izgulnia, ezt a férfit nem látja többet.</h3>
      <p>Bejárták a sajtót az internetre felkerült fotók, amelyet <a href="https://www.facebook.com/bernadett.orosz.18/posts/2498897826843515">maga az áldozat osztott meg</a>. Volt párja kis híján agyonverte a hatgyermekes miskolci nőt, akinek a bántalmazástól a felismerhetetlenségig eltorzult az arca.</p>
      <p>Szombaton, egy pásztói szállón követték el a bántalmazást, a nő <a href="https://www.blikk.hu/aktualis/krimi/brutalisan-osszevertek-egy-not-egy-pasztoi-szalloban-megrazo-fotok-bernadett/nmhe75y">a Blikknek elmondta</a>, hogy a salgótarjáni kórház hivatalból feljelentést tett a bántalmazás miatt, de a férfi, aki megverte szabadlábon védekezhet.</p>
      <p>A nő a lapnak beszélt a bántalmazásról, az előzményekről elmondta, hogy az agresszív férfi kapcsolatuk egy éve alatt többször megcsalta, és akkor jött az első pofon, amikor az asszony emiatt szakítani akart vele. A nő utolsó esélyként elkísérte a férfit annak osztálytalálkozójára, ekkor vesztek össze, aminek a brutális bántalmazás lett a vége.</p>
      <p>A férfi ököllel ütötte az arcát, eltörte az orrát, a fogát, kitépte a haját, kis híján megfojtotta. recepciósok siettek a segítségére, a mentő a salgótarjáni kórházba vitte, az intézmény hivatalból feljelentést tett.</p>
      <p>A lapnak nyilatkozó ügyvéd elmondta, hogy büntetőeljárás keretében is lehetőség van távoltartási végzés kérésére, ennek időtartama 10–60 nap, de a rendőrség elrendelhet ideiglenes megelőző távoltartást, ami 72 óra.</p>
      <p>
        <i>Nyitókép: pixabay</i>
      </p>
    </article>
  </body>
</html>