<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/intereuropa-novi-lastnik-danes-novi-sef-pa-ze-vcer"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Intereuropa: novi lastnik danes, novi šef pa že včeraj"/>
    <meta property="og:description" content="Pošta Slovenije bo danes sklenila postopek o nakupu 72-odstotnega deleža Intereurope, sledila bo prevzemna ponudba za preostale delnice. Medtem pa še odmeva ponedeljkova razrešitev dolgoletnega predsednika uprave Ernesta Gortana. Od včeraj namesto njega Intereuropo vodi Marko Cegnar."/>
  </head>
  <body>
    <article>
      <h1>Intereuropa: novi lastnik danes, novi šef pa že včeraj</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Sonja Ribolica</a></address>
      <p>
        <b>Pošta Slovenije bo danes sklenila postopek o nakupu 72-odstotnega deleža Intereurope, sledila bo prevzemna ponudba za preostale delnice. Medtem pa še odmeva ponedeljkova razrešitev dolgoletnega predsednika uprave Ernesta Gortana. Od včeraj namesto njega Intereuropo vodi Marko Cegnar.</b>
      </p>
      <figure>
        <img src="https://static.primorske.si/foto/highres/politika/719496_261-intereuropa-1.jpg"/>
        <figcaption>Intereuropo od včeraj vodi dosedanji član uprave Marko Cegnar.  Foto: Sonja Ribolica</figcaption>
      </figure>
      <p><b>KOPER</b> &gt; Intereuropa je dan po izredni seji nadzornikov objavila pojasnilo o dogajanju v družbi Intereuropa logističke usluge iz Zagreba. Prav posli v tej družbi so povezani z razrešitvijo prvega moža Intereurope <b>Ernesta Gortana.</b></p>
      <h3>Poneverba v zagrebški družbi</h3>
      <p>Poslovodstvo te hčerinske družbe je odkrilo poneverbo denarja, ki naj bi jo zakrivil eden od zaposlenih. Po naših informacijah naj bi šlo za računovodkinjo, znesek pa naj bi znašal približno 1,6 milijona evra.</p>
      <blockquote><b>Pošta bo plačala 28,75 milijona evrov za Intereuropo </b><br/>Pošta Slovenije je maja s konzorcijem bank (SID banka, NLB, Gorenjska banka, Nova KBM, SKB banka in banka Intesa Sanpaolo) sklenila pogodbo o prodaji 72,13 odstotka delnic Intereurope. Pogodba je vsebovala odložne pogoje, ki so zdaj izpolnjeni, tako da bo kupčija danes sklenjena. Pošta Slovenije bo za delež v Intereuropi plačala 28,75 milijona evrov (1,45 evra na delnico), prevzela pa naj bi tudi približno 60 milijonov Intereuropinega dolga.</blockquote>
      <p>V Intereuropi pravijo, da obsega škode, vpliva na računovodske izkaze in drugih natančnejših podatkov trenutno še ni mogoče z gotovostjo opredeliti. Natančnejši podatki bodo dostopni po zaključku forenzičnega pregleda, ki ga izvaja družba Ernst &amp; Young svetovanje. “Po do sedaj zbranih podatkih ni indicev, da bi bile v poneverbo vključene osebe iz poslovodstva odvisne družbe ali iz uprave Intereurope,” so še sporočili iz Intereurope.</p>
      <h3>Nadzorniki tik pred odhodom razrešili prvega moža</h3>
      <p>Bliskovita razrešitev Gortana poleg presenečenja vzbuja tudi ugibanja, kaj je botrovalo tej odločitvi nadzornikov, med katerimi se štirim predstavnikov kapitala počasi izteka sodelovanje v tem organu. Četverica nadzornikov, ki jih vodi <b>Vojko Čok</b>, je namreč Intereuropo še pred poletjem obvestila, da z dnem prve skupščine koprskega logista po prenosu več kot 72-odstotnega deleža na Pošto Slovenije nepreklicno odstopajo. Poleg Čoka so to še <b>Rok Rape</b>,<b> Jože Golobič</b> in <b>Matija Vojsk.</b></p>
      <p>Dejstvo, da so o razrešitvi odločali nadzorniki v odstopu, preseneča tudi <b>Bruna Koreliča</b>, ki je v preteklosti dolga leta vodil Luko, pred desetimi leti pa je tudi predsedoval Intereuropinim nadzornikom, ki so leta 2009 na vrh uprave postavili Gortana. “Vsaj nenavadno je, da so nadzorniki, ki so napovedali svoj odstop, na hitro sklicani izredni seji sprejeli tako pomembno odločitev, kot je razrešitev predsednika uprave,” pravi Korelič. Sprašuje se tudi, ali je za anomalije v hčerinski družbi na Hrvaškem neposredno odgovoren prav predsednik uprave matične družbe in ga je zato treba nemudoma razrešiti. “Pri ugotavljanju odgovornosti so preskočili vsaj tri stopničke - najprej je za morebitne nepravilnosti pri izplačilih kriv direktor hčerinske družbe, potem predsednik nadzornega sveta te družbe, nato pa član uprave matične družbe, ki se ukvarja s finančnimi zadevami,” niza pomisleke Korelič. Predsednik nadzornega odbora odvisne hrvaške družbe je prav <b>Marko Cegnar,</b> ki so ga nadzorniki začasno - za največ eno leto - postavili na vrh Intereurope.</p>
      <h3>Sindikat: Gortan trd pogajalec, a korekten</h3>
      <p>V sindikatu Intereurope pravijo, da odločitev nadzornikov o zamenjavi Gortana sprejemajo kot dejstvo, v isti sapi pa dodajajo, da je bilo sodelovanje z zdaj že nekdanjim predsednikom uprave vseh deset let korektno: “Bil je trd pogajalec, ampak vedno smo našli skupen dogovor, ki je bil za obe strani sprejemljiv. Tudi v prihodnje si želimo, da bi bilo sodelovanje z novim vodstvom uspešno,” je v sporočilu za javnost zapisal predsednik sindikata <b>Aleksander Vinkler</b>.</p>
      <related>
        <h4>Komentar novinarja</h4>
        <a href="https://www.primorske.si/2019/11/12/Intereuropa-je-drzavna"/>
      </related>
    </article>
  </body>
</html>