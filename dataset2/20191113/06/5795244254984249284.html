<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/pravila-uspihu-sekreti-velikih-yak-stati-pershim-50025110.html"/>
    <meta property="og:site_name" content="НВ"/>
    <meta property="article:published_time" content="2019-11-13T06:13:00+00:00"/>
    <meta property="og:title" content="Секрети великих. Як домогтися небувалого успіху в будь-якій сфері"/>
    <meta property="og:description" content="Для початку вам варто пережити небувалу поразку"/>
  </head>
  <body>
    <article>
      <h1>Секрети великих. Як домогтися небувалого успіху в будь-якій сфері</h1>
      <h2>Для початку вам варто пережити небувалу поразку</h2>
      <address>
        <time datetime="2019-11-13T06:13:00+00:00">13 Nov 2019, 06:13</time>
      </address>
      <p>
        <a href="https://nv.ua/ukr/opinion_author/mur.html">Ентоні Мур<br/>Блогер, письменник</a>
      </p>
      <p>«Любитель не опанував техніку свого мистецтва. І він не виставляє себе на суд широкої публіки», — Стівен Прессфілд.</p>
      <p>У своїй книзі <i>Війна за креатив</i> успішний письменник і сценарист Стівен Прессфілд описує перший створений ним по-справжньому великий фільм — <i>Кінг-Конг живий</i> (1986).</p>
      <p>У прем'єрний вікенд він вирушив у приміський кінотеатр і зайняв чергу по квитки. «Біля прилавка з попкорном стояв підліток, — пише Прессфілд. — «І як тобі <i>Кінг-Конг живий?»</i> — запитав я його. Він опустив великий палець вниз: «Забий, чувак. Це відстій».</p>
      <p>«Я був знищений. Я був 42-річним, розлученим, бездітним, який відмовився від усіх нормальних захоплень, щоб слідувати за мрією про письменство. І ось моє ім'я нарешті з’явилося в титрах гучного голлівудського проекту, але що в підсумку? Я невдаха, пустушка, моє життя нічого не варте, як і я сам».</p>
      <p>У цей момент він міг би все кинути. Він так і хотів вчинити. Біль і сум’яття виявилися настільки сильні, що він був дуже близький до цього. Але потім Прессфілд задумався про значимість того, що він щойно зробив. Він взяв участь у створенні справжнього голлівудського фільму! Навіть якщо картина провалилася в прокаті, це все одно величезне досягнення. «В той момент я зрозумів, що став професіоналом. Я ще не досяг успіху. Але у мене вже був справжній провал», — пише Прессфілд.</p>
      <aside>Удача не витрачає свій час на того, хто не готовий</aside>
      <p>Через кілька років на великі екрани вийшли його наступні фільми — які мали величезний фінансовий успіх і отримали визнання критиків.</p>
      <p>Якщо ви хочете добитися надзвичайного успіху, ви повинні спочатку впоратися з надзвичайним провалом.</p>
      <p><b>Великі завжди працюють більше</b> <b>—</b> <b>і зазнають поразки частіше</b> <b>—</b> <b>ніж всі інші</b></p>
      <p>Рей Аллен, чемпіон NBA, що перебуває в Залі слави баскетболу, прославився завдяки своїм триочковим кидкам. Він встановив, здається, всі можливі рекорди і став легендою.</p>
      <p>В останні роки його кар'єри, якийсь репортер написав про Аллена статтю, в якій назвав його кидки в стрибку «божим даром». Аллен образився. «Послухай, Богу плювати, як ти впораєшся зі своїм кидком… тільки важка робота може допомогти тобі в цьому». Репортер звів до мінімуму значимість тих тисяч годин, які Аллен провів у спортзалі, відточуючи свою майстерність.</p>
      <p>Великі завжди працюють більше і зазнають поразки частіше, ніж всі інші. І якщо ви хочете стати великим, почніть з безлічі невдач.</p>
      <p>Кевін Гарт, після того, як був відкинутий в Голлівуді, провів вісім років у дорозі, виступаючи з комедійними шоу буквально в сотнях комедійних клубів майже в кожному з американських штатів. «Мені потрібні були провали, щоб досягти успіху», — пише Гарт у своїй автобіографії. «Я знав, що якщо зможу знайти спосіб завоювати непривітну, байдужу аудиторію в цих клубах, у мене не буде проблем із залом, повним людей, які прийшли спеціально, щоб побачити мене».</p>
      <p>Від першого роману Стівена Кінга <i>Керрі</i> відмовилися 27 видавців поспіль.</p>
      <p>Ентоні Бурден майже 10 років готував помиї на низькопробних, темних кухнях, перш ніж став шеф-кухарем.</p>
      <p>Стів Мартін витратив 10 років, демонструючи дешеві фокуси і розповідаючи бородаті анекдоти в другосортному розважальному парку, перш ніж став найвідомішим коміком у світі.</p>
      <p>Великі стали великими не тому, що це їм це було дано (незважаючи на те, що у них дійсно був великий потенціал). Вони були готові скористатися моментом і продемонструвати свій талант, тому що витратили роки, роблячи спроби, терплячи поразки, роблячи помилки і досконально вивчаючи своє ремесло. Хоча «удача» грає певну роль, удача не витрачає свій час на того, хто не готовий.</p>
      <p><b>10 000</b> <b>витрачених годин недостатньо</b> <b>— ви повинні зосередитися на навчанні і зростанні</b></p>
      <p>Багато років тому Малькольм Гладвелл популяризував «Правило 10 000 годин» — згідно з яким ви повинні понад 10 000 годин займатися чим-небудь раніше, ніж ви станете в цьому професіоналом.</p>
      <p>Але це тільки половина головоломки. Безумовно, вам потрібно витратити тонни часу — але при цьому їх потрібно витратити правильним чином.</p>
      <p>І тут ми вводимо термін «обдумана практика» — або робота в правильному напрямі. Як правило, це передбачає отримання зворотного зв’язку, навчання на конкретних помилках і досягнення невеликих цілей в процесі. Зрештою, посередній бухгалтер, плавець, поет або жонглер все ще можуть залишатися посередностями і через 10 років.</p>
      <p>Якщо ви хочете добитися надзвичайного успіху, ви повинні присвятити неймовірну кількість часу своєму ремеслу — і зосередитися на навчанні, а не просто витрачати цей час.</p>
      <p>Цитуючи автора бестселерів Гела Елрода: «Повторення може бути нудним або виснажливим — ось чому так мало людей коли-небудь у чому-небудь досягає майстерності». Різниця між професіоналами та мрійниками полягає в тому, що професіонали дійсно вивчають своє ремесло. Вони читають про нього. Вони розпитують про нього. Вони живуть і дихають навчанням і вдосконаленням.</p>
      <p>Більшість людей ніколи не буде витрачати час на те, щоб стати великими. Головним чином тому, що для більшості людей «добре» — це вже добре.</p>
      <p>Але як чудово сказав Джим Коллінз: «Хороше — ворог великого. У нас немає чудових шкіл, в основному тому, що у нас є хороші школи. У нас немає видатного уряду, в основному тому, що у нас є хороший уряд. Мало кому вдається прожити чудове життя, в основному тому, що так легко задовольнятися хорошим життям».</p>
      <p>Якщо ви коли-небудь збираєтеся бути «великим» в чому-небудь, вам доведеться стати серйозним, відданим учнем. Більшість людей ніколи не зробить цього, і тому більшість людей буде залишатися посередностями в тому, чим вони займаються.</p>
      <p><b>Ось простий <b>рецепт,</b></b> <b>який дозволить вам стати</b> <b>фахівцем</b> <b>у будь-якій сфері</b></p>
      <p>«Ви хочете, щоб я поділився з вами формулою успіху? Насправді це дуже просто: помножте на два кількість своїх невдач. Ви вважаєте невдачу ворогом успіху. Але це зовсім не так. Ви можете бути збентежені невдачею або ж можете винести з неї уроки, тому продовжуйте і припускайтеся помилок. Зробіть всі, які тільки зможете. Тому що пам’ятайте: саме так ви прийдете до успіху», — Томас Дж. Вотсон.</p>
      <p>Я 15 років поспіль зазнавав невдачі за невдачею, намагаючись впоратися з одним простим завданням: перестати дивитися порно.</p>
      <p>З ранніх років я почав використовувати порнографію як спосіб підтримки. Я був тихонею, слабким учнем, у мене була проблема з затинанням, і я виявив, що порнографія може відволікти мене від моїх тривог, нехай навіть тимчасово.</p>
      <p>Однак я знав, що це неправильно. Я виріс у церкві. Я почувався погано після кожного разу. Я знав, що мені потрібно зупинитися, але всякий раз зазнавав невдачі. Коли я нарешті вирішив піти на консультацію з приводу своєї залежної поведінки, я зміг зробити один обнадійливий висновок з мого десятиліття невдач: я точно знав, що саме зазвичай підштовхувало мене до перегляду порно.</p>
      <p>Після 10 років поразок я став фахівцем по самому собі. Я знав, що якщо відчую голод, гнів, самотність, втому, то захочу подивитися порно. Якщо я буду стривожений. Переляканий. Розгублений. Залишуся вночі один у своїй кімнаті.</p>
      <p>Тепер я цього більше не роблю. А коли відчуваю спокусу (що все ще постійно трапляється), знаю, як її подолати.</p>
      <p>Ось простий рецепт, який дозволить вам стати фахівцем у будь-якій сфері: ви повинні зазнати невдачі тисячі разів.</p>
      <p>
        <b>Скажіть мені, як ви витрачаєте свій вільний час, і я скажу вам, хто ви</b>
      </p>
      <p>«Успішні люди не розглядають це як „вільний час“. Вони розглядають це як єдиний наявний у них час, який вони можуть витратити на те, чим дійсно хочуть займатися в житті. І вони цінують кожну хвилину», — Ніколас Коул.</p>
      <p>Більшість людей витрачає свій вільний час на розваги.</p>
      <p>На жаль, люди не встигають за розвитком технологій. За 20 років ми пройшли шлях від пейджера до можливості в реальному часі стежити за тим, що відбувається в поточний момент у будь-якій точці світу. Для більшості людей це занадто швидко. Вони дозволили екранам з потоками інформації і красивими картинками витіснити з їхнього життя справжнє спілкування з реальними людьми.</p>
      <p>Занадто багато заповнюють весь свій вільний час всілякими розвагами, не залишаючи собі ні найменшої можливості вчитися і рости. Скажіть мені, як ви проводите свій вільний час, і я скажу, хто ви.</p>
      <p>Ви витрачаєте його на розваги? Чи зосереджені на навчанні й зростанні? Зростання — це складно. Постійне навчання може бути нудним і втомливим. Більшість людей не робить цього, і тому вони ніколи не стають великими в чому-небудь. Даррен Гарді сказав: «У 99% невдах і успішних людей є одна спільна риса: всі вони ненавидять робити знову і знову одне і те ж. Різниця в тому, що успішні люди все одно це роблять».</p>
      <p>У вас не так багато вільного часу. Вам вирішувати, чи використовуєте ви його для того, щоб інвестувати в себе, в те, що вам необхідно для зростання. Багато відомих підприємців називають це схемою «5−7 і 7−9». Що ви робите між 5 і 7 годинами ранку та 7 і 9 годинами вечора? Спите і дивитеся телевізор? Чи інвестуєте в себе, щоб змінити своє життя на краще?</p>
      <p>
        <b>На закінчення</b>
      </p>
      <p>«Мій мозок стає сильнішим з кожним днем, тому що я треную його», — Роберт Кіосакі.</p>
      <p>Вчитися і терпіти поразки нелегко. Останнім часом я багато грав у Super Smash Brothers. Це комп’ютерна гра в жанрі файтинг.</p>
      <p>Я увійшов у число 4% найкращих гравців у світі (дідько, щойно, написавши це, я подумав: «Ого, невже немає нічого кращого, на що я міг би витратити своє життя?!», — але мені це дуже подобається). Я повинен був програти безліч поєдинків, щоб досягти цього результату. Щоб зрозуміти, що я роблю не так, з’ясувати, як діють професіонали, вивчити нові стратегії, до яких я б не додумався.</p>
      <p>Ви ніколи не станете видатним у чому-небудь, не переживши видатної кількості невдач. Ви готові до цього?</p>
      <p><i>Переклад</i> <a href="https://style.nv.ua/"><i><u>НВ</u></i></a></p>
      <p>
        <i>Новое Время володіє ексклюзивним правом на переклад і публікацію колонок Ентоні Мура. Републікування повної версії тексту заборонене</i>
      </p>
      <p>
        <a href="https://theascent.pub/if-you-want-extraordinary-success-you-need-to-overcome-extraordinary-failure-first-85356cc4c03c">
          <i>
            <u>Оригінал</u>
          </i>
        </a>
      </p>
      <p>
        <b><i>Приєднуйтесь до нашого телеграм-каналу</i> </b>
        <a href="https://t.me/nv_opinion">
          <i>
            <u>Мнения НВ</u>
          </i>
        </a>
      </p>
      <p><b><i>Більше блогів</i></b> <a href="https://style.nv.ua/blogs.html"><i><u>тут</u></i></a></p>
    </article>
  </body>
</html>