<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597069/i-ellada-apanta-ston-tourko-presvi-gia-to-kypriako-me-epistoli-ston-oie"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T06:46:00+00:00"/>
    <meta property="og:title" content="Η Ελλάδα απαντά στον Τούρκο πρέσβη για το κυπριακό, με επιστολή στον ΟΗΕ"/>
    <meta property="og:description" content="Το κυπριακό είναι ένα διεθνές πρόβλημα όπου επιζητείται  μια αμοιβαία αποδεκτή διευθέτηση βάσει του διεθνούς δικαίου, των σχετικών ψηφισμάτων του Συμβουλίου..."/>
  </head>
  <body>
    <article>
      <h1>Η Ελλάδα απαντά στον Τούρκο πρέσβη για το κυπριακό, με επιστολή στον ΟΗΕ</h1>
      <address><time datetime="2019-11-13T06:46:00+00:00">13 Nov 2019, 06:46</time> by <a rel="author">SigmaLive</a></address>
      <p>Το κυπριακό είναι ένα διεθνές πρόβλημα όπου επιζητείται  μια αμοιβαία αποδεκτή διευθέτηση βάσει του διεθνούς δικαίου, των σχετικών ψηφισμάτων του Συμβουλίου Ασφαλείας του ΟΗΕ, τα οποία καθορίζουν το πολιτικό πλαίσιο της διευθέτησης, καθώς και το κεκτημένο της Ευρωπαϊκής Ένωσης, αναφέρει σε επιστολή της προς τον πρόεδρο της 74ης συνόδου της Γενικής Συνέλευσης του ΟΗΕ, η  Μόνιμη Αντιπρόσωπος της Ελλάδας στο διεθνή οργανισμό, πρέσβης Μαρία Θεοφίλη, ημερομηνίας 1 Νοεμβρίου.</p>
      <p>Η επιστολή που κυκλοφόρησε την Τρίτη ως επίσημο έγγραφο της Γενικής Συνέλευσης ΟΗΕ, αποτελεί απάντηση επιστολής του Τούρκου Μονίμου Αντιπροσώπου, Πρέσβη Feridun Sinirlioğlu, προς τον Πρόεδρο της 74ης συνόδου της Γενικής Συνέλευσης, με αφορμή την ομιλία προς τη Γενική Συνέλευση του Ελληνα πρωθυπουργού Κυριάκου Μητσοτάκη.</p>
      <p>Η κ. Θεοφίλη ότι η Ελλάδα συμμερίζεται πλήρως τις απόψεις που εξέφρασε στην απαντητική επιστολή του ο Μόνιμος Αντιπρόσωπος της Κύπρου στον ΟΗΕ, πρέσβης Ανδρέας Μαυρογιάννης, στις 29 Οκτωβρίου και σημειώνει πως όσα αναφέρει ο Τούρκος πρέσβης, αποτελούν μία επανάληψη του τουρκικού αφηγήματος για την τουρκική εισβολή του 1974 και στρατιωτική κατοχή πλέον του 1/3 του εδάφους της Κυπριακής Δημοκρατίας, όπως και των συνεχιζομένων τουρκικών παραβιάσεων στην Κύπρο και τις θαλάσσιες ζώνες της.</p>
      <p>Καταλήγοντας. η Μόνιμη Αντιπρόσωπος της Ελλάδας, αναφέρεται στην επικείμενη συνάντηση του Γενικού Γραμματέα του ΟΗΕ με τον Πρόεδρο της Κυπριακής Δημοκρατίας Νίκο Αναστασιάδη και τον Τουρκοκύπριο ηγέτη Μουσταφά Ακιντζί και εκφράζει την ελπίδα ότι όλα τα ενδιαφερόμενα μέρη θα συμβάλουν στην επανέναρξη ουσιαστικών διαπραγματεύσεων προσανατολισμένων προς αποτελέσματα, τα οποία θα οδηγήσουν σε διευθέτηση του κυπριακού, το συντομότερο δυνατό.</p>
      <p>Πηγή: ΚΥΠΕ</p>
    </article>
  </body>
</html>