<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ps5-memoria-prezzo-espansioni-cartucce/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T06:30:00+00:00"/>
    <meta property="og:title" content="PS5: memoria ridotta per abbassare il prezzo ed espansioni tramite cartucce?"/>
    <meta property="og:description" content="PS5 sarà messa in commercio con una memoria SSD ridotta e con la possibilità di espanderla tramite una serie di cartucce?"/>
  </head>
  <body>
    <article>
      <h1>PS5: memoria ridotta per abbassare il prezzo ed espansioni tramite cartucce?</h1>
      <address><time datetime="2019-11-13T06:30:00+00:00">13 Nov 2019, 06:30</time> by <a rel="author">Nicola Armondi</a></address>
      <p><a href="http://www.tomshw.it/videogioco/playstation-5-prezzo-specifiche-uscita/">PlayStation 5</a> arriverà sul mercato mondiale fra circa un anno. Alla fine del 2020 la next gen avrà il via, ma non dovremo attendere tanto a lungo per poter vedere le console in azione. Sony ha infatti già promesso che nel corso del prossimo anno ci verranno dati nuovi dettagli, come l’aspetto di PS5, il prezzo e altre specifiche legate alle componenti, come ad esempio il tanto decantato SSD.</p>
      <p>Recentemente, come vi abbiamo già riportato, è stato scovato <b>un brevetto legato a delle cartucce</b>, richiesto allo stesso ufficio brasiliano nel quale è stata presentata la domanda per il kit di sviluppo di PS5. Il progettista è Yuji Morisawa, Senior Art Director di Sony Interactive Entertainment. Quale sarà il loro scopo? <b><a href="https://nl.letsgodigital.org/spelcomputers-games/sony-ps5-ssd-playstation-geheugen/">LetsGoDigital</a> ha provato a proporre una possibilità</b>, oltre a realizzare il render delle cartucce, come potete vedere qui sotto.</p>
      <figure>
        <img src="https://www.tomshw.it/images/images/2019/11/ps5-playstation-5-62640.jpg"/>
      </figure>
      <p>Secondo il sito, è possibile che Sony abbia deciso di <b>mettere in commercio una PS5 con una memoria SSD dalle dimensioni molto limitate</b>, così da proporre la propria console a un prezzo più basso. Le cartucce sarebbero quindi delle memorie di espansione aggiuntive, commercializzate in vari tagli, da acquistare separatamente a seconda delle proprie esigenze. Considerando i costi attuali delle memorie SSD, è un’ipotesi plausibile: ricordiamo però che si tratta solo di questo, di una speculazione.</p>
      <p>L’SSD è uno degli elementi più pubblicizzati da entrambe le compagnie. Molti sviluppatori si sono espressi in merito affermando che con la prossima generazione potrebbero scomparire i caricamenti. Anche il ray tracing è un altro punto a favore di PS5 e Xbox Scarlett, anche se ancora non è chiaro in che qualità e quantità potrà essere inserito. <b>Diteci, voi cosa ne pensate di queste ultime informazioni?</b></p>
      <blockquote>In attesa di PS5, possiamo divertirci con PlayStation 4: trovate un interessante bundle su Amazon, precisamente a <a href="https://toms.it/tlfbU">questo indirizzo</a>.</blockquote>
    </article>
  </body>
</html>