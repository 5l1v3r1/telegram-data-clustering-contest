<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/aleksandrovska-otbelyaza-140-g-ot-szdavaneto-si-406595.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T06:47:54+00:00"/>
    <meta property="og:title" content="Александровска отбеляза 140 г. от създаването си"/>
    <meta property="og:description" content="Цвета Караянчева подари на директора доц. Костадин Ангелов плакет на Народното събрание"/>
  </head>
  <body>
    <article>
      <h1>Александровска отбеляза 140 г. от създаването си</h1>
      <address><time datetime="2019-11-13T06:47:54+00:00">13 Nov 2019, 06:47</time> by <a rel="author">Редактори</a></address>
      <p>През годините в Александровската болница са спасени много човешки животи, като нито за ден не затваря вратите си за страданието на хората, заяви председателят на Народното събрание Цвета Караянчева на тържествената церемония по повод 140-ата годишнина от създаването на лечебното заведение.</p>
      <p>По думите й в болницата работят прекрасни специалисти, които са запазили хуманизма, професионализма, отношението към хората и с достойнство носят званието човеци.</p>
      <p>Веднага след основаването си през 1879 г. тя се превръща в храм на знанието и медицинското образование, отбеляза Караянчева. Лечебното заведение е най-старата болница у нас и неотлъчно следва световните тенденции и стандарти в медицината.</p>
      <p>Българският парламентаризъм и българската модерна медицинска наука имат дълбоки и здрави корени, устояли на предизвикателствата на времето, подчерта председателката на парламента.</p>
      <p>В знак на уважение и тя подари на директора на Александровската болница доц. Костадин Ангелов плакет на Народното събрание с пожелание всички медицински работници да издигат лекарската професия на все по-високо ниво и да бъдат отличници в скалата на доверието на своите пациенти.</p>
      <p>На събитието присъстваха още председателят на парламентарната Комисия по здравеопазване д-р Даниела Дариткова, народни представители, министърът на здравеопазването Кирил Ананиев, Тивериополският епископ Тихон, председателят на Българския червен кръст акад. Христо Григоров, лекари и общественици.</p>
      <p>Ремонт на три сгради, оборудване с най-съвременна апаратура на Клиниката по урология, създаване на център за лечение на рак на простатата и разширяване на центъра за лечение на пациенти със затлъстяване са сред основните цели на ръководството на Александровска болница в 3-годишната програма за управление.</p>
      <p>Пред Радио София директорът на болницата доц. д-р Костадин Ангелов съобщи още, че вече е подписан договорът за преместване на Клиниката по алергология в Клиниката по кожни болести, а до края на месеца ще бъде обявена обществена поръчка за ремонт на Клиниката по хематология. Лошите условия в двете сгради станаха причина за протест на медици от болницата в края на миналата седмица. От здравното министерство обявиха, че отпускат общо 800 хиляди лева за тяхното реновиране още тази година.</p>
      <p>Доц. Ангелов подчерта, че програмата за извършването на ремонт на тези сгради е стартирала доста преди лекарите да протестират: "Програмата беше депозирана много преди протестите, беше одобрена и парите бяха налични в болницата много преди това... Днес, както обещах, договорът с фирмата, която да започне извършването на ремонта за преместването на Клиниката по алергология в кожна клиника, е подписан от страна на Александровска болница, предстои да бъде подписан от страна на фирмата и да започнат ремонтните дейности. След това престои обявяването на обществената поръчка за ремонт на Клиниката по хематология. Говорим за обявяване (на поръчката) в рамките на този месец. Какъв ще бъде срокът за завършване на ремонтите, зависи от спазването на законовите срокове по процедурата. Ако няма обжалване, до 9-10 месеца ремонтът на Клиниката по хематология ще бъде завършен."</p>
      <p>Предстоят основни ремонти и на сградите на Клиниката по пропедевтика на вътрешните болести, Клиниката по алергология и на Клиниката по кожни болести. Директорът на лечебното заведение посочи, че до края на годината ще бъде преоборудвана Клиниката по урология с ядрено-магнитен резонанс с мултипараметричен анализ, платформа за фюжън биопсия, лазери за пациенти със заболявания на простата. Пациентите ще бъдат оперирани и с апарата Да Винчи, закупен със съвместните усилия на здравното министерство, Университетската болница "Майчин дом" и Медицинския университет. </p>
      <p>Болницата реализира и проект съвместно с Международната атомна агенция за изследване на пациентите с галий при злокачествени образувания. Предстои и провеждане на лечение на пациенти с костни метастази, посочи директорът на Александровска болница: "До момента през клиниката са преминали шестима пациенти с рак на простатата с метастазирал карцином в костите, от които имаме един напълно излекуван пациент. Това е постижение, с което много се гордеем."</p>
      <p>От 2012 г. до момента в ремонтни дейности в болницата са инвестирани над 25 милиона лева, като цялостно обновяване е направено в 13 болнични звена. Инвестициите в оборудване са на обща стойност над 45 милиона лева.</p>
      <p>Средствата за тържественото честване на юбилея в НДК довечера са предоставени от фирми-дарители, посочи още доц. Костадин Ангелов. Поканени са всички служители на лечебното заведение и на другите столичните болници, представители на държавните институции, министерства, Народното събрание, Столичната община, НЗОК, Медицинския университет, Българската патриаршия.</p>
    </article>
  </body>
</html>