<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/le-kek-in-katanec-igrala-prava-derbija-248015"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T06:53:00+00:00"/>
    <meta property="og:title" content="Le Kek in Katanec igrala prava derbija"/>
    <meta property="og:description" content="LJUBLJANA – Močno oddaljeni so časi, ko je novembra pokalo in se kadilo po slovenskih ulicah zavoljo zgodovinskih uspehov nogometne reprezentance. Prav v teh dneh mineva deset let od zadnje uvrst..."/>
  </head>
  <body>
    <article>
      <h1>Le Kek in Katanec igrala prava derbija</h1>
      <h2>November prinaša Sloveniji vse manj odločilnih nogometnih tekem. Pred Oblakom, Iličićem in Šporarjem v soboto še večja odgovornost.</h2>
      <address><time datetime="2019-11-13T06:53:00+00:00">13 Nov 2019, 06:53</time> by <a rel="author">Jernej Suhadolnik</a></address>
      <p>LJUBLJANA – Močno oddaljeni so časi, ko je novembra pokalo in se kadilo po slovenskih ulicah zavoljo zgodovinskih uspehov nogometne reprezentance. Prav v teh dneh mineva deset let od zadnje uvrstitve na svetovno prvenstvo in dvajset od edinega preboja Slovenije na evropsko prvenstvo.<br/><br/>Zgodovinska zmaga v dvoboju z Ukrajino za Bežigradom in nato še neodločen izid v Kijevu sta močno oddaljena, tudi spomin na spektakularni nogometni večer pod Kalvarijo, ko je novembra 2009 padla v vodo načrtovana razkošna ruska zabava pod Pohorjem, počasi, a zanesljivo bledi. Članska reprezentanca je resda tudi zatem odigrala več odličnih tekem, četudi se ni več uvrstila na veliko tekmovanje. Prihajajoča večera z Latvijo v Stožicah (sobota, 18.00) in s Poljsko v Varšavi (ponedeljek, 20.45) na videz ne ponujata velikega izziva za četo selektorja <b>Matjaža Keka</b>, toda v resnici je prav obratno.<br/><br/>Res ne bo šlo za izziv, s katerim se je uspešno soočil <b>Srečko Katanec</b> jeseni 1999, ali za misijo, ki jo je prav tako uspešno jeseni 2009 končal Kek, a nogometaši bodo kljub temu na očeh navijačev. Novembra namreč že tradicionalno prihajajo na nogometne tekme najzvestejši privrženci reprezentance A, tako bo tudi v soboto zvečer ob severni ljubljanski obvoznici, ko bo nekdanji slovenski selektor pripeljal na raženj izbrano vrsto Latvije.<br/><br/>V zadnjih desetih letih je Slovenija, denimo, igrala le dva ključna dvoboja – z Rusi leta 2009 in šest let pozneje še z Ukrajinci v dodatnih kvalifikacijah za euro 2016, ko se Katančevi četi, tedaj še s <b>Kevinom Kamplom</b>, ni izšlo. V vseh preostalih večerih je šlo bodisi za prijateljske tekme – ena od njih je bila leta 2012 v Skopju usodna za <b>Slavišo Stojanovića </b>– bodisi za dvoboje, ki niso odločali o velikih stvareh. Po Rusiji 2009 so si namreč Slovenci izmenjali zastavice s selekcijami, kakršne so Gruzija, ZDA, Makedonija, Kanada, Kolumbija, Malta ter lani v Uefini ligi narodov Bolgarija in Norveška, ko je reprezentanco po slovesu <b>Tomaža Kavčiča</b> začasno vodil njegov pomočnik <b>Igor Benedejčič</b>.<br/><b>Na Obali tudi Roman Bezjak</b><br/>Včerajšnji trening na Bonifiki je začinila novica, da je selektor Kek naknadno vpoklical v reprezentanco tudi <b>Romana Bezjaka</b>, ki mu je sprva odmeril počitek zavoljo poškodbe gležnja. A Kek noče tvegati, saj ima težave s stegensko mišico napadalec <b>Robert Berić</b>, podobna ovira je pred vezistom <b>Žanom Majerjem</b>. Selektor je torej poklical v Portorož igralca, s katerim je septembra uspešno šokiral Poljsko in Izrael, oktobra je bilo na žalost navijačev obratno v Skopju in Stožicah.<br/><br/><br/>V zadnji dekadi sta torej igrala prava derbija le Kek in Katanec. Pred <b>Janom Oblakom</b>,<b> Josipom Iličićem</b>,<b> Andražem Šporarjem</b> in drugimi fanti je posledično odgovorna naloga, da čez tri dni nagradijo navijače, ki si bodo v soboto popoldne vzeli čas in jih bodrili kljub klavrnemu položaju po oktobrskih ničlah z Makedonci in Avstrijci ter padcu brez izstreljenega naboja. </p>
    </article>
  </body>
</html>