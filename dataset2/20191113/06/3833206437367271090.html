<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Medikut-napadnat-ot-romi-v-Kamenar-Ne-useshtam-tolkova-fizicheska-kolkoto-dushevna-bolka-913319"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T06:50:00+00:00"/>
    <meta property="og:title" content="Медикът, нападнат от роми в Каменар: Не усещам толкова физическа, колкото душевна болка!"/>
    <meta property="og:description" content="След нападението на роми над медик от Спешния център във Варна при посещението му в Каменар, от Бълг..."/>
  </head>
  <body>
    <article>
      <h1>Медикът, нападнат от роми в Каменар: Не усещам толкова физическа, колкото душевна болка!</h1>
      <address>
        <time datetime="2019-11-13T06:50:00+00:00">13 Nov 2019, 06:50</time>
      </address>
      <p>След нападението на роми над медик от Спешния център във Варна при посещението му в Каменар, от Българската асоциация на професионалистите по здравни грижи към Регионална колегия Варна изпратиха до <b>Varna24.bg</b> позиция,в която остро се осъжда агресията към работещите в бранша и се настоява за превенция. Ето какво гласи обръщението:</p>
      <p>Ние от Българската асоциация на професионалистите по здравни грижи към Регионална колегия Варна сме потресени от насилието над колегата ни фелдшер Куманов. 50-годишният специалист работи от двадесет и пет години към центрове за спешна медицинска помощ. След инцидента гл. мед. сестра на Центъра за спешна медицинска помощ (ЦСМП) и председателят на първичното им дружество споделиха, че колегата ни е човек, който се е доказал с професионализма си в годините, ценящ  професионалната етика, изключително скромен, съзнателен и честен човек.</p>
      <p>Свидетели сме на поредно посегателство, извършено срещу медицински специалист, служител на ЦСМП - Варна по време на изпълнение на служебни задължения. На 11.11.2019 г. при изпълнение на мисия за пациентка в с. Каменар, Община Варна, дежурен фелдшер Христомир Куманов е нападнат вербално и бит по главата, гърдите и ръцете от синът на пациентката, който е от ромски произход. Въпреки посегателството пациентката е прегледана и медикирана. След инцидента колегата ни сподели, че не усеща толкова физическа, а изпитва болка само в душата.</p>
      <p>За инцидента е уведомен дежурен служител в Министерство на здравеопазването.</p>
      <p>Уведомен е и дежурен екип на ІІ РУ на ОДМВР – Варна и на мястото е пристигнала патрулна кола. Впоследствие колегата ни подава жалба в полицейското управление. Заведено е бързо полицейско производство за хулиганство по чл. 325, ал.1 от Наказателния кодекс.</p>
      <p>РК на БАПЗГ – Варна приветства бързите действия на компетентните органи и ще настоява законовият инструментариум да бъде приложен в цялата му строгост.</p>
      <p>Ние, медицинските специалисти не се чувстваме достатъчно защитени по време на изпълнение на служебните ни задължения. Очевидно е, че само мерките от Наказателния кодекс не са ефективни. Апелираме да бъдат предприети широкомащабни действия, с участие на цялото ни общество за превенция на вербалната и физическата агресия срещу медици.</p>
    </article>
  </body>
</html>