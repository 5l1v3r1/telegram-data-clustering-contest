<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/vimatv/p-lafazanis-sto-one-channel-themites-oi-ependyseis-alla-oxi-me-ethelodoulia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T06:21:58+00:00"/>
    <meta property="og:title" content="Π. Λαφαζάνης στο One Channel: Θεμιτές οι επενδύσεις αλλά όχι με εθελοδουλία"/>
    <meta property="og:description" content="Καλεσμένος στην εκπομπή One Talk βρέθηκε το βράδυ της Τρίτης 12 Νοεμβρίου ο πρώην Γραμματέας της ΛΑ.Ε., Παναγιώτης Λαφαζάνης,"/>
  </head>
  <body>
    <article>
      <h1>Π. Λαφαζάνης στο One Channel: Θεμιτές οι επενδύσεις αλλά όχι με εθελοδουλία</h1>
      <h2>Καλεσμένος στην εκπομπή One Talk βρέθηκε το βράδυ της Τρίτης 12 Νοεμβρίου ο πρώην Γραμματέας της ΛΑ.Ε., Παναγιώτης Λαφαζάνης,</h2>
      <address><time datetime="2019-11-13T06:21:58+00:00">13 Nov 2019, 06:21</time> by <a rel="author">ΤοΒΗΜΑ Team</a></address>
      <p>Καλεσμένος στην εκπομπή One Talk βρέθηκε το βράδυ της Τρίτης 12 Νοεμβρίου ο πρώην Γραμματέας της ΛΑ.Ε., Παναγιώτης Λαφαζάνης, όπου σχολίασε τις τελευταίες πολιτικές εξελίξεις. Ορμώμενος από την πολύ πρόσφατη επίσκεψη του Κινέζου προέδρου, Σι Τζινπίνγκ, στην Ελλάδα, ο κ. Λαφαζάνης μίλησε για τις ελληνοκινεζικές σχέσεις και πώς θα έπρεπε αυτές να εξελιχθούν προς όφελος της χώρας.</p>
      <p>Πρόκειται για την «επερχόμενη παγκόσμια υπερδύναμη, που έχει βάλει πλώρη για την παγκόσμια οικονομική κυριαρχία». Για το λόγο αυτό, αλλά και γιατί έχει έρθει η ώρα να «σπάσει η γερμανικοαμερικανική αιχμαλωσία», η Ελλάδα πρέπει να στραφεί προς την Ανατολή προκειμένου να βγει από την κρίση και να διασφαλίσει τα σύνορά της. «Πρέπει να αναπτύξουμε μια πολυδιάστατη οικονομική εξωτερική και αμυντική πολιτική», δήλωσε χαρακτηριστικά.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Σχολίασε ακόμα τις σχέσεις της Ελλάδας τόσο με τις ΗΠΑ όσο και με τη Ρωσία επιμένοντας και πάλι στην άποψη της ριζοσπαστικής στροφής της χώρας προς μια άλλη κατεύθυνση και όχι αυτή της Δύσης. «Να μιλάμε για τη Δύση είναι σαν να είμαστε εκτός τόπου και χρόνου», τόνισε ο πρώην Γραμματέας. Αυτό που πρότεινε είναι η «στροφή στην εξωτερική πολιτική με δύο διαστάσεις, προς την Κίνα οικονομικά και πολιτικά, αλλά πρωτίστως προς τη Ρωσία, διότι παίζει έναν ενεργό και καθοριστικό ρόλο στην περιοχή μας».</p>
      <h3>Οχι εθελοδουλία</h3>
      <p>Σε αυτήν όμως την περίπτωση, η Ελλάδα πρέπει να προσέξει και να μην επιδείξει την ίδια εθελοδουλία που έδειξε και στη Δύση. Οι επενδύσεις είναι θεμιτές για τον κ. Λαφαζάνη, αλλά με όρους αμοιβαίου οφέλους και συνεργασίας. Στη συνέχεια αναφέρθηκε στο παρασκήνιο της διαπραγμάτευσης με τους θεσμούς το 2015 και μάλιστα διέψευσε τον Αλέξη Τσίπρα και το Γιάνη Βαρουφάκη για τα όσα διαδραματίστηκαν το καλοκαίρι εκείνης της χρονιάς.</p>
      <p>Μίλησε ακόμα για τους πρωταγωνιστές της μνημονιακής παράστασης κατηγορώντας τους και υπογραμμίζοντας πως υπάρχει η «ανάγκη να πληρώσουν όλοι όσοι έβαλαν τη χωρά στην περιπέτεια και τη φυλακή, καταπάτησαν τη λαϊκή θέληση και εξαθλίωσαν τον ελληνικό λαό».</p>
      <p>Για τον εαυτό του, αλλά και την Αριστερά εν γένει υποστήριξε πως «ο πατριωτισμός είναι αναγκαίος προκειμένου να αντιμετωπίσουμε πολύ μεγάλες προκλήσεις», και πως «υπάρχει ανάγκη να αναδειχθεί ένα πατριωτικό πνεύμα, το οποίο θα είναι συνέχεια του μεγάλου εαμικού κινήματος». «Το ζητούμενο για την Αριστερά είναι να ανοίξει ένα νέο δρόμο, επαναθεμελίωσής της σε όλους σχεδόν τους τομείς προκειμένου να φέρει στην επικαιρότητα ένα σύγχρονο όραμα και πρόταση προοδευτικής πολιτικής και σοσιαλιστικής μετάβασης», κατέληξε.</p>
      <figure>
        <iframe src="https://www.youtube.com/embed/_RGdcIlD8aI" width="640" height="360" data-service="Youtube" scrolling="no"/>
      </figure>
      <p>Πηγή:<a href="https://www.onetv.gr/politiki/p-lafazanis-sto-one-channel-me-tis-ellinokinezikes-sxeseis-tha-teleiosei-i-germanoamerikanikratia/"> onetv.gr</a></p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>