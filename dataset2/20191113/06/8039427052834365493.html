<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953788"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T06:12:46+00:00"/>
    <meta property="og:title" content="లంచం ఇస్తే ఏ పనైనా నేనే చేస్తా..."/>
    <meta property="og:description" content="ADVT"/>
  </head>
  <body>
    <article>
      <h1>లంచం ఇస్తే ఏ పనైనా నేనే చేస్తా...</h1>
      <address>
        <time datetime="2019-11-13T06:12:46+00:00">13 Nov 2019, 06:12</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>దానికీ ప్రత్యేక జీవో ఉంది!</b>
        </li>
        <li>
          <b>వైరల్‌ అయిన కదిరి డీటీ ఆడియో</b>
        </li>
      </ul>
      <p><b>కదిరి: </b>కదిరి రూరల్‌ మండల తహసీల్దార్‌ కార్యాలయంలో పనిచేస్తున్న డిప్యూటీ తహసీల్దార్‌ శ్రీధర్‌ ఆడియో మంగళవారం సామాజిక మాధ్యమాల్లో వైరల్‌ అయ్యింది. ఆయన ఇటీవల ఇన్‌చార్జి తహసీల్దార్‌గా బాధ్యతలు తీసుకున్నారు. అయితే డిప్యూటీ తహసీల్దార్‌ హోదాలో ఆయన అనేక ప్రభుత్వ పనులు చేస్తుంటారు. ఈ క్రమంలోనే మండలంలో ప్రభుత్వం ఇచ్చిన ఇంటి పట్టాను మరొకరి పేరున మార్చడానికి తాను ఏర్పాటు చేసుకున్న వ్యక్తితో డీటీ మాట్లాడిన ఆడియో సామాజిక మాధ్యమాల్లో లీకైంది. కార్యాలయంలో జరిగే ప్రతి పని చేయడానికి తాను తీసుకునే రేటును గురించి అందులో వివరిస్తున్నట్లు ఉంది. ఆడియోలో ఉన్న వివరాలు గమనిస్తే డీటీతో పాటు బ్రోకర్‌ ఇద్దరు కలసి ద్విచక్ర వాహనంపై హిందూపురం రోడ్డు నుంచి కదిరిలోకి వస్తూ మాట్లాడుతున్నట్లు అర్థమవుతోంది.</p>
      <p>    ప్రభుత్వ భూమికి మార్కెట్‌ రేటు కట్టించి స్వాధీనం చేసుకోవడానికి ఎంత డబ్బు అవుతుందో డీటీ ఆడియోలో వివరించారు. తనతో పాటు అర్‌డీఓ, కలెక్టర్‌ కార్యాలయాల్లో కూడా డబ్బు చెల్లించాలని, దాదాపు రూ.లక్ష అవుతుందని చెప్పుకొచ్చాడు. అర్‌డీఓ కార్యాలయంలో రూ.20 వేలు, కలెక్టర్‌ కార్యాలయంలో రూ.30 వేలు చెల్లించాలని చెప్పాడు. అంతే కాకుండా పట్టా మార్చే హోదా తనకు ఉందని, ఎవరివైనా ఉంటే తీసుకురావాలని బ్రోకర్‌తో మాట్లాతున్నట్లు ఆ ఆడియోలో ఉంది. వెంటనే ఆయన వెంట ఉన్న బ్రోకర్‌ మూడు పట్టాలు ఉన్నాయని చెప్పగా, అయితే ఒక్కొక్క దానికి రూ.10 వేల వంతున తీసుకురా... దానిలో నీవు రూ.వెయ్యి తీసుకో అన్నాడు. పట్టాలు మార్చడానికి తహసీల్దార్‌తో పనిలేదని, తనకు ప్రత్యేక జీవో ఉందని చెప్పాడు. తాను అందరితో మంచిగా ఉంటానని చెప్పుకొచ్చాడు. మండలంలో పనిచేస్తున్న డీటీ ప్రతి పనికి ఓ రేటు పెట్టడం మంగళవారం ఉదయం నుంచి కదిరి పట్టణంలో వైరల్‌ అవుతోంది.</p>
      <p> </p>
      <p>
        <b>ఆ ఆడియోతో సంబంధం లేదు..</b>
      </p>
      <p>డిప్యూటీ తహసీల్దార్‌ శ్రీధర్‌ కార్యాలయంలో జరిగే ప్రతి పనికి ఓ రేటు నిర్ణయించిన అడియోపై ఆంధ్రజ్యోతి ఆయన్ను వివరణ కోరింది. తాను ఎవరికి రేట్ల గురించి చెప్పలేదని, కేవలం తనకు పట్టాలు మార్చే అధికారం ఉన్నట్లు మీడియా వారికి మాత్రమే చెప్పానని పేర్కొన్నారు. ఆ ఆడియోతో తనకు సంబంధం లేదని వివరణ ఇచ్చారు.</p>
    </article>
  </body>
</html>