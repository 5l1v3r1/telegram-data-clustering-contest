<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191113-shho-gotuvaty-na-novyj-rik-2020-retsepty-strav-do-svyatkovogo-stolu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-13T06:20:20+00:00"/>
    <meta property="og:title" content="Що готувати на Новий рік 2020: рецепти страв до святкового столу"/>
    <meta property="og:description" content="Символ 2020 року – Білий металевий Щур. Що приготувати до святкового столу, аби задобрити його – Факти ICTV склали приблизне меню."/>
  </head>
  <body>
    <article>
      <h1>Що готувати на Новий рік 2020: рецепти страв до святкового столу</h1>
      <address>
        <time datetime="2019-11-13T06:20:20+00:00">13 Nov 2019, 06:20</time>
      </address>
      <p>Символ 2020 року – Білий металевий Щур. Що приготувати до святкового столу, аби задобрити його – Факти ICTV склали приблизне меню.</p>
      <p><b>Щур</b> – всеїдний та невибагливий гризун, який любить просту їжу. Тому в <b>меню на Новий рік 2020</b> може бути все, що душа забажає – овочі (крім капусти), м’ясо, риба, фрукти, солодощі та сири, звичайно. Головне правило – їжа має бути смачною, різноманітною та її має бути багато.</p>
      <p>Що ж приготувати, щоб господар року залишився задоволеним? На гаряче краще запекти великий шматок будь-якого нежирного м’яса. І подати його, наприклад, з картоплею. Підійде для гарніру й будь-яка крупа – сочевиця, гречка або рис.</p>
      <p><b>Читайте:</b> <a href="https://fakty.com.ua/ua/ukraine/20191016-vyhidni-u-2020-skilky-vidpochyvatymut-ukrayintsi/">Вихідні у 2020: скільки відпочиватимуть українці</a></p>
      <p>Оцінить Щур велику кількість салатів та закусок, особливо якщо додати в них сир та горіхи.</p>
      <p>Любить гризун й солодке, тому дозвольте собі розслабитися в цю ніч та здивувати всіх вишуканим десертом.</p>
      <p>Але, незважаючи на всеїдність, <b>він не любить міцні алкогольні напої.</b></p>
      <p>Якщо не хочете розгнівати тварину, оберіть традиційн шампанське, вино, слабоалкогольні напої та коктейлі.</p>
      <p>Щоб Щур приносив вам удачу весь 2020 рік, приготуйте до святкового столу страви з нашої добірки.</p>
      <h3>Салат Мишки в сирі</h3>
      <h4>Складові:</h4>
      <ul>
        <li>500 г відвареного курячого філе;</li>
        <li>200 г твердого сиру;</li>
        <li>три варених яйця;</li>
        <li>100 г волоських горіхів;</li>
        <li>300 г винограду без кісточок;</li>
        <li>майонез.</li>
      </ul>
      <p><b>Для мишей</b>: варені курячі та перепелині яйця, обрізки сиру та бутони гвоздики.</p>
      <figure>
        <img src="https://fakty.com.ua/wp-content/uploads/2019/11/05/1.png?1572942613"/>
      </figure>
      <p>Фото: christmas_time_2020</p>
      <h4>Приготування:</h4>
      <p>М’ясо та білки нарізаємо кубиками.</p>
      <p>Сир натираємо на тертці, а волоські горіхи подрібнюємо.</p>
      <p>Всі інгредієнти змішуємо і заправляємо майонезом.</p>
      <p>Суміш розділяємо на дві частини. Одну з них викладаємо на блюдо рівним шаром.</p>
      <p>Зверху – виноград, його та боки покриваємо другою частиною суміші.</p>
      <p>Натираємо на дрібній тертці яєчні жовтки та обсипаємо салат з усіх боків.</p>
      <p>Залишилося прикрасити його половинками яєць. Вушка і хвостик можна зробити із сиру або ж вареної ковбаси, в носик та очі – з бутонів гвоздики або маслин.</p>
      <h3>Салат Графський</h3>
      <h4>Складові:</h4>
      <ul>
        <li>один буряк;</li>
        <li>три картоплини;</li>
        <li>чотири яйця;</li>
        <li>100 г чорносливу;</li>
        <li>100 г волоських горіхів;</li>
        <li>майонез та сіль.</li>
      </ul>
      <figure>
        <img src="https://fakty.com.ua/wp-content/uploads/2019/11/05/1-1.png?1572942613"/>
      </figure>
      <p>Фото: instamamru_ulsk</p>
      <h4>Приготування:</h4>
      <p>Буряк та картоплю в мундирі відварюємо до готовності. Охолоджуємо та знімаємо шкірку.</p>
      <p>Яйця відварюємо круто, відокремлюємо жовтки від білків.</p>
      <p>Салат викладаємо на блюдо шарами, кожен промазуємо майонезом.</p>
      <p><b>Перший</b> – нарізана кубиками картопля.</p>
      <p><b>Другий</b> – нарізаний дрібними кубиками буряк.</p>
      <p><b>Третій</b> – нарізані на кубики жовтки.</p>
      <p><b>Четвертий</b> – дрібно нарізаний чорнослив (щоб він став м’якшим, можна попередньо залити його окропом на 10-15 хвилин).</p>
      <p><b>П’ятий</b> – яєчні білки, також нарізані кубиками.</p>
      <p>Змащуємо верх майонезом та посипаємо подрібненими волоськими горіхами. Відправляємо готовий салат в холодильник, щоб добре просочився.</p>
      <h3>Картопляно-грибні рулетики з лаваша</h3>
      <h4>Складові:</h4>
      <ul>
        <li>лаваш – два листи;</li>
        <li>500 г картоплі;</li>
        <li>150 г грибів;</li>
        <li>одна цибулина;</li>
        <li>три зубчики часнику;</li>
        <li>50 мл картопляного відвару;</li>
        <li>сіль та зелень – за смаком.</li>
      </ul>
      <figure>
        <img src="https://fakty.com.ua/wp-content/uploads/2019/11/05/12345.png?1572943501"/>
      </figure>
      <p>Фото: food_kirov</p>
      <h4>Приготування:</h4>
      <p>Почищену картоплю відварити, зробити пюре, додавши трохи картопляного відвару.</p>
      <p>Дрібно нарізану цибулю обсмажити до золотистого кольору.</p>
      <p>Гриби теж дрібно нарізати та обсмажити.</p>
      <p>Змішати картоплю, цибулю, гриби, часник, дрібно нарізану зелень, посолити за смаком. Розділити начинку на дві частини.</p>
      <p>Розподілити рівним шаром першу частину начинки на листі лаваша, накрити другим листом лаваша та розмазати другу частину начинки. Згорнути в рулет.</p>
      <p>Розрізати на шматки товщиною приблизно по 2 см, обсмажити на олії з двох боків до золотистої скоринки. Подавати гарячими з будь-яким соусом.</p>
      <h3>Яловичина Веллінгтон зі шпинатом</h3>
      <h4>Складові:</h4>
      <ul>
        <li>вирізка яловича – чотири смужки;</li>
        <li>листкове бездріжджове тісто – 500 г;</li>
        <li>бекон сиров’ялений копчений – 12 тонких скибочок;</li>
        <li>італійські та прованські трави (сухі);</li>
        <li>10 яєць;</li>
        <li>70 г свіжого шпинату.</li>
      </ul>
      <h4>Для соусу:</h4>
      <ul>
        <li>упаковка вершків 30%;</li>
        <li>цибуля ріпчаста;</li>
        <li>часник;</li>
        <li>500 г замороженого шпинату.</li>
      </ul>
      <figure>
        <img src="https://fakty.com.ua/wp-content/uploads/2019/11/05/777.png?1572943782"/>
      </figure>
      <p>Фото: miele_siberia</p>
      <h4>Приготування:</h4>
      <p>Обсмажуємо яловичу вирізку на сковорідці для грилю, солимо і перчимо в процесі.</p>
      <p>Дістаємо бездріжджове тісто та викладаємо на нього свіжий шпинат.</p>
      <p>Обсмажену вирізку спочатку обертаємо беконом, а потім – тістом зі шпинатом.</p>
      <p>Рулет запікаємо 20 хвилин у духовій шафі на режимі конвекція+ за 200 градусів.</p>
      <p>Для соусу на рослинній олії обсмажуємо цибулю і часник вільної нарізки, додаємо вершки та трохи випаровуємо. Кладемо шпинат, проварюємо кілька хвилин, у блендері перетворюємо на однорідну масу.</p>
      <h3>Пиріг Груші в кришталі</h3>
      <h4>Складові:</h4>
      <ul>
        <li>шість груш;</li>
        <li>один апельсин;</li>
        <li>один лимон;</li>
        <li>300 г цукру;</li>
        <li>350 мл холодної та 300 мл гарячої води;</li>
        <li>350 г борошна;</li>
        <li>150 г вершкового масла;</li>
        <li>три яйця;</li>
        <li>0,5 ч. ложки солі;</li>
        <li>1 ч. ложка розпушувача;</li>
        <li>0,5 ст. ложки яблучного оцту;</li>
        <li>пакетик желатину;</li>
        <li>75 мл вершків 33%.</li>
      </ul>
      <figure>
        <img src="https://fakty.com.ua/wp-content/uploads/2019/11/05/Grugi-v-kryshtali.png?1572944607"/>
      </figure>
      <p>Фото: podarki__2020</p>
      <h4>Приготування:</h4>
      <p>Спочатку потрібно приготувати <b>сироп-маринад для груш</b>. Для цього необхідно вичавити сік з апельсина, зняти цедру з лимона і додати 200 г цукру.</p>
      <p>Залити цю суміш 300 мл окропу і розмішувати до повного розчинення цукру. Додати 300 мл холодної води.</p>
      <p>Доводимо маринад до кипіння і викладаємо в нього груші – так, щоб вони знаходилися у вертикальному положенні. На маленькому вогні груші повинні мліти 5-10 хвилин, щоб стали м’якими. Виймаємо шумівкою, а сироп проціжуємо – він знадобиться в кінці приготування.</p>
      <p>Далі готуємо <b>основу пирога</b>: змішуємо сіль, розпушувач та борошно (300 г), додаємо вершкове масло та перетираємо з борошном.</p>
      <p>Окремо збиваємо вінчиком два яйця, додаємо оцет та 5 ст. ложок холодної води.</p>
      <p>З яєчної та борошняної суміші замішуємо еластичне тісто, ставимо його в холодильник на 15 хвилин, обернувши харчовою плівкою.</p>
      <p>Тісто викладаємо у форму (діаметр 26 см), формуючи бортики, і знову відправляємо в холодильник на 15 хвилин.</p>
      <p>Застеляємо основу пирога фольгою або пергаментом і засипаємо будь-яку крупу, злегка придавивши руками. Ставимо в духовку та випікаємо за 200 градусів 15 хвилин. Виймаємо фольгу з крупою та випікаємо за 180 градусів ще 5 хвилин.</p>
      <p><b>Для крему</b> змішуємо по 2 ст. ложки борошна та цукру, поступово додаємо 125 мл грушевого сиропу, безперервно збиваючи міксером.</p>
      <p>В окремому посуді збиваємо два яйця з вершками та з’єднуємо обидві маси. Крем вийде рідким, але в процесі випічки він загусне.</p>
      <p>Груші трохи зрізаємо внизу, ставимо їх на основу пирога і заливаємо кремом.</p>
      <p>Випікаємо пиріг 25 хвилин за 180 градусів. Крем повинен загуснути. Даємо повністю охолонути.</p>
      <p>Залишилося приготувати <b>заливку-“кришталь”</b>. Для цього в грушевий сироп, що залишився, додаємо желатин або желе для тортів (попередньо приготовані), доводимо до кипіння та даємо охолонути.</p>
      <p>Заливку потрібно акуратно вилити на груші – поверх крему, і на ніч поставити пиріг у холодильник.</p>
      <p>Більше про <a href="https://fakty.com.ua/ua/lifestyle/20191102-symvol-novogo-roku-2020/">символ 2020 року</a> – Білого металевого Щура – читайте на Фактах ICTV.</p>
    </article>
  </body>
</html>