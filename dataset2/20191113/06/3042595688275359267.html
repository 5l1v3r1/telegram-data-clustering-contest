<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/usikker-pa-om-han-hadde-taklet-presset/71812329"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T06:52:38+00:00"/>
    <meta property="og:title" content="Usikker på om han hadde taklet presset"/>
    <meta property="og:description" content="For sju år siden spådde Ole Gunnar Solskjær at Daniel Berg Hestad kom til å ta over som Molde-sjef en dag. En åpenhjertig Berg er imidlertid usikker på om han ville taklet det."/>
  </head>
  <body>
    <article>
      <h1>Usikker på om han hadde taklet presset</h1>
      <h2>For sju år siden spådde Ole Gunnar Solskjær at Daniel Berg Hestad kom til å ta over som Molde-sjef en dag. En åpenhjertig Berg er imidlertid usikker på om han ville taklet det.</h2>
      <address><time datetime="2019-11-13T06:52:38+00:00">13 Nov 2019, 06:52</time> by <a rel="author">Daniel Nerli Gussiås</a></address>
      <p>MOLDE (Dagbladet): Mannen med 900 offisielle kamper for Molde Fotballklubb la opp som fotballspiller etter 16-delsfinalen i Europaligaen mot Sevilla og nåværende Arsenal-manager Unai Emery i februar i 2016.</p>
      <p>Siden den gang har han jobbet i klubben, og deler i dag kontorlokaler med apparatet rundt A-laget, som består av Erling Moe, Trond Strande, Per Magne Midsund og Børre Steenslid.</p>
      <p>
        <b>Veien dit virker dermed både naturlig og kort.</b>
      </p>
      <p>Sammen med Thomas Mork, som også spilte en årrekke i klubben, har han nå ansvaret for Molde 2, klubbens andrelag.</p>
      <p>
        <b>Det er en rolle Berg Hestad har hatt siden han la opp.</b>
      </p>
      <p>Der er han sjef for utviklinga til de fremste Molde-talentene, som gjerne har gått gradene via AkerAkademiet. De unge talentene utvikles med et mål om at de en dag skal kunne spille på A-laget til Molde. I tillegg har de periodevis med spillere som enten er på vei tilbake fra skade, eller sliter med spilletid på førstelaget.</p>
      <p>
        <b>Der får han holde på i fred. Det er noe han liker.</b>
      </p>
      <h3>Hadde blitt for mye</h3>
      <p>For da Molde tok sitt andre seriegull tilbake i 2012, uttalte Ole Gunnar Solskjær at han så for seg at Berg Hestad en gang <a href="https://www.dagbladet.no/sport/solskjaer-peker-ut-berg-hestad-som-mulig-erstatter/63033825">kom til å ta over jobben hans som Molde-sjef</a>.</p>
      <p>
        <b>Slik har det foreløpig ikke blitt, og skal vi tro Berg Hestad selv, er det fullt mulig at det heller aldri skjer.</b>
      </p>
      <p>Den tidligere Molde-kapteinen åpnet først opp om sine tanker om at han var lunken til tanken om å bli hovedtrener på toppnivå i Romsdals Budstikkes <a href="https://podtail.com/no/podcast/rb-sporten/rb-sporten-7/">podkast RB-sporten</a> i slutten av oktober.</p>
      <p>
        <b>- Jeg vet ikke. Akkurat nå er ikke det noen ambisjon. Alt det rundt og det som følger med å være hovedtrener kan bli for mye for mange, tror jeg. Alt trøkket fra media, supportere, sponsorer og omgivelsene. Det kan være veldig altoppslukende, sier Berg Hestad til Dagbladet i kantina på Aker stadion.</b>
      </p>
      <p>Han tenker at han selv muligens ikke ville trivdes med et slik press rundt seg, selv om han opplevde noe av det samme da han i mange år var kaptein og hærfører for et Molde-lag som på tampen av hans karriere ble det beste i landet.</p>
      <p>
        <b>- Jeg hadde nok gått rundt og tenkt på alt dette hver eneste dag. Mer enn åtte timer om dagen, for å si det mildt. Jeg hadde nok ligget mye våken på natta og grublet over ting, sier Berg Hestad åpenhjertig.</b>
      </p>
      <p>- Samtidig er det en veldig spennende jobb, selvfølgelig, legger han til.</p>
      <h3>Gikk inn i en rolle</h3>
      <p>44-åringen erkjenner at oppmerksomheten han fikk da han var spiller var noe han også måtte lære seg å takle.</p>
      <p>
        <b>- Det var definitivt en rolle jeg lærte å ta da jeg selv var spiller. Det er en del av jobben. Det er mye som kjekt, men det er fint å være anonym også av og til. Det å gjøre andre ting er godt, sier han.</b>
      </p>
      <p>Selv om han kanskje hadde tenkt på å jobbe innenfor fotballen også etter karrieren, ville han også få det hele litt på distanse.</p>
      <p>- Da tenkte jeg at det skulle bli godt å komme litt i skyggen. Ikke det at det har vært så voldsomt med oppmerksomhet opp igjennom, men vi er alle forskjellige som personer. Jeg er nok ikke den som har likt å ha mest oppmerksomhet, sier den tidligere midtbanesjefen.</p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71812701.jpg?imageId=71812701&amp;width=1024&amp;height=615"/>
        <figcaption><b>GA SEG PÅ TOPP:</b> Daniel Berg Hestad var nesten 41 år gammel da han ga seg. Her takker han fansen etter sin siste, og 900. opptreden i den blå-hvite drakta. Kampen endte med tap for Sevilla i Europaligaen. Spanjolene vant turneringa den sesongen. Foto: NTB/Scanpix Vis mer</figcaption>
      </figure>
      <h3>Liker at muligheten er der</h3>
      <p>Selv om han kanskje ikke ser for seg selv i en trenerstol på toppnivå i framtida, er han veldig glad for at det er mulig å gå gradene i klubben. Det har Erling Moe vist. Han ledet moldenserne til seriegull på første forsøk i helga.</p>
      <p>Moe tok også MFK inn i gruppespillet i Europaligaen i 2015, da han vikarierte før Ole Gunnar Solskjær kom tilbake til klubben.</p>
      <p>
        <b>- Erling har gått gradene i klubben, vært trener i akademiet her før han ble med rundt A-laget. Det synes jeg er veldig bra, og det viser at det er mulig å ta steg her.</b>
      </p>
      <p>- Men han har også vært rundt og fått erfaring, og bygd seg sakte, men sikkert opp. Jeg synes måten han har gjort det på er veldig bra, sier Daniel Berg Hestad om suksesstreneren Erling Moes vei til toppen i norsk fotball.</p>
      <p>I 2020 skal Berg Hestad ta fatt på enda en sesong som sjef for Moldes andrelag. Det er noe han gleder seg til.</p>
      <p>
        <b>- Vi fortsetter som før, og tenker utvikling på spillere. Målet vårt er å utvikle noen som er i nærheten av å spille ute på stadion her en dag. Sånn som ting er nå, har vi vel funnet ut at de må ut å lufte seg litt for å kunne ta steget, sier han før han legger til:</b>
      </p>
      <p>- Overgangen fra juniorlaget til A-laget har blitt enda større enn tidligere. Nå er vi i 3. divisjon, så da er det viktig å ta et steg imellom, sier Daniel Berg Hestad.</p>
    </article>
  </body>
</html>