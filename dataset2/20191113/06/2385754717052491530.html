<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597068/oi-hpa-theoroun-tin-apoxorisi-evo-morales-thetiki-ekseliksi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T06:42:00+00:00"/>
    <meta property="og:title" content="Οι ΗΠΑ θεωρούν την αποχώρηση Έβο Μοράλες «θετική» εξέλιξη"/>
    <meta property="og:description" content="Η κυβέρνηση των ΗΠΑ θεωρεί την αποχώρηση από τη Βολιβία του Έβο Μοράλες, ο οποίος αναγκάστηκε να παραιτηθεί από την προεδρία της χώρας του την Κυριακή,..."/>
  </head>
  <body>
    <article>
      <h1>Οι ΗΠΑ θεωρούν την αποχώρηση Έβο Μοράλες «θετική» εξέλιξη</h1>
      <address><time datetime="2019-11-13T06:42:00+00:00">13 Nov 2019, 06:42</time> by <a rel="author">SigmaLive</a></address>
      <p>Η κυβέρνηση των ΗΠΑ θεωρεί την αποχώρηση από τη Βολιβία του Έβο Μοράλες, ο οποίος αναγκάστηκε να παραιτηθεί από την προεδρία της χώρας του την Κυριακή, «θετικό βήμα», δήλωσε ανώτερο στέλεχος της κυβέρνησης του προέδρου Ντόναλντ Τραμπ χθες Τρίτη.</p>
      <p>«Η αποχώρηση του Μοράλες είναι πράγματι θετικό βήμα για να αρχίσει να ηρεμεί η κατάσταση επί του πεδίου στη Βολιβία», ανέφερε ο αξιωματούχος.</p>
      <p>«Το Μεξικό ειδοποίησε τις ΗΠΑ για την πρόθεσή του να προσφέρει άσυλο στον Μοράλες και του προτείναμε να προσφέρουμε υλικοτεχνική υποστήριξη εάν χρειαζόταν», πρόσθεσε ο ίδιος.</p>
      <p>Νωρίτερα, το Στέιτ Ντιπάρτμεντ εξέδωσε ταξιδιωτική οδηγία προς τους Αμερικανούς, προτρέποντάς τους να αποφεύγουν τις επισκέψεις στη Βολιβία λόγω της «πολιτικής αστάθειας» στη χώρα, ενώ περιόρισε την παρουσία των διπλωματών του στη χώρα.</p>
      <p>«Μην ταξιδεύετε στη Βολιβία λόγω των πολιτικών ταραχών», τονίζει το αμερικανικό ΥΠΕΞ στην οδηγία του. Εξάλλου, η αμερικανική διπλωματία «διέταξε την αποχώρηση των μελών των οικογενειών» του προσωπικού του αμερικανικού κράτους που εργάζεται στη βολιβιανή επικράτεια και «του μη απολύτως απαραίτητου διπλωματικού προσωπικού εξαιτίας της πολιτικής αστάθειας» στη Βολιβία.</p>
      <p>
        <b>Οι ΗΠΑ εκδίδουν ταξιδιωτική οδηγία, αποσύρουν τις οικογένειες του διπλωματικού προσωπικού τους</b>
      </p>
      <p>Τα μέλη των οικογενειών υπαλλήλων της κυβέρνησης των ΗΠΑ που υπηρετούν στην επικράτεια της Βολιβίας δόθηκε εντολή να επαναπατριστούν εξαιτίας της αναταραχής στη χώρα της Λατινικής Αμερικής, ανακοίνωσε το Στέιτ Ντιπάρτμεντ.</p>
      <p>Ταυτόχρονα, το αμερικανικό ΥΠΕΞ εξέδωσε οδηγία προς τους Αμερικανούς, προειδοποιώντας τους εναντίον των ταξιδιών στη Βολιβία και τονίζοντας πως έχει περιορισμένες δυνατότητες να τους προσφέρει προξενική συνδρομή ή άλλη βοήθεια εάν τη χρειαστούν, καθώς η πολιτική κρίση στο κράτος των Άνδεων που οδήγησε τον Έβο Μοράλες να παραιτηθεί από την προεδρία και να ζητήσει πολιτικό άσυλο στο Μεξικό συνεχίζεται.</p>
      <p>Πηγή: ΑΠΕ - ΜΠΕ </p>
    </article>
  </body>
</html>