<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/finkomitet-radi-virishiv-ne-dopuskati-mizhnarodnih-ekspertiv-do-vidboru-golovi-byuro-finrozsliduvan-329445_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T02:02:00+00:00"/>
    <meta property="og:title" content="Фінкомітет Ради вирішив не допускати міжнародних експертів до відбору голови Бюро фІнрозслідувань"/>
    <meta property="og:description" content="Проект закону про БФР у другому читанні можуть розглянути у найближчий четвер."/>
  </head>
  <body>
    <article>
      <h1>Фінкомітет Ради вирішив не допускати міжнародних експертів до відбору голови Бюро фІнрозслідувань</h1>
      <h2>Проект закону про БФР у другому читанні можуть розглянути у найближчий четвер.</h2>
      <address>
        <time datetime="2019-11-13T02:02:00+00:00">13 Nov 2019, 02:02</time>
      </address>
      <p>Парламентський комітет з питань фінансів, податків і митної політики рекомендував Верховній Раді підтримати у другому читанні проект закону про <b><a href="https://dt.ua/POLITICS/uryad-goncharuka-vidnovilo-povnovazhennya-podatkovoyi-miliciyi-do-zapusku-byuro-finrassledovaniy-324804_.html">Бюро фінансових розслідувань</a></b>. При цьому комітет вирішив не допускати міжнародних експертів до процедури конкурсного відбору директора БФР.</p>
      <p>"Ми підтримали поправку, що передбачає відбір голови Бюро фінансових розслідувань конкурсною комісією у складі трьох представників Верховної Ради, трьох – Кабміну, трьох – президента", - повідомив голова комітету, депутат від "Слуги народу" Данило Гетьманцев у вівторок, 12 листопада.</p>
      <p>Також законопроект не передбачає ліквідацію економічних підрозділів СБУ, на якій наполягали бізнес-асоціації. Гетьманцев поклав відповідальність за це на авторів нового законопроекту про Службу безпеки України.</p>
      <p>"Ми підтримали поправку, яка прибирає із завдань СБУ всю "економіку". Однак залазити в інші нормативні акти, які регулюють діяльність СБУ, ми вважаємо неправильним. Це не норма цього закону. Зараз розробляється свій закон про Службу безпеки. У ході його розгляду ці питання будуть враховані", - пояснив депутат.</p>
      <p>"Усе, що стосується компетенції економіки та публічних фінансів, ми з закону про СБУ вичистили. Всі інші питання щодо структури СБУ, розслідування або нерозслідування злочинів у сфері корупції мають вирішитися в процесі прийняття закону про СБУ", - запевнив він.</p>
      <p>Гетьманцев також повідомив, що розгляд законопроекту у другому читанні включено до порядку денного 14 листопада.</p>
      <p>У серпні 2019 року секретар РНБО Олександр Данилюк заявляв, що на розгляд Верховної Ради буде винесено законопроект про <a href="https://dt.ua/ECONOMICS/sluzhbu-finrozsliduvan-budut-stvoryuvati-za-proektom-minfinu-chasiv-danilyuka-320482_.html"><b>створенні СФР</b> </a>розроблений Мінфіном ще в 2016 році. А президент Володимир Зеленський зобов'язав депутатів від "Слуги народу" <b><a href="https://dt.ua/ECONOMICS/zelenskiy-zobov-yazav-do-1-grudnya-uhvaliti-zakon-pro-sfr-322347_.html">прийняти закон про СФР до 1 грудня</a></b>.</p>
      <p>Відповідно до поточної редакції законопроекту, орган планують назвати БФР – Бюро фінансових розслідувань. Рада <b><a href="https://dt.ua/POLITICS/rada-uhvalila-za-osnovu-zakonoproekt-pro-byuro-finansovih-rozsliduvan-325180_.html">підтримала його в першому читанні</a></b> 2 жовтня.</p>
      <p>Докладніше про перспективи створення БФР читайте у статті Олександра Лємєнова "<a href="https://dt.ua/internal/hto-rozsliduvatime-finansovi-zlochini-v-ukrayini-323499_.html"><b>Хто розслідуватиме фінансові злочини в Україні?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>