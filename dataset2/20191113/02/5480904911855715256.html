<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-vyhlasi-rozhodnuti-v-casti-kauzy-elektraren-na-chomutovsku/1820298?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T02:03:00+00:00"/>
    <meta property="og:title" content="Soud vyhlásí rozhodnutí v části kauzy elektráren na Chomutovsku"/>
    <meta property="og:description" content="Brno - Krajský soud v Brně dnes vyhlásí rozhodnutí v části případu solárních elektráren na Chomutovsku Zdeněk-Sun a Saša-Sun. Žalobce v závěrečné řeči navrhl zprostit obžaloby bývalou předsedkyni Energetického regulačního úřadu (ERÚ) Alenu Vitáskovou, v případě bývalé vedoucí odboru licencí ERÚ Michaely Schneidrové navrhl sedmiletý trest. Obě obžalované u soudu opětovně uvedly, že jsou nevinné, obhájci navrhli jejich zproštění."/>
  </head>
  <body>
    <article>
      <h1>Soud vyhlásí rozhodnutí v části kauzy elektráren na Chomutovsku</h1>
      <address><time datetime="2019-11-13T02:03:00+00:00">13 Nov 2019, 02:03</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Krajský soud v Brně dnes vyhlásí rozhodnutí v části případu solárních elektráren na Chomutovsku Zdeněk-Sun a Saša-Sun. Žalobce v závěrečné řeči navrhl zprostit obžaloby bývalou předsedkyni Energetického regulačního úřadu (ERÚ) Alenu Vitáskovou, v případě bývalé vedoucí odboru licencí ERÚ Michaely Schneidrové navrhl sedmiletý trest. Obě obžalované u soudu opětovně uvedly, že jsou nevinné, obhájci navrhli jejich zproštění.</p>
      <p>Alenu Vitáskovou Krajský soud v Brně původně poslal na 8,5 roku do vězení, Vrchní soud v Olomouci ji ale obžaloby zprostil. V neprospěch Vitáskové následně podal dovolání nejvyšší státní zástupce. Krajskému soudu uložil, aby zpřesnil důvody jejího zproštění. V případě Schneidrové pak bylo podle NS zapotřebí doplnit dokazování. Schneidrovou loni v prosinci nechal NS propustit z výkonu sedmiletého trestu.</p>
      <p>Obě obžalované u soudu v úterý vinu opětovně odmítly. U vyhlášení rozhodnutí nebudou, obě požádaly, aby se jednání konalo bez jejich přítomnosti. "Navrhl jsem zproštění obžalované Vitáskové, jelikož tento názor Nejvyšší soud jasně ve svém rozhodnutí prezentoval. Takže přestože názory soudů na její vinu nebyly v minulosti jednotné, mám za to, že je potřeba respektovat názor Nejvyššího soudu, a není zde prostor pro iniciování nějakého dalšího soudního ping-pongu," řekl ČTK v úterý státní zástupce Radek Mezlík. Odlišná situace je ale v případě Schneidrové, kdy se podle něj od rozhodování NS změnily skutečnosti. Ohledně licencí elektráren znovu rozhodoval energetický úřad.</p>
      <p>V kauze soudy potrestaly ještě dalších šest lidí. Například majitelé elektráren, bratři Alexandr a Zdeněk Zemkové, od Vrchního soudu v Olomouci odešli se shodným trestem šest let a devět měsíců. S dovoláním neuspěli.</p>
      <p>Podle obžaloby majitelé elektráren Saša-Sun a Zdeněk-Sun neoprávněně dostali licence na základě nepravdivých revizních zpráv. Zároveň tak získali právo na výhodnou výkupní cenu za solární elektřinu dodanou do veřejné sítě, která platila pro elektrárny s licencí udělenou do konce roku 2010. Zemkové pochybení popírají.</p>
    </article>
  </body>
</html>