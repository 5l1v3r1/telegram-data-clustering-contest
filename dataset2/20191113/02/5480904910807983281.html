<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-bude-dal-projednavat-kauzu-posprejovani-karlova-mostu/1820299?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T02:07:00+00:00"/>
    <meta property="og:title" content="Soud bude dál projednávat kauzu posprejování Karlova mostu"/>
    <meta property="og:description" content="Praha - Obvodní soud pro Prahu dnes bude pokračovat v projednávání případu dvou německých turistů, kteří v polovině července údajně posprejovali Karlův most. Podle obžaloby na jeden z pilířů nastříkali nápis o rozměrech pět krát dva metry. Za poškození věci hrozí bratrům Niclasi Steigerovi a Benjaminu Wittigovi až tříleté tresty vězení. Mladší z mužů se při minulém jednání k činu přiznal, druhý vinu odmítl."/>
  </head>
  <body>
    <article>
      <h1>Soud bude dál projednávat kauzu posprejování Karlova mostu</h1>
      <address><time datetime="2019-11-13T02:07:00+00:00">13 Nov 2019, 02:07</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Obvodní soud pro Prahu dnes bude pokračovat v projednávání případu dvou německých turistů, kteří v polovině července údajně posprejovali Karlův most. Podle obžaloby na jeden z pilířů nastříkali nápis o rozměrech pět krát dva metry. Za poškození věci hrozí bratrům Niclasi Steigerovi a Benjaminu Wittigovi až tříleté tresty vězení. Mladší z mužů se při minulém jednání k činu přiznal, druhý vinu odmítl.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1564249298_P201907270565101.jpg"/>
        </figure>
        <figure>
          <img src="https://i3.cn.cz/6/1571301594_P201910170359901.jpg"/>
        </figure>
        <figure>
          <img src="https://i3.cn.cz/6/1571301699_P201910170362701.jpg"/>
        </figure>
      </slideshow>
      <p>Soud již dříve uložil cizincům trestním příkazem roční podmínky, pětileté vyhoštění, stotisícové peněžité tresty a náhradu škody 40.000 korun. Jejich obhájce však podal proti rozhodnutí odpor, a kauza se tak projednává v hlavním líčení. Wittig tvrdí, že nápis na most stříkal pouze jeho bratr. Sám ho uviděl až chvíli před příjezdem policie.</p>
      <p>Na dnešním jednání plánuje soudkyně vyslechnout ještě několik svědků. Státní zástupce také chce, aby hlavní město, které se připojilo k líčení s požadavkem na náhradu škody, doložilo, kolik zaplatilo za odstranění nápisu. Cizinci požádali, aby se jednání konalo v jejich nepřítomnosti.</p>
      <p>Nápis na Karlově mostě začali restaurátoři odstraňovat 27. července a plánovali, že práce budou trvat do půlky srpna. Podle smlouvy za to měli dostat 40.000 korun. V noci na 28. července ale graffiti neočekávaně zmizelo. K odstranění se následně přihlásil Miroslav Černý.</p>
    </article>
  </body>
</html>