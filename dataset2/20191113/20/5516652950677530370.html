<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425657/25-perissoteroi-episkeptes-sthn-kw-to-2020-mesw-jet2-holidays"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T20:25:01+00:00"/>
    <meta property="og:title" content="25% περισσότεροι επισκέπτες στην Κω το 2020 μέσω Jet2 holidays"/>
    <meta property="og:description" content="Mε επιτυχία για την Κω ολοκληρώθηκε η Διεθνής Έκθεση Τουρισμού «WTM 2019» στο Λονδίνο, από τις 4 έως και τις 6 Νοεμβρίου."/>
  </head>
  <body>
    <article>
      <h1>25% περισσότεροι επισκέπτες στην Κω το 2020 μέσω Jet2 holidays</h1>
      <address>
        <time datetime="2019-11-13T20:25:01+00:00">13 Nov 2019, 20:25</time>
      </address>
      <p>
        <b>Mε επιτυχία για την Κω ολοκληρώθηκε η Διεθνής Έκθεση Τουρισμού «WTM 2019» στο Λονδίνο, από τις 4 έως και τις 6 Νοεμβρίου.</b>
      </p>
      <p>Ο Δήμος Κω συμμετείχε με τον Πρόεδρο της Επιτροπής Τουριστικής Προβολής και Ανάπτυξης κ. Βασίλειο Μανιά και με το Μέλος της Επιτροπής κ. Κωνσταντίνο Σουρασή. Στη διάρκεια της Έκθεσης έγιναν συναντήσεις με παράγοντες του τουρισμού, επαγγελματίες και επιχειρηματίες, καθώς επίσης και με θεσμικούς παράγοντες, όπως με τον Περιφερειάρχη κ. Γιώργο Χατζημάρκο και τον αντιδήμαρχο Τουρισμού της Ρόδου κ. Κώστα Ταρασλιά.</p>
      <p>Επίσης πραγματοποιήθηκαν δύο προγραμματισμένες συναντήσεις: Η πρώτη, την Τρίτη 5/11, με τον Εντεταλμένο Τουριστικής Ανάπτυξης της Περιφέρειας Νοτίου Αιγαίου κ. Κώστα Χρυσοχοΐδη όπου, στο πνεύμα της πολύ καλής συνεργασίας των δύο πλευρών, συζητήθηκε η δυνατότητα ακόμα μεγαλύτερης συνδρομής της Περιφέρειας στην τουριστική προβολή της Κω. Η δεύτερη, την Τετάρτη 6/11, με τον Διευθυντή Αερολιμένων και Τουριστικών Οργανισμών της Jet2 holidays κ. Jacob Bramley.</p>
      <p>Ο συγκεκριμένος tour operator είναι ένας από τους μεγαλύτερους πράκτορες στην πολύ σημαντική για την Κω αγγλική αγορά. Σε συζητήσεις που είχαν ξεκινήσει ήδη πριν από την έκθεση, το γραφείο τουρισμού της Κω πάντα τόνιζε την ανάγκη ενδυνάμωσης της συνεργασίας των δύο πλευρών, με κύριο στόχο την επιμήκυνση της σεζόν.</p>
      <p>Η Jet2 holidays για το 2020 θα φέρει περίπου 25% περισσότερους επισκέπτες στην Κω, με 18 πτήσεις την εβδομάδα. Αξίζει μάλιστα να σημειωθεί ότι τον Οκτώβριο του 2020 υπολογίζεται να φέρει 13.000 τουρίστες, από 10.500 που έφερε φέτος (αύξηση 23%).</p>
      <p>Στο κλίμα αυτών των θετικών εξελίξεων και με απώτερο σκοπό την περαιτέρω ενδυνάμωση της συνεργασίας των δύο πλευρών, οι εκπρόσωποι της Κω εξέφρασαν στον κ. Jacob Bramley την επιθυμία του Δήμου για το 2021, η έναρξη των αφίξεων της Jet2 holidays να ξεκινάει από τον Απρίλιο και όχι, όπως γινόταν και θα γίνεται μέχρι και του χρόνου, από τον Μάιο.Τέλος, μεγάλη ήταν η προσέλευση των επισκεπτών στο περίπτερο της Κω, γεγονός που σηματοδοτεί ότι το νησί, για άλλη μια φορά, θα είναι ο αγαπημένος προορισμός των Άγγλων τουριστών.</p>
      <p>Πηγή: tornosnews.gr</p>
    </article>
  </body>
</html>