<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/13/news/aids_15mila_pazienti_non_sanno_di_avere_il_virus_dell_hiv_-_embargo_ore_12-241039902/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T20:49:00+00:00"/>
    <meta property="og:title" content="Aids, 15mila pazienti non sanno di avere il virus dell'Hiv"/>
    <meta property="og:description" content="La generazione di &quot;Millennials&quot; sa molto poco della malattia e dei comportamenti a rischio"/>
  </head>
  <body>
    <article>
      <h1>Aids, 15mila pazienti non sanno di avere il virus dell'Hiv</h1>
      <h2>La generazione di "Millennials" sa molto poco della malattia e dei comportamenti a rischio</h2>
      <address><time datetime="2019-11-13T20:49:00+00:00">13 Nov 2019, 20:49</time> by <a rel="author">IRMA D'ARIA</a></address>
      <p>SONO circa 15mila le persone che non sanno di essere infette perché non si sottopongono al test per l’Hiv. Negli ultimi 7 anni in Italia il numero di nuove diagnosi è stato stabile con circa 3500 nuovi casi ogni anno causati soprattutto da infezioni a trasmissione sessuale, sia da rapporti eterosessuali che omosessuali. Più del 50% delle nuove diagnosi, però, avviene in condizioni avanzate di malattia. Inevitabile conseguenza del calo di attenzione su questa malattia di cui i millennialls sanno poco o nulla. Il tema è stato al centro di un incontro dal titolo "Hiv - Presente e futuro del paziente cronico" Approccio, Progresso, Prevenzione" promosso dalla Società di Malattie Infettive e Tropicali (Simit) e svoltosi oggi presso il Ministero della salute.</p>
      <h3>L'importanza della diagnosi precoce</h3>
      <p>Da troppo tempo le campagne di informazione non hanno più coinvolto la popolazione, specie giovani e giovanissimi, sui rischi di un'infezione che si mostra comunque sempre minacciosa. E’ probabilmente questo il motivo per cui sono tanti i casi ‘sommersi’. Con l’avvicinarsi della Giornata mondiale dell’Aids che si celebra il 1° dicembre, l’attenzione torna alta con l’obiettivo di promuovere il test per l’Hiv tra i soggetti più a rischio. “Ai fini della prevenzione - sottolinea <b>Massimo Galli</b>, presidente della Simit - va tenuto conto che i giovani, anche quelli che appartengono alle cosiddette popolazioni chiave,  nei quali il rischio di infettarsi è maggiore, come i giovani maschi che fanno sesso con maschi (MSM), hanno poca o nessuna esperienza di malattia, non hanno visto in presa diretta la malattia negli anni bui, funestati da migliaia di decessi e hanno una percezione molto bassa della gravità potenziale dell'Hiv”.</p>
      <h3>Test a 13 anni e distribuzione di profilattici nelle scuole</h3>
      <p>Di fronte alla richiesta che arriva dai medici e dalle associazioni di pazienti di far salire nuovamente l’attenzione sull’Aids, il Ministero risponde annunciando una serie di iniziative: “E’ vero che la malattia è abbastanza stabile con 120mila pazienti cronicizzati, circa 3.500 nuove diagnosi ogni anno - afferma <b>Pierpaolo Sileri</b>, vice-ministro della Salute - ma resta il problema dei casi sommersi. E’ necessario tornare a fare delle campagne di sensibilizzazione per evitare un aumento dei casi e lo faremo utilizzando anche i social tra cui Instagram che abbiamo attivato da poco”. Il Ministero ha messo in campo varie azioni correttive inserite nel piano nazionale come, per esempio, rendere uniformi le schede di segnalazione delle nuove infezioni per avere un’unica centrale di controllo. Altro obiettivo su cui si sta lavorando è quello di creare un Pdta comune in modo che i pazienti di tutte le regioni possano avere lo stesso percorso di cura. “Dobbiamo lavorare - prosegue Sileri - in accordo con il Miur per fare informazione nelle scuole e favorire la distribuzione di profilattici e brochure informative nelle scuole e nelle università. Infine, stiamo elaborando una bozza di decreto per consentire l’accesso al test per l’Hiv anche ai ragazzi dai 13 anni in poi senza dover chiedere consenso ai genitori in modo da responsabilizzare i ragazzi e fargli superare il timore di essere giudicati”.</p>
      <h3>Verso il vaccino preventivo</h3>
      <p>Nonostante gli enormi progressi compiuti, il virus dell’Hiv non è stato ancora sconfitto. Per questo la ricerca si sta concentrando sullo sviluppo di vaccino preventivo anti Hiv che potrebbe contribuire a porre fine all’epidemia entro il 2030, come auspicato dalle Nazioni Unite tra gli Obiettivi di Sviluppo Sostenibile adottati all'unanimità dagli Stati Membri nel 2015. "Subito dopo la scoperta del virus più di trent’anni fa - spiega <b>Adriano Lazzarin</b>, primario della Clinica infettiva dell’Ospedale San Raffaele di Milano - i principali centri di ricerca internazionali hanno dedicato notevoli risorse allo sviluppo di un vaccino preventivo contro il virus Hiv: le difficoltà di trovare un vaccino in grado di indurre una risposta immunitaria efficace contro un virus con una eccezionale mutagenesi ed una altrettanto evidente capacità di eludere i meccanismi di controllo immunologico da parte dell’ospite hanno rallentato moltissimo la concretizzazione di trial vaccinali nelle popolazioni a rischio”.</p>
      <h3>I fallimenti dei primi vaccini</h3>
      <p>Infatti, soltanto nel 2009 sono stati pubblicati sul New England Journal of Medicine i risultati della vaccinazione con ALVAC ed AIDSVAX per prevenire l’infezione da Hiv in Thailandia che purtroppo hanno dimostrato come l’efficacia del vaccino fosse risultata del 31.2%, lontana dal limite del 60% che avrebbe reso convincente un piano vaccinale. Un aggiustamento del candidato ad un successivo piano vaccinale in Sud Africa ha poi fornito nello studio di fase ½ risultati più convincenti e ha dato qualche informazione in più sui correlati immunologici di una risposta immune efficace".</p>
      <h3>Al via studio internazionale in 55 centri</h3>
      <p>Ora è allo studio un regime vaccinale “a mosaico” sviluppato per la prevenzione dell’infezione da un’ampia varietà di ceppi virali, responsabili della malattia. Finora questo vaccino sperimentale ha raccolto i risultati degli studi di fase 1/2a in termini di sicurezza ed immunogenicità e si appresta ad esser sperimentato all’interno di una popolazione più ampia con uno studio americano ed europeo che coinvolge anche l’Italia. Lo studio Mosaico prevede l’arruolamento di 3.800 persone, in circa 55 centri in otto Paesi distribuiti in tre continenti. L’inizio dello studio è previsto negli Stati Uniti in queste settimane e, previa approvazione dalle autorità competenti locali, potrà avere luogo anche in Argentina, Brasile, Italia, Messico, Perù, Polonia, Spagna.<br/><br/>Lo studio è condotto da Janssen in partnership, a livello globale, con il National Institute of Allergy and Infectious Diseases (NIAID), l’HIV Vaccine Trials Network (HVTN) all’interno del Fred Hutchinson Cancer Research Center e la U.S. Army Medical Research and Development Command (USAMRDC). L'obiettivo è quello di studiare un regime vaccinale che preveda quattro somministrazioni nell’arco temporale di un anno. "La prova della sua efficacia - conclude Lazzarin -  potremo averla solo a studio concluso. La complessità e variabilità dei processi di risposta immune innescati da Hiv (linfociti B, linfociti T , cellule accessorie) nel singolo individuo lasciano purtroppo  margini di imprevedibilità, e questo trial sarà una buona opportunità per conoscerli meglio".</p>
    </article>
  </body>
</html>