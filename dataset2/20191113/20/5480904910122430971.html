<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-vyrocnim-summitu-nato-zastoupi-cesko-pouze-zeman/1820753?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T20:39:00+00:00"/>
    <meta property="og:title" content="Na výročním summitu NATO zastoupí Česko pouze Zeman"/>
    <meta property="og:description" content="Lány (Kladensko) - Česko bude na summitu NATO v Londýně 3. a 4. prosince zastupovat pouze prezident Miloš Zeman. Premiér Andrej Babiš (ANO) se zúčastní projednávání rozpočtu ve Sněmovně, dohodli se na tom při dnešní pravidelné večeři na zámku v Lánech. Předseda vlády po jednání novinářům řekl, že na Severoatlantickou alianci má s prezidentem stejný názor, naznačil, že by se její pravidla měla po sedmdesáti letech změnit. Mluvit o tom chce na Evropské radě."/>
  </head>
  <body>
    <article>
      <h1>Na výročním summitu NATO zastoupí Česko pouze Zeman</h1>
      <address><time datetime="2019-11-13T20:39:00+00:00">13 Nov 2019, 20:39</time> by <a rel="author" href="http://www.ctk.cz/" target="_blank">ČTK</a></address>
      <p>Lány (Kladensko) - Česko bude na summitu NATO v Londýně 3. a 4. prosince zastupovat pouze prezident Miloš Zeman. Premiér Andrej Babiš (ANO) se zúčastní projednávání rozpočtu ve Sněmovně, dohodli se na tom při dnešní pravidelné večeři na zámku v Lánech. Předseda vlády po jednání novinářům řekl, že na Severoatlantickou alianci má s prezidentem stejný názor, naznačil, že by se její pravidla měla po sedmdesáti letech změnit. Mluvit o tom chce na Evropské radě.</p>
      <p>"Je to důležitá aliance, ale je potřeba aby si evropské členské státy víceméně řekly, že možná nastal čas celkově mluvit o té smlouvě, která byla podepsána před sedmdesáti lety," uvedl Babiš.</p>
      <p>Připomenul výrok fracouzského prezidenta Emmanuela Macrona, že Severoatlantická aliance se v současnosti nachází ve stavu mozkové smrti. "Nazval to ne úplně dobře. NATO je důležitá aliance," uvedl Babiš. Dodal, že evropské státy ale potřebují rychlejší akci, když je například nutné zasáhnout proti pašerákům lidí ve Středozemním moři. "Určitě nechceme žádnou evropskou armádu, ale je tam prostor pro spolupráci," uvedl. Podobný pocit podle něho vládne i v dalších evropských zemích.</p>
      <p>Důvodem oslabení NATO je podle Macrona změna postoje Spojených států a chování Turecka, které před časem podniklo ofenzivu na severu Sýrie. Německá kancléřka Angela Merkelová a šéf NATO Jens Stoltenberg dnes tento názor jasně odmítli, aliance je podle nich silná.</p>
      <p>V Británii si zástupci členských zemí připomenou 70. výročí existence aliance. Velení NATO sídlilo v prvních letech právě v Londýně. Severoatlantickou smlouvu 4. dubna 1949 ve Washingtonu podepsaly Belgie, Nizozemsko, Lucembursko, Británie, Francie, USA, Kanada, Portugalsko, Itálie, Norsko, Dánsko a Island. Česko se k alianci připojilo v roce 1999.</p>
    </article>
  </body>
</html>