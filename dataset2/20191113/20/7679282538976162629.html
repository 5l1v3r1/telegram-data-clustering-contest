<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-prime-minister-modi-putin-met-before-brics-conference-2848200.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T20:47:03+00:00"/>
    <meta property="og:title" content="ब्रिक्स सम्मेलन से पहले प्रधानमंत्री मोदी-पुतिन की हुई मुलाकात"/>
    <meta property="og:description" content="ब्रिक्स सम्मेलन में हिस्सा लेने ब्राजील पहुंचे प्रधानमंत्री नरेंद्र मोदी ने बुधवार देर रात रूस के राष्ट्रपति ब्लादिमीर पुतिन के साथ मुलाकात की। इस दौरान क्षेत्रीय  और वैश्विक मुद्दों पर चर्चा की..."/>
  </head>
  <body>
    <article>
      <h1>ब्रिक्स सम्मेलन से पहले प्रधानमंत्री मोदी-पुतिन की हुई मुलाकात</h1>
      <address><time datetime="2019-11-13T20:47:03+00:00">13 Nov 2019, 20:47</time> by <a rel="author">एजेंसी ,ब्रासीलिया नई दिल्ली।</a></address>
      <p>ब्रिक्स सम्मेलन में हिस्सा लेने ब्राजील पहुंचे प्रधानमंत्री नरेंद्र मोदी ने बुधवार देर रात रूस के राष्ट्रपति ब्लादिमीर पुतिन के साथ मुलाकात की। इस दौरान क्षेत्रीय  और वैश्विक मुद्दों पर चर्चा की गई। प्रधानमंत्री ने कहा कि वह इस दौरे में कई अन्य नेताओं से मुलाकात करेंगे और आर्थिक, सांस्कृतिक संबंधों को बढ़ाने पर चर्चा करेंगे। </p>
      <p>मोदी ने यहां अपने आगमन के बाद ट्वीट किया कि ब्रिक्स सम्मेलन में हिस्सा लेने के लिए ब्राजील पहुंचा। यात्रा के दौरान विश्व के कई नेताओं से भी मुलाकात करूंगा। प्रधानमंत्री ब्रिक्स सम्मेलन से इतर ब्राजील के राष्ट्रपति जायर बोलसोनारो और चीन के राष्ट्रपति शी जिनपिंग के साथ अलग-अलग बैठकें करेंगे और और द्विपक्षीय रणनीतिक साझेदारी बढ़ाने के तरीकों पर चर्चा करेंगे। मोदी ने कहा कि मैं आश्वस्त हूं कि ब्रिक्स सम्मेलन ब्रिक्स राष्ट्रों के बीच सांस्कृतिक एवं आर्थिक संबंधों को बढ़ाएगा। </p>
      <p>मोदी ने मंगलवार को ब्राजील रवाना होने से पहले कहा था कि ब्रिक्स सम्मेलन में मुझे अन्य बड़े देशों से द्विपक्षीय वार्ता का अहम मौका मिलेगा। ब्राजील के राष्ट्रपति बोल्सोनारो मुलाकात कर व्यापारिक साझेदारी बढ़ाने पर बात होगी। भारत और ब्राजील रक्षा, व्यापार, कृषि, ऊर्जा और अंतरिक्ष मिशन जैसे मामलों में साझेदार हैं। ब्रिक्स के मुख्य अधिवेशन में सभी नेता आपस में आर्थिक विकास के क्षेत्र में सहयोग बढ़ाने पर बातचीत करेंगे।</p>
      <p>मोदी ब्रिक्स बिजनेस काउंसिल में भी हिस्सा लेंगे। इसमें ब्राजीलियन ब्रिक्स बिजनेस काउंसिल के चेयरमैन व  न्यू डेवलपमेंट बैंक के अध्यक्ष अपनी-अपनी रिपोर्ट भी सौंपेंगे। इसमें व्यापार और निवेश प्रमोशन एजेंसियों के बीच ब्रिक्स एमओयू पर भी हस्ताक्षर होंगे। ब्रिक्स  विश्व की पांच उभरती अर्थव्यवस्थाओं का समूह है, जिसमें ब्राजील, रूस, भारत, चीन और दक्षिण अफ्रीका शामिल हैं। ब्रिक्स देशों की कुल आबादी में 42 फीसदी और जीडीपी में 23% हिस्सेदारी है।  </p>
      <p>
        <b>ये भी पढ़ें: <a href="https://www.livehindustan.com/national/story-prime-minister-narendra-modi-calls-a-cabinet-meeting-2845008.html">PM मोदी ने ब्राजील जाने से पहले बुलाई कैबिनेट बैठक</a></b>
      </p>
      <p><b>ब्रिक्स सा शानदार मोदी का स्वागत :- </b><br/>विदेश मंत्रालय के प्रवक्ता रवीश कुमार ने प्रधानमंत्री के स्वागत को ब्रिक्स जितना ही शानदार बताते हुए ट्वीट किया कि प्रधानमंत्री नरेंद्र मोदी 11 वें ब्रिक्स सम्मेलन में हिस्सा लेने के लिए ब्रासीलिया पहुंच गए हैं।  इस बार सम्मेलन की थीम ‘उन्नत भविष्य के लिए आर्थिक वृद्धि’ है, जो ब्रिक्स देशों के बीच परंपराग संबंधों को और मजबूत करेगा। सम्मेलन के दौरान विश्व के इन पांचों देशों का लक्ष्य विज्ञान, प्रौद्योगिकी और नवोन्मेष में उनके सहयोग को मजबूत करना होगा।</p>
      <p><b>मोदी छठी बार सम्मेलन में हिस्सा लेंगे :- </b><br/>ब्रिक्स सम्मेलन में इस बार मुख्य मुद्दे डिजिटल इकोनॉमी, आतंकवाद के खिलाफ मजबूत तंत्र बनाना, विज्ञान और आधुनिकता रहेंगे। यह छठा मौका है, जब मोदी ब्रिक्स सम्मेलन में भाग ले रहे हैं। वे पहली बार सम्मेलन में हिस्सा लेने 2014 में ब्राजील के शहर फोर्टलेजा गए थे। मोदी के साथ व्यापार प्रतिनिधियों का दल भी समिट में शामिल होगा। यह प्रतिनिधिमंडल विशेषकर ब्रिक्स बिजनेस फोरम में हिस्सा लेगा।</p>
      <p>
        <b>ये भी पढ़ें: <a href="https://www.livehindustan.com/national/story-pm-narendra-modi-arrives-in-brasilia-for-the-11th-brics-summit-2846808.html">ब्राजील पहुंचे PM मोदी, ब्रिक्स शिखर सम्मेलन में लेंगे हिस्सा</a></b>
      </p>
    </article>
  </body>
</html>