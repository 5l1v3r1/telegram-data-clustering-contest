<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425712/fysiologikh-xronia-me-poly-kalh-poiothta-trygoy-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T20:15:01+00:00"/>
    <meta property="og:title" content="Φυσιολογική χρονιά με πολύ καλή ποιότητα τρύγου στη Ρόδο"/>
    <meta property="og:description" content="Διανύοντας ήδη την περίοδο της ωρίμασης των οίνων που προέκυψαν από τον τρύγο του 2019, τα στοιχεία που συνέθεσαν την εικόνα μέχρι τον τρύγο του 2019 για τη Ρόδο και ειδικότερα για την CAIR AE περιγράφονται ως εξής:"/>
  </head>
  <body>
    <article>
      <h1>Φυσιολογική χρονιά με πολύ καλή ποιότητα τρύγου στη Ρόδο</h1>
      <address>
        <time datetime="2019-11-13T20:15:01+00:00">13 Nov 2019, 20:15</time>
      </address>
      <p>
        <b>Διανύοντας ήδη την περίοδο της ωρίμασης των οίνων που προέκυψαν από τον τρύγο του 2019, τα στοιχεία που συνέθεσαν την εικόνα μέχρι τον τρύγο του 2019 για τη Ρόδο και ειδικότερα για την CAIR AE περιγράφονται ως εξής:</b>
      </p>
      <p>Ο τρύγος ξεκίνησε στις 18 Αυγούστου και διήρκησε περίπου ένα μήνα. Οι καιρικές συνθήκες που επεκράτησαν τους μήνες πριν τον τρυγητό ήταν φυσιολογικές και μόνο κάποιες βροχοπτώσεις που σημειώθηκαν τους μήνες Μάιο και Ιούνιο είχαν ως αποτέλεσμα μικρή μείωση της ποσότητας των σταφυλιών.</p>
      <p>Η ποσότητα της παραγωγής ήταν μικρότερη, κατά περίπου 15%, σε σχέση με το 2018, αλλά στα ίδια επίπεδα με αυτά του 2017.</p>
      <p>Ποιοτικά τα σταφύλια ήταν αρκετά καλά, ιδιαίτερα το Αθήρι. Για τις λευκές ποικιλίες ο σακχαρικός τίτλος κυμάνθηκε από 11,5 – 13 Be, και οι οξύτητες φυσιολογικές για την περιοχή από 5,5 – 6,5 g/L (σε τρυγικό οξύ). Οι νέοι λευκοί οίνοι που βρίσκονται στο στάδιο της ωρίμασης παρουσιάζουν φρουτώδη αρώματα, καλό χρώμα, φυσιολογικές οξύτητες και καλή φαινολική δομή.</p>
      <p>Οι ερυθρές ποικιλίες Merlot, Syrah, Cabernet Sauvignon, Tempranillo παράχθηκαν στις ίδιες περίπου ποσότητες με πέρυσι, με σακχαρικό τίτλο 12 – 14 Be και οξύτητες 6-6,5 g/L (σε τρυγικό οξύ).</p>
      <p>Διαφοροποιημένα τα δεδομένα ήταν για την ποικιλία Μανδηλαριά της οποίας οι ποσότητες ήταν μειωμένες, η ωριμότητά της όμως ήταν καλή (12 – 13 Be), με την οξύτητά της υψηλότερη σε σχέση με τον προηγούμενο τρύγο, παρουσίασε τιμές γύρω στα 6,5 – 7,5 g/L (σε τρυγικό οξύ).</p>
      <p>Γενικά, ο τρύγος του 2019 κύλισε ομαλά, ποιοτικά πολύ καλός αλλά ποσοτικά ελάχιστα μειωμένος. Οι οίνοι εξελίσσονται πολύ καλά και η Ρόδος θα έχει σύντομα υψηλής ποιότητας εμφιαλωμένους οίνους, όπως και τις προηγούμενες χρονιές.</p>
      <p>Πηγή: agrocapital.gr</p>
    </article>
  </body>
</html>