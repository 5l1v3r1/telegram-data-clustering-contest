<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/prostovoljni-gasilci-verjeli-na-besedo-in-ostali-brez-denarja-246941"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T20:09:00+00:00"/>
    <meta property="og:title" content="Prostovoljni gasilci verjeli na besedo in ostali brez denarja"/>
    <meta property="og:description" content="KRANJSKA GORA, RATEČE – Naši predniki so v 60. letih 19. stoletja postavili temelje organiziranega gasilstva za stalno in strokovno gašenje požarov. Najprej v Metliki, nato na Ptuju, pa v Ljubl..."/>
  </head>
  <body>
    <article>
      <h1>Prostovoljni gasilci verjeli na besedo in ostali brez denarja</h1>
      <h2>Rateški prostovoljci so s stiskom rok sklenili dogovor za delo. Novi lastniki kranjskogorskih žičnic zahtevajo podpisane papirje.</h2>
      <address><time datetime="2019-11-13T20:09:00+00:00">13 Nov 2019, 20:09</time> by <a rel="author">Boštjan Fon</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1596704.jpg"/>
          <figcaption>Februarja so črpali vodo iz poplavljene postaje Dolenčev rut. FOTO: Boštjan Fon</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1596705.jpg"/>
          <figcaption>Vodo so vozili na višje ležeče predele smučišča v Kranjski Gori. FOTO: Boštjan Fon</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1596706.jpg"/>
          <figcaption>Zavrnjeno plačilo računa – ker ni pisnega dogovora. FOTO: Boštjan Fon</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1596707.jpg"/>
          <figcaption>Predsednik PGD Rateče Planica Jožef Lavtižar je razočaran. FOTO: Boštjan Fon</figcaption>
        </figure>
      </slideshow>
      <p>KRANJSKA GORA, RATEČE – Naši predniki so v 60. letih 19. stoletja postavili temelje organiziranega gasilstva za stalno in strokovno gašenje požarov. Najprej v Metliki, nato na Ptuju, pa v Ljubljani in Laškem. Slovenskemu narodu je bila ideja gasilstva pisana na kožo, do prve svetovne vojne je bilo na naših tleh že 380 društev. Poleg osnovne dejavnosti so se gasilska društva, danes imajo skupno več kot 123.000 članov, izkazala tudi kot steber nacionalne identitete. Prostovoljni gasilci, poklicnih je pri nas 860, so s svojim znanjem, tehnično opremo in predvsem predanostjo nenadomestljiv člen življenja družbe. Tudi prostovoljci iz najbolj severozahodnega kraja Slovenije, iz Rateč. Njihovo društvo je bilo ustanovljeno leta 1897.<br/><br/><b>Račun bo zdaj plačan</b><br/>Vodstvu podjetja RTC Žičnice Kranjska Gora smo poslali v zvezi z zapletom okoli plačila računa nekaj vprašanj, a nismo prejeli odgovora. Ko smo jih poklicali, nam je sodelavka z uprave povedala, da bo, ko bo, odgovore posredoval direktor Rydelius in nihče drug. Mimo nas pa je Šved poklical predsednika PGD Rateče Planica Lavtižarja in mu sporočil, da bo račun plačal takoj, ko dobi potrditev od bivšega direktorja Pristavca, ki mu je poslal račun in prilogo.</p>
      <h3>Dostava na dom</h3>
      <figure>
        <img src="https://www.slovenskenovice.si/images/slike/2019/11/08/1596706.jpg"/>
        <figcaption>Zavrnjeno plačilo računa – ker ni pisnega dogovora. FOTO: Boštjan Fon</figcaption>
      </figure>
      <p>»Za kranjskogorske žičnice smo rateški prostovoljni gasilci vedno opravljali delo, ki ga sami niso zmogli, predvsem na področju dostave vode, opravili smo tudi nekaj drugega dela. Na koncu smo izdali obračun po ceniku Gasilske zveze Slovenije in ga predali direktorju podjetja RTC Žičnice Kranjska Gora, d. d.,« pove predsednik PGD Rateče Planica <b>Jožef Lavtižar</b>, ki je na tem izpostavljenem mestu že več kot četrt stoletja.<br/><br/>»V konkretni, danes sporni zadevi smo jim najprej po svoje reševali del obratovanja ene od naprav, saj jim je februarja letos voda zalila spodnjo postajo žičnice Dolenčev rut.« Pozneje letos, in sicer po poplavi spodnje postaje Dolenčev rut, so žičničarji na višjih predelih smučišča delali bazene. Za testiranje tesnosti so potrebovali vodo. Junija so jim jo vozili rateški prostovoljci. »Naše društvo ima gasilski avto, ki je zaradi opreme in pnevmatik primeren za strme in težko prevozne terene, zato nas izkoristijo za take vrste intervencij, kot je bila recimo dostava vode.« Žičničarji so potrebovali dodatno vodo za tlačni preizkus napeljav in spet so jo pripeljali člani PGD Rateče Planica. Tudi do Bedančevega doma ob kranjskogorskih smučiščih, v bližini zgornje postaje štirisedežnice Vitranc I, so jim dostavljali vodo. Sodelovalo je deset članov društva, ki so usposobljeni za te vrste dela in imajo potrebno opremo. »Vse se je dogajalo, ko je bil direktor žičniškega podjetja še <b>Jani Pristavec</b>. Ko smo opravili vse, za kar so nas prosili iz podjetja, smo izdali račun 18. junija 2019 s priloženo specifikacijo,« pojasni predsednik PGD Rateče Planica Lavtižar.<br/><br/><b>Lastnik kranjskogorskih žičnic</b><br/>Konec leta 2016 sta avstralski Slovenec Anthony Tomažin in družba Skiways skupaj lastniško obvladovala več kot dve tretjini podjetja RTC Žičnice Kranjska Gora. Firma Skiways je bila pol leta prej ustanovljena z vložkom avstrijskega podjetja Bergbahnen Verditz Schwarzsee Gmbh iz Beljaka, ki upravlja smučišče v Podkloštru/Arnoldsteinu, pristopili so še trije državljani Italije, solastniki smučišča Kronplatz v Italiji, Hanspeter Felder, Anton Kronbichler in Georg Untergassmair. Skiways je želel sodelovati že na dražbi za nakup lastniškega deleža ŠRC Pohorje, vendar tedaj še niso ustanovili podjetja v Sloveniji in je zato v njihovem imenu delež na dražbi kupilo podjetje Lunnatorp sedanjega direktorja RTC Žičnice Kranjska Gora Andersa Emila Magnusa Rydeliusa. Leta 2017 je Tomažin svoj delež kranjskogorskih smučišč prodal, in to ravno Skiwaysu, ki je tako postal večinski lastnik podjetja.</p>
      <h3>Beseda proti papirju</h3>
      <figure>
        <img src="https://www.slovenskenovice.si/images/slike/2019/11/08/1596707.jpg"/>
        <figcaption>Predsednik PGD Rateče Planica Jožef Lavtižar je razočaran. FOTO: Boštjan Fon</figcaption>
      </figure>
      <p>Kmalu po izdanem računu je družba Skiways, večinski lastnik podjetja, zamenjala vodstvo RTC Žičnice Kranjska Gora, na mesto direktorja so lastniki postavili Šveda <b>Andersa Emila Magnusa Rydeliusa</b>. »Oktobra sem pregledoval prilive društva in ugotovil, da žičničarji računa niso plačali,« pravi Lavtižar, ki je vodstvu RTC Žičnice Kranjska Gora poslalo opomin. »Nakar dobim s pošto odgovor, da ne bodo plačali računa, dokler jim ne pošljemo pisnega dogovora. Že 26 let sem gasilec, predsednik društva. Vedno smo delali na besedo, tako jaz kot moji kolegi. Pri nas beseda nekaj velja! V vsem tem času smo se z vsemi vedno domenili o njihovih potrebah, naših zmožnostih in si podali roke. Nikoli nismo bili izigrani, nikoli nihče ni zamujal s plačili ali da ne bi poravnal računov. Delamo tudi v Planici ob prireditvah, pa tekmovanje Red Bull Goni poni, požarne straže imamo v dvorani Vitranc, ni, da ni … Vedno je vse šlo na besedo, na dogovor, na poštenost.« Novi lastniki kranjskogorskih žičniških naprav so, kot je videti, prinesli v Zgornjesavsko dolino drugačno poslovno strategijo, ki namesto poštenega stiska dlani upošteva izključno podpisan kos papirja. </p>
    </article>
  </body>
</html>