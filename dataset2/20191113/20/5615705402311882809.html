<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204430-glava-derzhavi-pidpisav-zakon-shchodo-auditu-bezpeki-avtomobilnih-dorig"/>
    <meta property="og:site_name" content="Mind UA"/>
    <meta property="article:published_time" content="2019-11-13T20:13:00+00:00"/>
    <meta property="og:title" content="Глава держави підписав закон щодо аудиту безпеки автомобільних доріг"/>
    <meta property="og:description" content="Документ має на меті імплементацію положень європейських директив щодо аудиту безпеки автомобільних доріг загального користування"/>
  </head>
  <body>
    <article>
      <h1>Глава держави підписав закон щодо аудиту безпеки автомобільних доріг</h1>
      <h2>Документ має на меті імплементацію положень європейських директив щодо аудиту безпеки автомобільних доріг загального користування</h2>
      <address>
        <time datetime="2019-11-13T20:13:00+00:00">13 Nov 2019, 20:13</time>
      </address>
      <p>Президент Володимир Зеленський підписав Закон «Про внесення змін до деяких законів України щодо управління безпекою автомобільних доріг» № 200-ІХ, ухвалений парламентом 17 жовтня 2019 року. Про це <a href="https://president.gov.ua/news/prezident-pidpisav-zakon-shodo-auditu-bezpeki-avtomobilnih-d-58333">пише </a>ОПУ.</p>
      <p>Документ розроблено з метою імплементації положень європейських директив щодо аудиту безпеки автомобільних доріг загального користування, йдеться в повідомленні.</p>
      <p>Як зазначається у пояснювальній записці, за даними Всесвітньої організації охорони здоров’я, автомобільні дороги України є одними з найбільш небезпечних для учасників руху, а ризик травмування або загибелі людей на українських дорогах у 5-6 разів вищий, ніж у розвинених європейських країнах.</p>
      <p>Так, закон вносить зміни до законів України «Про дорожній рух» та «Про автомобільні дороги», якими запроваджується поняття «економічні втрати у зв’язку із загибеллю або пораненням (травмуванням) людей внаслідок дорожньо-транспортних пригод».</p>
      <p>Також документ запроваджує аудит безпеки автодоріг на стадії їхнього проектування та після введення в експлуатацію і перевірку безпеки автодоріг під час експлуатації. Законом передбачена обов’язковість проведення аудиту на міжнародних і національних автомобільних дорогах.</p>
      <p>Впровадження норм закону дасть змогу підвищити безпеку на дорогах, знизити рівень аварійності та тяжкості наслідків ДТП, а також сприятиме інтеграції автомобільних доріг загального користування України до міжнародної дорожньої мережі з високим рівнем безпеки інфраструктури.</p>
      <related>
        <h4>Також читайте</h4>
        <a href="https://mind.ua/news/20204433-tramp-bilshe-dbav-pro-rozsliduvannya-proti-bajdena-nizh-dumav-pro-ukrayinu-tejlor"/>
        <a href="https://mind.ua/news/20204429-zelenskij-pidpisav-zakon-pro-vikrivachiv-korupciyi"/>
        <a href="https://mind.ua/news/20204420-chitachi-mind-pidtrimali-vidkrittya-rinku-zemli"/>
      </related>
    </article>
  </body>
</html>