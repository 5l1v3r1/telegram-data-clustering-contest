<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Sessio-demolidora-contra-Trump-impeachment_0_2343365875.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T20:43:42+00:00"/>
    <meta property="og:title" content="Sessió demolidora contra Trump en el procés d’‘impeachment’"/>
    <meta property="og:description" content="El primer testimoni a l'audiència pública l’acusa d'haver fet xantatge a Ucraïna per interès electoralista"/>
  </head>
  <body>
    <article>
      <h1>Sessió demolidora contra Trump en el procés d’‘impeachment’</h1>
      <h2>El primer testimoni a l'audiència pública l’acusa d'haver fet xantatge a Ucraïna per interès electoralista</h2>
      <address>
        <time datetime="2019-11-13T20:43:42+00:00">13 Nov 2019, 20:43</time>
      </address>
      <p>Del paper a la pantalla. Dels testimonis filtrats a la premsa als testimonis públics que compareixen sense filtre davant del país a través de la televisió. Tot i que el resultat final del procés d’<i> impeachment</i> sembla dependre més de la voluntat política que de la contundència de les proves, la primera sessió de la investigació oberta al públic ha estat demolidora per a Donald Trump.</p>
      <p>Del relat d’un dels testimonis se’n deriva que l’únic interès que tenia el president a Ucraïna era l’obtenció de material comprometedor sobre l’exvicepresident Joe Biden i els demòcrates i que, per aconseguir-lo, va retenir l’ajuda militar al país com un element de xantatge.</p>
      <p>Tot i que és un relat que es concloïa de diversos testimonis a porta tancada, està per demostrar que Trump fos qui va ordenar personalment la congelació de l’ajuda per aconseguir que Ucraïna es comprometés a anunciar públicament aquestes investigacions. El primer testimoni de la sessió oberta ha ofert aquest dimecres una pista que pot portar cap a aquesta confirmació.</p>
      <p>L’ambaixador en funcions a Ucraïna, William Taylor, ha explicat per primera vegada que una de les persones del seu equip va escoltar una conversa entre l’ambaixador dels EUA a la Unió Europea, Gordon Sondland, i Donald Trump en la qual el president li va preguntar sobre "les investigacions". Segons Taylor, Trump es referia a les que el president exigia a Ucraïna sobre la teòrica corrupció dels Biden en aquest país i sobre la suposada conspiració entre ucraïnesos i demòcrates per beneficiar Hillary Clinton en les eleccions del 2016.</p>
      <p>A l'acabar la trucada, "el membre del meu equip li va preguntar a l’ambaixador Sondland què pensava Trump sobre Ucraïna". Sondland, un donant del president sense experiència diplomàtica, li va respondre que a Trump "li preocupa més la investigació dels Biden". La trucada es va produir només un dia després de la del 25 de juliol entre el líder nord-americà i el seu homòleg ucraïnès, Volodímir Zelenski, origen de la denúncia d’un informant anònim que va impulsar la investigació de l’<i> impeachment</i>.</p>
      <p>En un altre detall que apunta Trump, William Taylor ha relatat una conversa telefònica que va mantenir amb Sondland l’1 de setembre en la qual l’ambaixador li va confirmar que "Trump li havia dit que vol que el president Zelenski declari públicament" el seu compromís amb les investigacions. Sondland, segons el testimoni de Taylor, li va reconèixer llavors que la reactivació de l’ajuda militar estava condicionada a una declaració en públic en aquest sentit. L’ambaixador davant la UE compareixerà la setmana que ve. Anteriorment va reconèixer haver comunicat a funcionaris ucraïnesos que l’ajuda depenia de complaure Trump.</p>
      <p>Tant Taylor com George Kent, l’alt càrrec de el departament d’Estat que també ha testificat aquest dimecres, són dos funcionaris amb dècades d’experiència al servei de diferents administracions, tant demòcrates com republicanes. Tots dos han posat en valor durant la seva compareixença la importància de l’ajuda militar nord-americana a Ucraïna perquè aquest país pugui afrontar la invasió russa en una part del seu territori. Taylor ha recalcat almenys en dues ocasions que retenir l’ajuda, aprovada pel Congrés i valorada en prop de 400 milions de dòlars, i fer-ho a més per un interès polític intern, "és una bogeria".</p>
      <h3>Estratègia republicana</h3>
      <p>Els congressistes republicans han intentat remarcar que el seu coneixement dels fets és indirecte. De fet, aquest ha estat també l’argument utilitzat per la Casa Blanca per intentar desacreditar-lo. El seu portaveu, Stephanie Grisham, s'ha burlat en un comunicat que "l’última evidència és un membre anònim de l’equip [de Taylor] que va dir que algú havia escoltat una altra persona parlar amb el president al telèfon". Trump, que s'ha reunit aquest dimecres amb el president de Turquia, ha assegurat que no ha seguit el començament de la sessió al Congrés perquè està "molt ocupat" i ha insistit, com de costum, que tot es tracta d’una “caça de bruixes”.</p>
      <p>Durant la seva intervenció inicial, el republicà Devin Nunes ha descrit a més la investigació de l’<i> impeachment</i> com una continuació del "frau" del Rusiagate, una "operació" de demòcrates, "buròcrates partidistes" i mitjans de comunicació, ha dit.</p>
      <p>Aquest divendres es reprendran els testimonis públics amb l’exambaixadora nord-americana a Ucraïna, Marie Yovanovitch, retirada del càrrec a l’abril després d’una campanya en contra seu liderada per l’advocat personal de Donald Trump, Rudy Giuliani.</p>
    </article>
  </body>
</html>