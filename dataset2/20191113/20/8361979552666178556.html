<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/sex/seks-pid-chas-vagitnosti-chi-mozhna-zaymatisya-seksom-i-pro-shcho-slid-znati-50053162.html"/>
    <meta property="og:site_name" content="НВ"/>
    <meta property="article:published_time" content="2019-11-13T20:07:00+00:00"/>
    <meta property="og:title" content="Дев’ять місяців утримання? Чи можна займатися сексом під час вагітності"/>
    <meta property="og:description" content="Міфів навколо сексу під час вагітності чи не більше, ніж навколо виникнення основних світових релігій. Спробуємо розібратися з ними."/>
  </head>
  <body>
    <article>
      <h1>Дев’ять місяців утримання? Чи можна займатися сексом під час вагітності</h1>
      <h2>Міфів навколо сексу під час вагітності чи не більше, ніж навколо виникнення основних світових релігій. Спробуємо розібратися з ними.</h2>
      <address><time datetime="2019-11-13T20:07:00+00:00">13 Nov 2019, 20:07</time> by <a rel="author">Ольга Кондратюк</a></address>
      <p>Коли вона завагітніє — сексу не буде! Ви ж так нашкодите дитині! Буде боляче! Секс може викликати передчасні пологи! Не можна займатися сексом в першому і останньому триместрі вагітності! Ну і так далі.</p>
      <p>Пари, які зважилися на народження дитини, стикаються з безліччю часто непотрібних порад від старшого покоління.</p>
      <p>При чому поради щодо всього — від харчування і правильного способу життя до інтимної близькості. Але важливо відокремлювати відверту нісенітницю від дійсно корисної інформації і... не радитися з бабусею щодо сексу.</p>
      <p>Хочете завести дитину — займайтеся сексом, але от чи можна займатися сексом після запліднення?</p>
      <h3>То що ж щодо інтимної близькості під час вагітності?</h3>
      <p>Займатися сексом під час вагітності абсолютно безпечно. Ваша близькість ніяк не зашкодить дитині. Ембріон захищений амніотичною рідиною, маткою, слизовою пробкою в цервікальному каналі, тому проникнення їй не зашкодить. Навіть скорочення матки при оргазмі <a href="https://www.facebook.com/ulanasuprun/?ref=br_tf&amp;epa=SEARCH_BOX">не зможуть</a> викликати передчасні пологи.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/880/big/74ce404d45374241c96d2b2f739208b5.png?stamp=20191112210501&amp;q=85&amp;output=jpg&amp;bg=white"/>
        <figcaption>Фото: Pexels</figcaption>
      </figure>
      <h3>А близькість можлива протягом всієї вагітності чи в останні місяці краще утриматися?</h3>
      <p>Займатися сексом, зокрема вагінальним, можна і навіть потрібно всі 9 місяців. Лікарі радять у міру розвитку вагітності експериментувати, щоб знайти підходящий варіант.</p>
      <h3>Можна нарешті забути про контрацепцію?</h3>
      <p>Не зовсім. Важливо пам'ятати, що під час вагітності варто приділяти особливу увагу своєму здоров'ю і здоров'ю майбутньої дитини. Якщо ви не впевнені у вірності партнера, у вас вільні стосунки або є прояви хвороб у партнерів, то краще все-таки <a href="https://www.mayoclinic.org/healthy-lifestyle/pregnancy-week-by-week/in-depth/sex-during-pregnancy/art-20%E2%80%89045%E2%80%89318?fbclid=IwAR1_FlE-U-6fY3gm_8f_gP8kMEnhRdMGDFFXOl0ihb8-NyN0dqFbSslO4_k">остерігатися</a>.</p>
      <h3>А можуть бути якісь винятки?</h3>
      <p>Звичайно насамперед варто порадитися зі своїм лікарем. Ваш лікар може порекомендувати уникати сексу, якщо у вас вагінальна кровотеча, шийка матки починає відкриватися передчасно, плацента частково або повністю покриває шийний отвір, були випадки передчасних пологів, викидня або при багатоплідній вагітності.</p>
      <p>Якщо ви відчуваєте сексуальний потяг під час вагітності, якщо ваш партнер теж вас хоче — сміливо займайтеся «цим», попередньо порадившись з лікарем. Щоб вам обом було комфортно, варто поговорити і обговорити всі незручні моменти.</p>
      <p>Наступний крок — розслабитися і вибрати правильну позу. У цьому плані не бійтеся експериментувати. Варто відзначити, що заважати може не тільки животик. Під час вагітності груди майбутньої мами стають дуже чутливими, а глибокі проникнення можуть бути болючими. Тому варто <a href="https://www.nhs.uk/conditions/pregnancy-and-baby/sex-in-pregnancy/?fbclid=IwAR1YfouzzbutKIeS9ygM0QtrxA_3HN7VmyI9boprnCjMSFm6lNozOrlNos8">звертати увагу</a> на прохання партнерки.</p>
      <p>Якщо ж вам не хочеться сексу — це теж нормально. Просто обговоріть все з партнером. У вагітності може бути більше близькості, ніж у сексі. Поділіться своїми потребами і турботами зі своїм партнером відкрито і з любов'ю. Якщо секс важкий, непривабливий або заборонений — спробуйте обніматися, цілуватися або робити масаж.</p>
      <p>Читайте також:</p>
      <ul>
        <li>
          <a href="https://nv.ua/ukr/health/sex/seks-utroh-poradi-psihologiv-50046941.html">Як не зіпсувати секс утрьох — поради психологів</a>
        </li>
        <li>
          <a href="https://nv.ua/ukr/health/sex/fertilnist-zavdyaki-pomidoram-polipshuyetsya-sperma-doslidzhennya-50047439.html">Нездоланна сила. Дослідники довели, що помідори позитивно впливають на репродуктивні здібності чоловіків</a>
        </li>
        <li>
          <a href="https://nv.ua/ukr/health/sex/seks-u-litnomu-vici-chomu-vin-korisniy-novini-medicini-50048195.html">Згадаймо старовину. Три причини займатися сексом після 70 років</a>
        </li>
      </ul>
    </article>
  </body>
</html>