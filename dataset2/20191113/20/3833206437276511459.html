<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-BLS-iskat-da-se-vuvede-taksa-ot-1-lev-za-pregled-na-dete-pri-lichniya-lekar-913650"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T20:29:00+00:00"/>
    <meta property="og:title" content="От БЛС искат да се въведе такса от 1 лев за преглед на дете при личния лекар"/>
    <meta property="og:description" content="От Българския лекарски съюз (БЛС) искат да се въведе един лев потребителска такса за преглед на дете..."/>
  </head>
  <body>
    <article>
      <h1>От БЛС искат да се въведе такса от 1 лев за преглед на дете при личния лекар</h1>
      <address>
        <time datetime="2019-11-13T20:29:00+00:00">13 Nov 2019, 20:29</time>
      </address>
      <p>От Българския лекарски съюз (БЛС) искат да се въведе един лев потребителска такса за преглед на дете при личния лекар, а държавата да доплаща 1.90 лева, както е при пенсионерите. Това съобщи зам.-председателят на съюза доктор Николай Брънзалов преди преговорите по Националния рамков договор (НРД) с Националната здравноосигурителна каса (НЗОК).</p>
      <p>“Предназначението на потребителската такса е да се спре свръхпотреблението и да се дофинансира съответното лечебно заведение за извънболнична помощ", каза още д-р Брънзалов.</p>
      <p>Във вторник депутатите приеха на първо четене законопроекта за Бюджет 2020 за НЗОК, който предвижда средствата за касата да нараснат с 445 млн. лв. и да достигнат 4,447 млрд. лева. От Българския лекарски съюз настояват част от предвидените допълнителни 200 млн. лева в бюджета на НЗОК за следващата година да отидат за повишаване на цените на 220 клиничните пътеки, но и да се намалят с минимум 10% прогнозните хоспитализации за следващата година, пише "Труд".</p>
      <p>Председателят на БЛС д-р Иван Маджаров посочи, че не може болниците да бъдат принуждавани да увеличават хоспитализациите, за да набавят средства за заплати на персонала си. Сред предложенията на съюза е и между 30 и 35% от приходите по клинични пътеки да бъдат предназначени за заплати на лекарите и медицинските специалисти, работещи в болниците.</p>
    </article>
  </body>
</html>