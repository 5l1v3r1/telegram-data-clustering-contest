<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/raste-etter-dopanklager---sier-jeg-ikke-kan-fa-stapikk/71813531"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:02:56+00:00"/>
    <meta property="og:title" content="Raste etter dopanklager: - Sier jeg ikke kan få ståpikk"/>
    <meta property="og:description" content="Shane Sutton ble så rasende at han forlot høringen i dopingsaken mot Richard Freeman."/>
  </head>
  <body>
    <article>
      <h1>Raste etter dopanklager: - Sier jeg ikke kan få ståpikk</h1>
      <h2>Shane Sutton ble så rasende at han forlot høringen i dopingsaken mot Richard Freeman.</h2>
      <address><time datetime="2019-11-13T20:02:56+00:00">13 Nov 2019, 20:02</time> by <a rel="author">Magnus Gamlem</a></address>
      <p>Dopinganklagene rundt Det britiske sykkelforbundet fortsetter å ryste sporten.</p>
      <p>Legen Richard Freeman står anklaget for å ha bestilt 30 poser med testosteron-gelé til hovedkvarteret til British Cycling og Team Sky i 2011, med den hensikt å bruke dopmiddelet på en utøver.</p>
      <p>Freeman har nektet for sistnevnte punkt, og hevdet at han etter press bestilte Testogel til sjefen sin, Shane Sutton.</p>
      <p>I går møtte en rasende Sutton opp for å vitne i saken mot Freeman. Temperaturen ble til slutt så høy at han stormet ut av rettslokalet.</p>
      <h3>- Kona mi kaller deg en løgner</h3>
      <p>Sutton har vært hovedtrener i Team Sky og teknisk direktør i Det britiske sykkelforbundet. Den pågående saken mot Freeman har reist en rekke spørsmål rundt britisk sykkelsport og det profilerte sykkellaget, Team Sky (nå Team Ineos).</p>
      <p>I retten oppsto det en heftig krangel mellom Sutton og Freemans advokat, Mary O'Rourke. Hun konfronterte den tidligere treneren med anklagene om at det var han som ville ha testosteronet. Advokaten anklaget også ham for å ha brukt dop under sin aktive sykkelkarriere.</p>
      <p>Det har blitt påstått at testosteronet ble bestilt for å behandle de påståtte ereksjonsproblemene til Sutton, noe som fikk han til å tenne på alle plugger.</p>
      <p>
        <b>- Jeg ville ikke hatt noe problem med å fortelle at det var til meg. Du sier til pressen at jeg ikke kan få ståpikk. Kona mi vil vitne om at du er en forbanna løgner, sa han ifølge <a href="https://www.theguardian.com/sport/2019/nov/12/shane-sutton-accused-serial-liar-doper-at-medical-tribunal-richard-freeman-team-sky-cycling">The Guardian</a>.</b>
      </p>
      <p>- Jeg har aldri bestilt Testogel, jeg sverger på min tre år gamle datters liv, sa Sutton, som også tilbydde seg å ta en løgndetektortest for å bevise det.</p>
      <h3>- Løgner, doper, mobber</h3>
      <p>Dette var bare én av mange heftige utvekslinger mellom advokaten og den tidligere treneren.</p>
      <p>
        <b>- Flere har stått fram de to siste ukene og kalt deg en løgner, en doper og en mobber, sa O'Rourke.</b>
      </p>
      <p>I retten ble Sutton blant annet anklaget for å ha hatt dopinglistet testosteron i sitt eget hus på 90- og 2000-tallet, og advokaten hevdet at et vitne også hadde sett ham injisere testosteronet på seg selv.</p>
      <p>- Det er interessant. Jeg ønsker å høre navnet på vedkommende og se bevisene på dette, sa Sutton. Advokaten svarte at personen ønsket å være anonym.</p>
      <p>Ikke lenge etter oppsto krangelen som førte til at den tidligere treneren stormet ut av lokalet.</p>
      <p>
        <b>- Jeg kommer til å forlate denne høringen nå. Jeg trenger ikke å bli dratt inn i denne skittkastingen.</b>
      </p>
      <p>- Jeg ble bedt om å komme hit og svare på om jeg har bestilt Testogel. Det har jeg ikke.</p>
      <h3>Usikker framtid</h3>
      <p>Under høringen satt Freeman bak en skjerm i lokalet. Før Sutton forlot lokalet beskrev han legen først som en god venn, før han rettet kraftig kritikk mot Freeman.</p>
      <p>- Dette er en fyr som sykkelsjefen ønsket sparket fordi han møtte opp full på jobb flere ganger. Richard gikk gjennom en vond skilsmisse, sa han.</p>
      <p>Det er foreløpig uklart om Sutton kommer til å dukke opp til nye høringsrunder etter å ha stormet ut av den første.</p>
      <p>Dr. Freeman har sagt seg skyldig i 18 av 22 anklager mot ham, og utfallet av høringen vil avgjøre hans videre legekarriere.</p>
    </article>
  </body>
</html>