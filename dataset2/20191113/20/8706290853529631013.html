<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684102/h-yposchesi-tou-prothypourgou-sta-paidia-ethelontes-apo-to-chamog"/>
    <meta property="og:site_name" content="enikos.gr"/>
    <meta property="article:published_time" content="2019-11-13T20:42:00+00:00"/>
    <meta property="og:title" content="H υπόσχεση του Πρωθυπουργού στα παιδιά-εθελοντές από το «Χαμόγελο του Παιδιού» - ΒΙΝΤΕΟ"/>
    <meta property="og:description" content="Μία ζωντανή συζήτηση, με παιδιά που μάχονται εθελοντικά για την προάσπιση"/>
  </head>
  <body>
    <article>
      <h1>H υπόσχεση του Πρωθυπουργού στα παιδιά-εθελοντές από το «Χαμόγελο του Παιδιού» - ΒΙΝΤΕΟ</h1>
      <address>
        <time datetime="2019-11-13T20:42:00+00:00">13 Nov 2019, 20:42</time>
      </address>
      <p>Μία ζωντανή συζήτηση, με παιδιά που μάχονται εθελοντικά για την προάσπιση των παιδικών δικαιωμάτων, είχε σήμερα ο <a href="http://www.enikos.gr/politics/683623/episkepsi-mitsotaki-kai-si-tzinpingk-stis-egkatastaseis-tis-cosco">Κυριάκος Μητσοτάκης</a>.</p>
      <p>Ο Πρωθυπουργός υποδέχτηκε στο Μέγαρο Μαξίμου τα μέλη της Ομάδας Δικαιωμάτων του Παιδιού της οργάνωσης «Χαμόγελο του Παιδιού», ενόψει της συμπλήρωσης 30 ετών από την υιοθέτηση της σύμβασης του ΟΗΕ για τα δικαιώματα των παιδιών, στις 20 Νοεμβρίου.</p>
      <p>Τα παιδιά έδωσαν στον κ. Μητσοτάκη τις θέσεις τους για την προάσπιση των δικαιωμάτων όλων των ανηλίκων, την απρόσκοπτη πρόσβασή τους στην εκπαίδευση και την κάλυψη των αναγκών τους και εκείνος από την πλευρά του, τους υποσχέθηκε πως η κυβέρνηση θα επεξεργαστεί τις προτάσεις τους ώστε να ενσωματωθούν ουσιαστικά στο έργο του υπουργείου Παιδείας, σύμφωνα με άτυπη κυβερνητική ενημέρωση. Παράλληλα, τα προσκάλεσε να συνεχίσουν τις προσπάθειές τους με αμείωτο ζήλο και χαμόγελο.</p>
      <p>Μεταξύ άλλων, ο Πρωθυπουργός συζήτηση με τα παιδιά-εθελοντές ζητήματα όπως η αντιμετώπιση του σχολικού εκφοβισμού (bullying), η καταπολέμηση της σεξουαλικής κακοποίησης μέσω της αναμόρφωσης της διδασκαλίας στα σχολεία, η ταχεία ένταξη των παιδιών προσφύγων στις σχολικές δομές και η συμμετοχή των παιδιών στην ευρύτερη προσπάθεια ευαισθητοποίησης της κοινωνίας για την προστασία του περιβάλλοντος.</p>
      <p>Όπως σημειώνουν οι ίδιες πηγές, ο Πρωθυπουργός επισήμανε πως αξίζει κάθε προσπάθεια για τη σωτηρία έστω και ενός παιδιού από την ψυχική πληγή που προκαλεί το bullying, ενώ χαρακτήρισε αναχρονιστική κατάσταση την έλλειψη ουσιαστικής σεξουαλικής διαπαιδαγώγησης στο εκπαιδευτικό σύστημα. Τόνισε ακόμα πως τα παιδιά μπορούν να διδάξουν τους μεγαλύτερους για την σημασία της οικολογικής σκέψης, καθώς το κυριότερο δικαίωμα κάθε ανθρώπου που έρχεται στη ζωή είναι να μπορεί να μεγαλώσει με ασφάλεια στον κόσμο όπως τον γνωρίζουμε.</p>
      <p>Σύμφωνα με την ίδια ενημέρωση, στις 20 Νοεμβρίου, με τη συμπλήρωση 30 ετών από την υιοθέτηση της σύμβασης του ΟΗΕ για τα δικαιώματα των παιδιών, τα παιδιά θα παρουσιάσουν δημόσια τις θέσεις τους στο Υπουργείο Παιδείας.</p>
      <p>Μετά τη συνάντηση, ο κ. Μητσοτάκης συνεχάρη τα παιδιά για την ενέργεια και την αφοσίωσή τους, όπως και για τις προτάσεις τους. “Όλα τα παιδιά πρέπει να απολαμβάνουν τα ίδια δικαιώματα” είπε ο Πρωθυπουργός και συμπλήρωσε πως “θα πρέπει εσείς πρώτα απ’ όλα να δώσετε το μήνυμα ότι από τη δική σας ηλικία οφείλετε όλες και όλοι να είστε ενεργοί πολίτες, να συμμετέχετε στα κοινά και κυρίως να αγωνίζεστε να υπερασπιστείτε τα δικαιώματα αυτών των παιδιών που δεν έχουν τη δυνατότητα να κάνουν αυτό που κάνετε εσείς σήμερα”.</p>
      <p>Δεν παρέλειψε να τους εκφράσει την πλήρη προσωπική του στήριξη, αλλά και τη στήριξη του Υπουργείου Παιδείας, δηλώνοντας πως "πολύ σύντομα, πολλές από τις δράσεις και τις σκέψεις που προτείνετε θα τις δείτε να ενσωματώνονται στις δημόσιες πολιτικές του Υπουργείου Παιδείας".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F2440800286163914%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683623/episkepsi-mitsotaki-kai-si-tzinpingk-stis-egkatastaseis-tis-cosco%0A%20%20%20%20%0A"/>
        <a href="http://www.enikos.gr/politics/683602/afti-einai-i-koini-diakiryxi-elladas-kinas%0A%20%20%20%20%0A"/>
        <a href="http://www.enikos.gr/politics/683610/afto-itan-to-menou-tou-gevmatos-mitsotaki-si-tzinpingk%0A%20%20%20%20%0A"/>
        <a href="http://www.enikos.gr/politics/683591/ti-eipe-o-prothypourgos-ston-proedro-tis-kinas-gia-ta-glypta-tou-%0A%20%20%20%20%0A"/>
        <a href="http://www.enikos.gr/politics/683540/syriza-gia-novartis-sto-archeio-to-skelos-gia-ton-samara-ochi-log%0A%20%20%20%20%0A"/>
        <a href="http://www.enikos.gr/politics/683525/si-tzinpingk-sti-synantisi-me-ton-mitsotaki-pistevo-oti-i-synerga%0A%20%20%20%20%0A"/>
        <a href="http://www.enikos.gr/politics/683523/mitsotakis-se-si-tzinpingk-simantikos-stathmos-i-episkepsi-sas-gi%0A%20%20%20%20%0A"/>
        <a href="http://www.enikos.gr/politics/683520/sto-megaro-maximou-o-kinezos-proedros-tora%0A%20%20%20%20%0A"/>
        <a href="http://www.enikos.gr/politics/683364/elliniki-lysi-gia-synentefxi-mitsotaki-mia-apo-ta-idia-me-polla-t%0A%20%20%20%20%0A"/>
      </related>
    </article>
  </body>
</html>