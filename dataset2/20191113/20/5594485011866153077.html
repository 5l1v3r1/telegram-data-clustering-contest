<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/chudesna-finansova-novina-po-koleda-za-sluzhitelite-na-vsyaka-vtora-kompaniya-u-nas_news709137.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-13T20:10:00+00:00"/>
    <meta property="og:title" content="Чудесна финансова новина по Коледа за служителите на всяка втора компания у нас"/>
    <meta property="og:description" content="Задават се коледни бонуси, компаниите са ориентирани към поощряване на доброто представяне"/>
  </head>
  <body>
    <article>
      <h1>Чудесна финансова новина по Коледа за служителите на всяка втора компания у нас</h1>
      <h2>Задават се коледни бонуси, компаниите са ориентирани към поощряване на доброто представяне</h2>
      <address>
        <time datetime="2019-11-13T20:10:00+00:00">13 Nov 2019, 20:10</time>
      </address>
      <p>https://blitz.bg/ikonomika/chudesna-finansova-novina-po-koleda-za-sluzhitelite-na-vsyaka-vtora-kompaniya-u-nas_news709137.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573667030-kiki.jpg"/>
      </figure>
      <p>
        <b>Само половината компании дават на служителите си коледен бонус, но не с големината на 13-а заплата. Това показва проучване на Adecco България сред 100 български и международни компании от IT секторите, аутсорсинг, телекомуникации, финанси, търговия и производство, базирани основно в София и Пловдив, <a href="https://www.monitor.bg/bg/a/view/vsjaka-vtora-firma-dava-koleden-bonus-180753">пише Монитор бг.</a></b>
      </p>
      <p>Причина за това е, че компаниите са ориентирани към поощряване на доброто представяне и предпочитат да плащат бонуси за постигнати резултати, а не за конкретни празници. Вероятно това обяснява и защо великденските бонуси са още по-малко популярни и се срещат при едва 20% от компаниите.</p>
      <p>„Проучването показва, че заплатата е най-важният елемент в привличането и задържането на служители, но далеч не е единственият.<br/><br/>Работодателят се стреми да диверсифицира пакета от социални придобивки и компенсации, които предлага на служителите си, за да отговори на по-комплексните им потребности", коментира Константинос Милонас, изп. директор на Adecco Group за България.</p>
      <p>Финансовият пакет на служителите включва както заплата, така и бонуси, ваучери, комисиони.<br/><br/>Повече от половината от компаниите предлагат ваучери за храна, обикновено за 60 лева на месец, което е необлагаемият максимум.<br/><br/>Предлагат се и бонуси, обвързани с представянето. Предоставят се и много материални, но не пряко финансови стимули. В над 1/3 от компаниите се дават карти за градски транспорт.<br/><br/>Почти всички анкетирани работодатели плащат мобилните планове и телефони, а в половината от тях се предоставят и служебни лаптопи като това варира според позициите на служителите.<br/><br/>В 2/3 от компаниите се предоставят и служебни автомобили, но за специфични позиции.</p>
      <p>Друг тип възнаграждение за служителите е предоставянето на различни услуги, стойността на които може да е изцяло поета от компанията или е с участие на служителите.<br/><br/>Такова е например допълнителното здравно осигуряване, което виждаме при почти 100% от компаниите.<br/><br/>Застраховката „Живот“ е по-малко популярна и се среща при една трета от компаниите.<br/><br/>Допълнителното пенсионно осигуряване се наблюдава при едва 11% от компаниите. В тази група придобивки се включват и отстъпки за закупуване на спортни карти или използване на различни услуги към кафе-вериги, ресторанти, книжарници, оптики, банкови услуги и много други.</p>
      <p>През последните няколко години изключително популярни стават политиките на компаниите за поддържане на баланса между личен и професионален живот.<br/><br/>Така например при повече от 80% от компаниите се наблюдава възможност за работа от вкъщи.<br/><br/>Въпреки че минималният брой платен отпуск е 20 дни, в поне половината от компаниите се дават допълнителни дни, които са средно пет на година.<br/><br/>Единични са случаите, при които се дава възможността за платен отпуск на рождените дни на служителите.</p>
    </article>
  </body>
</html>