<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ssha-peredadut-ukrayini-sche-tri-kateri-tipu-aylend-329567_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T20:53:00+00:00"/>
    <meta property="og:title" content="США передадуть Україні ще три катери типу &quot;Айленд&quot;"/>
    <meta property="og:description" content="Катери берегової охорони США збільшать військово-морські можливості ВМС України."/>
  </head>
  <body>
    <article>
      <h1>США передадуть Україні ще три катери типу "Айленд"</h1>
      <h2>Катери берегової охорони США збільшать військово-морські можливості ВМС України.</h2>
      <address>
        <time datetime="2019-11-13T20:53:00+00:00">13 Nov 2019, 20:53</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/244957.jpg"/>
          <figcaption>© https://armyinform.com.ua/</figcaption>
        </figure>
        <figure>
          <img src="https://image.zn.ua/media/images/614xX/Nov2019/244958.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244959.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244960.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244961.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244962.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244963.jpg"/>
          <figcaption>©</figcaption>
        </figure>
      </slideshow>
      <p>США в рамках підтримки України у сфері безпеки передадуть ще три <b><a href="https://zn.ua/UKRAINE/v-odessu-pribyli-modernizirovannye-amerikanskie-voennye-katera-tipa-island-dlya-vms-ukrainy-333258_.html">патрульних катери типу "Айленд"</a></b> ("Island") на додаток до вже переданих і прийнятих до складу Військово-морських сил ЗСУ катерів "Старобільськ" і "Слов'янськ", заявив тимчасовий повірений у справах США в Україні Джозеф Пеннінгтон.</p>
      <p>"Катера "Старобільськ" і "Слов'янськ" є лише невеликою частиною допомоги у сфері безпеки, яку США вже надали Україні з 2014 року. В рамках нашої підтримки України, я також радий повідомити, що на додаток до цих двох патрульних катерів класу "Island", які ми передаємо сьогодні, Сполучені Штати Америки нададуть ще три додаткових катери цього ж класу", — сказав Пеннінгтон в середу в Одесі в ході заходів з нагоди передачі до складу ВМС України катерів "Старобільськ" і "Слов'янськ", а також пошуково-рятувального судна, повідомляє інформагентство Міноборони "АрміяInform".</p>
      <p>За словами американського дипломата, йдеться про три катери Берегової охорони США, які в подальшому збільшать військово-морські можливості ВМС України.</p>
      <p>"США будуть продовжувати надавати допомогу у сфері безпеки для підтримки України в умовах російської агресії, не тільки надаючи підготовку та техніку, але й залучаючи радників з питань оборонної реформи для розвитку професійних Збройних сил", — запевнив Пеннінгтон.</p>
      <p>За його словами, США, як стратегічний партнер України, пишаються тим, що надають обладнання, техніку та консультації, щоб підтримати Україну в захисті її суверенітету і територіальної цілісності, а також у реалізації прагнень до членства в НАТО.</p>
      <p>"Ми будемо стояти поруч з Україною на кожному кроці цього шляху", — запевнив дипломат.</p>
      <p>Зазначимо, у суботу <b><a href="https://dt.ua/UKRAINE/v-odesi-moryaki-viprobuvali-kateri-tipu-island-yaki-pribuli-z-ssha-329103_.html">в Одесі випробували кораблі</a></b>, які прибули зі США.</p>
      <p>Меморандум про передачу Україні перших двох патрульних катерів <b><a href="https://dt.ua/UKRAINE/ssha-peredadut-ukrayini-sche-dva-kateri-klasu-island-305613_.html">класу Island</a></b> восени 2018 року підписали командувач ВМС ЗСУ адмірал Ігор Воронченко і віце-адмірал Берегової охорони США Майкл Макаллістер.</p>
      <p>Патрульні катери класу "Айленд" - це швидкохідні патрульні катери, які будувалися в кінці 80-х – початку 90-х років для Берегової охорони США. Можуть розвивати швидкість до 54,6 км/год. Особовий склад катерів - до 18 моряків. На його озброєнні є автоматична артилерійська установка Mk 38 Mod 0 Bushmaster калібру 25 мм і два кулемети М2НВ калібру 12,7 мм Катер обладнаний радіолокаційної станцією, на його борту є моторний човен.</p>
      <p>Детальніше про те, коли в Україні з'явиться сучасний військово-морський флот, читайте в статті Валентина Бадрака <b><a href="https://dt.ua/internal/morskiy-vuzol-299353_.html">"Морський вузол"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly9hcm15aW5mb3JtLmNvbS51YS8=">Армія Інформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>