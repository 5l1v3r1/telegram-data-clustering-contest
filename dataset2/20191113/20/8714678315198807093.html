<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/yousee-ansatt-slatt-ned---discovery-tar-avstand/"/>
    <meta property="og:site_name" content="Kampanje"/>
    <meta property="article:published_time" content="2019-11-13T20:57:37+00:00"/>
    <meta property="og:title" content="Blodig tv-konflikt i Danmark – kabel-tv-ansatt slått ned på jobben"/>
    <meta property="og:description" content="Gjerningsmann ropte «Fuck YouSee» og slo ned en av kabel-tv-selskapets ansatte."/>
  </head>
  <body>
    <article>
      <h1>Blodig tv-konflikt i Danmark – kabel-tv-ansatt slått ned på jobben</h1>
      <address><time datetime="2019-11-13T20:57:37+00:00">13 Nov 2019, 20:57</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>Gjerningsmann ropte «Fuck YouSee» og slo ned en av kabel-tv-selskapets ansatte.</b>
      </p>
      <p>Det går ofte hett for seg i tv-forhandlingene mellom tv-distributørene og tv-kanalene, men ikke så hett som i Danmark kanskje. «Fuck YouSee» ropte gjerningsmannen, før han slo ned en av kabel-tv-selskapet YouSees medarbeidere med en ukjent gjenstand bakfra. Hendelsen fant sted i Odense i Danmark i går, og ble først omtalt av <b><a href="https://www.tv2fyn.dk/artikel/medarbejder-fra-yousee-slaaet-ned-bagfra">TV 2 Fyn.</a> </b>Medarbeideren skal ha vært på jobb hos YouSee, som er Danmarks største tv-distributør og eid av teleselskapet TDC. </p>
      <p>Ifølge den danske storavisa <b><a href="https://politiken.dk/kultur/art7491192/Tv-gigant-tager-afstand-fra-overfald">Politiken,</a> </b>som omtaler saken i dag, spekulerer flere danske medier - deriblant TV 2 Fyn, <a href="https://www.dr.dk/nyheder/indland/yousee-medarbejder-slaaet-ned-gerningsmand-raabte-fuck-yousee"><b>DR</b></a>, og <a href="https://www.bt.dk/krimi/yousee-medarbejder-slaaet-ned-ved-hoejlys-dag"><b>B.T</b></a> i om overfaldet har en sammenheng med den pågående konflikten mellom YouSee og Discovery, som har preget danske medier de siste ukene. </p>
      <p>Dansk politi har ifølge avisene ikke ønsket å knytte hendelsene sammen. </p>
      <p>- Det tør jeg ikke å uttale meg om. Vi vet at den fornærmende var på jobb, men hva som ligger til grunn for overfallet, håper jeg etterforskningen vil vise, sier politinspektør Jesper Bæk til TV 2 Fyn.</p>
      <p>Yousee-direktør Jacob Mortensen, sier til TV 2 Fyn at de ansatte er «dypt rystet over hendelsen, som de tar svært alvorlig». </p>
      <p>- Vi har fullt fokus på å ta hånd om vår medarbeider. Vi har dessuten tatt de nødvendige forholdsregler for å sikre våre ansatte,  sier Mortensen videre. </p>
      <p><b>Discovery: - Helt uakseptabelt</b><br/>Selv om gjerningsmannen ikke ropte noe spesifikt om Discovery, velger likevel TV-giganten å kommentere gårsdagens hendelse i en pressemelding.  De understreker at «vold aldri er løsningen».</p>
      <p>- Konflikten mellom Discovery og YouSee er et rent forettningsmessig anliggende, og ingen ansatte, verken hos oss eller YouSee, skal føle frykt på jobben. Vi tar helt avstand fra denne formen for oppførsel. Uansett årsak er det helt uakseptabelt å la sinnet gå ut over en tilfeldig medarbeider, sier direktør hos Discovery Networks Danmark, <b>Christian Kemp</b>.</p>
      <p>Han ønsker den ansatte god bedring og håper at vedkommende snart er klar til å jobbe igjen. </p>
      <p>Konflikten mellom Danmarks største TV-distributør og innholdsprodusenten Discovery startet da YouSee ønsket å fjerne Discoverys kanaler fra sine faste TV-pakker.  Dette har falt i dårlig jord hos Discovery som fra 1. januar forsvinner helt fra YouSee-kundenes skjermer. </p>
      <p>Så langt har dette ført til at en rekke borettslag har sagt opp sine avtaler med YouSee. Lederen av den danske huseierforeningen, Forenede Danske Antenneanlæg som representerer 500.000 seere, har kalt uenigheten for en «en gisseltaking». </p>
    </article>
  </body>
</html>