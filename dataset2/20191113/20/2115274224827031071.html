<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/renzi_italia_viva_pd_macron-6542016/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T20:33:00+00:00"/>
    <meta property="og:title" content="&quot;Faremo al Pd ciò che Macron ha fatto ai socialisti&quot;, promette Renzi"/>
    <meta property="og:description" content="Il leader di Italia Viva dichiara guerra al suo ex partito che replica: &quot;È un regalo a Salvini&quot;"/>
  </head>
  <body>
    <article>
      <h1>"Faremo al Pd ciò che Macron ha fatto ai socialisti", promette Renzi</h1>
      <h2>Il leader di Italia Viva dichiara guerra al suo ex partito che replica: "È un regalo a Salvini"</h2>
      <address><time datetime="2019-11-13T20:33:00+00:00">13 Nov 2019, 20:33</time> by <a rel="author" href="https://www.agi.it/authors/paolo-molinari/" target="_blank">Paolo Molinari</a></address>
      <p>Quella di <b>Matteo Renzi</b> è una dichiarazione di guerra al suo ex partito: "faremo ai dem quello che Macron ha fatto ai socialisti francesi", dice il leader di Italia Viva. Ovvero assorbire parlamentari e consenso del Partito Democratico per poi allargare al centro e alla destra moderata. In Francia a pagarne le spese furono i gollisti di Les Republicains, partito dell'ex presidente francese Francois Sarkozy, e il parti Socialiste di Oliviere Faure. In Italia, la 'riserva di caccia' di Renzi è il suo ex partito, innanzitutto, e i 'transfughi' di Forza Italia. Non è un caso che da <b>Silvio Berlusconi</b> sia arrivato, nei giorni scorsi, un forte 'altolà' al senatore di Rignano. "Una operazione di basso profilo", l'ha definitia il Cavaliere.</p>
      <p>"Il nervosismo di alcuni ex colleghi è comprensibile", spiega Renzi: "noi vogliamo fare ai dem quello che Macron ha fatto ai socialisti. Vogliamo assorbirne il consenso per allargare al centro e alla destra moderata". E Renzi si sbilancia anche sui tempi: "Il disegno è dichiarato e io penso che nei prossimi tre anni si realizzerà".</p>
      <p>Dal Partito democratico esitano a rispondere: il segretario <b>Nicola Zingaretti</b> è impegnato negli Stati Uniti in una serie di incontri con esponenti di rango del Partito Democratico statunitense, da <b>Bill Clinton</b> a <b>Bill De Blasio</b> passando per <b>Nancy Pelosi</b>. Ma l'attenzione è tutta concentrata su quello che sta accadendo a Venezia. In un momento come questo è meglio evitare polveroni su questioni del genere, è il ragionamento che viene fatto. E Matteo Renzi, quasi subodorando la polemica, scrive su Twitter: Ci sono dei momenti in cui NON si aprono polemiche. Ora siamo tutti dalla parte di #Venezia, con il Sindaco Brugnaro e il Governatore Zaia. E soprattutto con i veneziani. Non è il tempo di fare polemiche, tutti uniti per rimediare ai danni. Un Paese serio si unisce, non si divide".</p>
      <p>Un commento, comunque, arriva dal responsabile dell'Organizzazione dem, <b>Stefano Vaccari</b>: "Renzi afferma di aver fondato un partito per distruggere il Pd. Davvero un bel programma, considerando che la destra in Italia ha il 50%. Un altro favore a Salvini. Chi non ha nulla dire sul futuro, costruisce la propria identita' contro gli altri". Mentre il vice segretario, <b>Andrea Orlando</b>, interviene sollecitato dall'AGI: "Renzi vuole prosciugare il consenso del Pd? È un disegno legittimo, trovo solo strano che si lamenti che noi non vogliamo permetterlo...".</p>
      <p>E anche un ex renziano di ferro, come il capogruppo del Pd in Senato <b>Andrea Marcucci</b>, interviene dicendo che "l'obiettivo è indebolire e poi battere la destra sovranista. Per farlo serve uno schieramento ampio e coerente di forze di sinistra, del centro, e civiche, non uno di meno. Al contrario di Renzi, io penso e spero che Pd ed Iv possano convivere pacificamente, perché comunque il successo dell'uno ai danni dell'altro non servirebbe a nulla". </p>
    </article>
  </body>
</html>