<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822159.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T20:27:00+00:00"/>
    <meta property="og:title" content="جهانگیری: گردنه تحریم ها را پشت سرگذاشته ایم"/>
    <meta property="og:description" content="به گزارش مهر، اسحاق جهانگیری عصر چهارشنبه در آیین بهره برداری از بیمارستان بین المللی میلاد ارومیه با بیان اینکه استکبار جهانی فکر می کرد با تحریم ملت ایران را متوقف می کند افزود: با همت و یکپارچکی مردم و تلاش مدیران و خدمت گزاران نظام توانسته ایم گردنه سخت و پیچ تحریم های اقتصادی را پشت سر بگذاریم."/>
  </head>
  <body>
    <article>
      <h1>جهانگیری: گردنه تحریم ها را پشت سرگذاشته ایم</h1>
      <address>
        <time datetime="2019-11-13T20:27:00+00:00">13 Nov 2019, 20:27</time>
      </address>
      <p>معاون اول رئیس جمهور گفت: با همت، یکپارچگی مردم و تلاش مدیران و خدمت گزاران، گردنه سخت و پیچ خطرناک تحریم ها را پشت سر گذاشته ایم.</p>
      <p>به گزارش مهر، اسحاق جهانگیری عصر چهارشنبه در آیین بهره برداری از بیمارستان بین المللی میلاد ارومیه با بیان اینکه استکبار جهانی فکر می کرد با تحریم ملت ایران را متوقف می کند افزود: با همت و یکپارچکی مردم و تلاش مدیران و خدمت گزاران نظام توانسته ایم گردنه سخت و پیچ تحریم های اقتصادی را پشت سر بگذاریم.</p>
      <p>وی با بیان اینکه آینده بسیار روشنی پیش روی ملت ایران است گفت: برای همیشه این کارشکنی آمریکایی ها نمی تواند دوام داشته باشد بی شک پیروزی نهایی از آن ملت ایران بوده و آینده روشنی پیش روی ملت قرار دارد.</p>
      <p>جهانگیری تاکید کرد: آمریکایی‌ها تصور می کردند با این تحریم‌ها ایران را دچار تنش جدی خواهند کرد ولی همت و یکپارچگی مردم، صبر و تحمل اقشار مختلف و تلاش خدمتگزاران، آنان را از رسیدن به اهداف خود باز داشت.</p>
      <p>وی در ادامه با بیان اینکه آذربایجان غربی استعدادهای فراوانی دارد، باید استعدادها و موقعیت منحصربه‌فرد این استان را به غنیمت بشماریم تا این استان بتواند کشور را تا حدودی به سمت توسعه پیش براند گفت: کسی نباید از دولت انتظار معجزه توسعه داشته باشد، معجزه توسعه باید به دست بخش خصوصی انجام شود.</p>
      <p>معاون رئیس جمهور خاطرنشان کرد: ما در برهه سختی هستیم و به شدت تحت فشاریم، آذربایجان غربی یکی از استان‌های مهم صادرات کشور است و می‌تواند سهم عظیمی در مرتفع سازی مشکلات داشته باشد.</p>
      <p>وی با بیان اینکه دولت نگاه ویژه ای به بخش سلامت دارد ادامه داد: برای افتتاح این بیمارستان کارهای بزرگی انجام‌گرفته از بودجه تا نیروی انسانی متخصص گرد هم آمده‌اند تا یکی از تخصصی‌ترین بیمارستان‌های شمال غرب کشور را در کلان‌شهر ارومیه داشته باشیم.</p>
      <p>جهانگیری با بیان اینکه دولت و فعالان بخش سلامت باید کاری کنند که مردم دغدغه پزشکی نداشته باشند افزود: معجزه توسعه توسط بخش خصوصی صورت می‌گیرد و باید فرهنگ استفاده از توان سرمایه‌گذاران در جامعه تسری یابد.</p>
      <p>معاون اول رئیس‌جمهور با تاکید بر اینکه سیاست دولت تدبیر و امید استفاده حداکثری از ظرفیت بخش خصوصی است، ادامه داد: تا پیش از ابلاغ سیاست‌های کلی اصل ۴۴ قانون اساسی توسط مقام معظم رهبری، بی‌توجهی به بخش خصوصی از اشکالات عمده کشور بود ولی با تدبیر رهبر معظم انقلاب این مانع از سر راه پیشرفت کشور برداشته شد.</p>
      <p>اسحاق جهانگیری، معاون اول رئیس‌جمهوری برای افتتاح طرح‌های درمانی ورزشی و همچنین بررسی آخرین وضعیت دریاچه ارومیه به آذربایجان‌غربی سفر کرده است و وزیر نیرو، وزیر بهداشت، درمان و آموزش پزشکی، وزیر ورزش و جوانان، رئیس سازمان حفاظت محیط زیست و تعدادی از معاونان برخی از وزارتخانه‌ها در این سفر جهانگیری را همراهی می‌کنند.</p>
      <p>صبح فردا نیز معاون اول رئیس‌جمهور فاز دوم بیمارستان فاطمه‌الزهرا (س) میاندوآب را افتتاح و پس از آن از تونل انتقال آب به دریاچه ارومیه بازدید می‌کند و بازدید از وضعیت دریاچه ارومیه و حضور در جلسه ستاد احیای دریاچه نیز از دیگر برنامه‌های وی در سفر دو روزه به آذربایجان‌غربی است.</p>
      <p>افتتاح ورزشگاه ۱۵ هزار نفری شهید باکری ارومیه آخرین برنامه سفر معاون اول رییس‌جمهوری در عصر فردا پنجشنبه است.</p>
    </article>
  </body>
</html>