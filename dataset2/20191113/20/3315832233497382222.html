<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/16d3cdc5b23aaa14/elon-musk-a-anuntat-unde-va-construi-prima-fabrica-tesla-din-europa.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T20:11:05+00:00"/>
    <meta property="og:title" content="Elon Musk a anunțat unde va construi prima fabrică Tesla din Europa"/>
    <meta property="og:description" content="Elon Musk, directorul general al Tesla, a anunţat că producătorul american de vehicule electrice va construi prima sa fabrică europeană în Germania, la Berlin, până în 2021, potrivit DPA."/>
  </head>
  <body>
    <article>
      <h1>Elon Musk a anunțat unde va construi prima fabrică Tesla din Europa</h1>
      <address><time datetime="2019-11-13T20:11:05+00:00">13 Nov 2019, 20:11</time> by <a rel="author">Jurnal.md</a></address>
      <p>
        <b>Elon Musk, directorul general al Tesla, a anunţat că producătorul american de vehicule electrice va construi prima sa fabrică europeană în Germania, la Berlin, până în 2021, potrivit DPA.</b>
      </p>
      <p>Tesla era în căutarea unei locaţii în Germania pentru construcţia unei fabrici numite „Gigafactory”. Acolo vor fi produse unde vor fi produse bateriile pentru vehiculele sale electrice, dar şi maşina Model Y, scrie DPA, citat de Agerpres.</p>
      <p>Expertiza germană în domeniul auto a reprezentat principalul motiv pentru alegerea ţării, a precizat Elon Musk. Prima „Gigafactory” a fost construită în deşertul din statul american Nevada. Apoi, în mai puţin de şase luni, a fost construită o fabrică în China, la Shanghai.</p>
      <p>Deja compania dispune de o fabrică de asamblare în Olanda unde sunt produse maşinile Model S şi X. Cu toate acestea, analiştii avertizează că nu se ştie dacă Tesla va reuşi să-şi îndeplinească ţintele de producţie, ţinând cont de incertitudinile privind comenzile, forţa de muncă şi furnizorii auto.</p>
      <p>Profitul Tesla s-a situat la 1,86 dolari pe acţiune, în trimestrul trei din 2019, în timp ce analiştii se aşteptau la pierderi de 0,42 dolari per titlu. Veniturile au scăzut cu aproape 8% în perioada iulie – septembrie 2019, la 6,30 miliarde de dolari, sub estimările analiştilor care au mizat pe venituri de 6,33 miliarde de dolari, conform datelor Refinitiv.</p>
    </article>
  </body>
</html>