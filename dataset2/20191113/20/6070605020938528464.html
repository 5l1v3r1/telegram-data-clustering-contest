<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/tall-AVE-vies-Girona-Figueres-Bascara-Mossos-Adif_0_2343365864.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T20:26:26+00:00"/>
    <meta property="og:title" content="Un tall a l'AVE per la sospita d'una invasió de les vies que no s'ha produït"/>
    <meta property="og:description" content="Una intervenció dels Mossos fa que Adif decideixi aturar la circulació i l'alcalde de Bàscara acusa la policia d'actuar &quot;de manera desproporcionada&quot;"/>
  </head>
  <body>
    <article>
      <h1>Un tall a l'AVE per la sospita d'una invasió de les vies que no s'ha produït</h1>
      <h2>Una intervenció dels Mossos fa que Adif decideixi aturar la circulació i l'alcalde de Bàscara acusa la policia d'actuar "de manera desproporcionada"</h2>
      <address>
        <time datetime="2019-11-13T20:26:26+00:00">13 Nov 2019, 20:26</time>
      </address>
      <p>L'intent dels Mossos d'Esquadra d'evitar noves afectacions a les principals infraestructures ha acabat aquesta tarda amb la decisió d'Adif, que no havia rebut cap ordre de la policia, de tallar la circulació de l'AVE entre Girona i Figueres durant gairebé dues hores. L'origen de l'enrenou ha sigut la sospita d'una invasió de les vies, però ningú les ha ocupat ni tampoc s'ha produït cap mobilització.</p>
      <p>Els Mossos han fet una intervenció aquesta tarda a Bàscara perquè, segons fonts del cos, tenien informacions que uns manifestants volien fer una acció a les vies d'alta velocitat al seu pas per aquest municipi. La policia ha muntat un dispositiu amb els efectius antidisturbis de la Brigada Mòbil (Brimo) i l'Àrea Regional de Recursos Operatius (ARRO) que ha consistit en identificar un grup de persones que estaven reunides a l'antic hipòdrom de Bàscara, que queda al costat de les vies de l'AVE.</p>
      <p>Segons han explicat alguns dels presents a l'alcalde de la població, Narcís Saurina, els Mossos han identificat "totes les persones que eren allà, els seus vehicles i en alguns casos també els han escorcollat". Saurina ha carregat contra l'actuació policial i acusat els Mossos d'intervenir "de manera totalment desproporcionada". "Han vingut una vintena de furgonetes, cotxes, agents de paisà i un helicòpter. Semblava que el poble estigués en guerra", ha assegurat.</p>
      <p>Precisament, aquesta actuació per la sospita d'una protesta a les vies de l'AVE ha fet que Adif tallés la circulació de la línia d'alta velocitat entre dos quarts de cinc i les sis de la tarda, malgrat que la policia no ho havia demanat. Segons fonts d'Adif, després de rebre un avís dels Mossos que hi podia haver una invasió de les vies han decidit aturar tots els trens de l'AVE entre Girona i Figueres "per precaució" i "seguretat".</p>
      <p>Però, al principi, Renfe ha informat que ho havia ordenat la policia i els Mossos ho han desmentit al cap d'uns minuts. Finalment, tant Renfe com Adif han admès que havia sigut una decisió del gestor d'infraestructures ferroviàries després de l'advertència de la policia. L'operatiu dels Mossos ha acabat amb la identificació de diverses persones i el tall de l'AVE ha deixat cinc trens afectats per l'aturada de la circulació, encara que en cap moment la protesta a les vies ha sigut una realitat.</p>
      <p>L'alcalde de Bàscara ha lamentat que els Mossos no l'haguessin informat de l'actuació. "No dic que m'avisin abans, però sí quan són aquí i més si munten un dispositiu tan espectacular. Hi havia veïns espantats i amoïnats", ha afegit Saurina. Pel que fa a la possible mobilització, podia estar convocada per una nova organització: Segona Onada. En el seu canal de Telegram han anunciat que el seu objectiu és "continuar pressionant sobre l'AP-7" després de les accions d'aquesta setmana del Tsunami Democràtic. Sobre la intervenció dels Mossos a Bàscara han dit: "Totes estem bé".</p>
    </article>
  </body>
</html>