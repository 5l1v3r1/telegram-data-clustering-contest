<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/ce-demarsh-gerashchenko-i-vakarchuk-pishli-z-zasidannya-komitetu-radi-cherez-yaremenka-639767.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T20:10:45+00:00"/>
    <meta property="og:title" content="«Це демарш»: Геращенко і Вакарчук пішли з засідання комітету Ради через Яременка"/>
    <meta property="og:description" content="На початку засідання комітету депутати звернулися з проханням про те, щоб вів засідання перший заступник Яременка, але їм відмовили"/>
  </head>
  <body>
    <article>
      <h1>«Це демарш»: Геращенко і Вакарчук пішли з засідання комітету Ради через Яременка</h1>
      <address>
        <time datetime="2019-11-13T20:10:45+00:00">13 Nov 2019, 20:10</time>
      </address>
      <h4>На початку засідання комітету депутати звернулися з проханням про те, щоб вів засідання перший заступник Яременка, але їм відмовили</h4>
      <p>Під час засідання комітету Верховної Ради з питань зовнішньої політики, який очолює депутат від партії «Слуга народу» Богдан Яременко, народні депутати від «ЄС» Ірина Геращенко та Марія Іонова та лідер «Голосу» Святослав Вакарчук влаштували демарш та пішли з засідання.</p>
      <p>Відео з інцидентом опублікував телеканал ZIK.</p>
      <p>На початку засідання депутати звернулися з проханням про те, щоб вів засідання перший заступник Яременка. Їм відмовили, засідання комітету покинули депутати від партії «Європейська солідарність» Ірина Геращенко і Марія Іонова. </p>
      <p>«Це демарш, і він визначається нашою принциповою позицією, що глава комітету з міжнародних відносин не може брати участі в тому, що може трактуватися як торгівля людьми», - наголосила Геращенко.</p>
      <p>Услід за ними засідання покинув Святослав Вакарчук.</p>
      <figure>
        <iframe src="https://www.youtube.com/embed/SlvAArd5mas" width="580" height="390" data-service="Youtube" scrolling="no"/>
      </figure>
      <p>Нагадаємо, у «Слузі народу» <a href="https://glavcom.ua/news/u-sluzi-narodu-nazvali-pyatoh-kandidativ-na-posadu-glavi-komitetu-radi-z-pitan-zovnishnoji-politiki--639334.html">назвали п’ятьох кандидатів на посаду глави комітету</a> Ради з питань зовнішньої політики.</p>
      <p>Раніше було оприлюднено фото із сесійної зали парламенту, на яких народний депутат Яременко переписується із користувачами «Сеть знакомств...» та «Loveeto». <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">У листуванні йшлося про надання інтимних послуг за гроші.</a></p>
      <p>Яременко написав у <a href="https://www.facebook.com/bohdan.yaremenko">Facebook</a>, що листування сфабриковане спеціально для журналістів, але згодом видалив цей пост і розмістив вибачення.</p>
      <p>1 листопада фракції «Голос», «Батьківщина», «Європейська солідарність» і ОПЗЖ закликали керівництво Ради порушити питання доцільності перебування Богдана Яременка на посаді голови комітету через скандал довкола нього. Цього ж дня Яременко написав заяву про складення повноважень голови Комітету з питань зовнішньої політики й міжпарламентського співробітництва.</p>
      <p>За регламентом, у разі відкликання голови комітету, нового кандидата на цю посаду пропонує фракція, за чиєю квотою був обраний попередній очільник комітету.</p>
      <related>
        <a href="https://glavcom.ua/news/naslidki-seksskandalu-yaremenko-dosi-golova-komitetu-638465.html"/>
        <a href="https://glavcom.ua/news/seksskandal-u-radi-vidomiy-mitec-porivnyav-deputata-yaremenka-z-ernestom-gemingvejem-i-oskarom-vayldom-638176.html"/>
        <a href="https://glavcom.ua/world/observe/deputatu-jaremenku-na-zamitku-vodij-jakij-zapisav-rozmovu-pro-striptizerok-ta-miljardi-vibachitsja-pered-sinom-prem-jera-izrajilja-637368.html"/>
      </related>
    </article>
  </body>
</html>