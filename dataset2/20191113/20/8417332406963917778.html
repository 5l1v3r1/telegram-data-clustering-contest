<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/2019/11/13/Det-piper-inn-meldinger-om-p%C3%A5kj%C3%B8rsel-av-elg-hjort-og-r%C3%A5dyr-20390396.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T20:00:02+00:00"/>
    <meta property="og:title" content="- Det piper inn meldinger om påkjørsel av elg, hjort og rådyr"/>
    <meta property="og:description" content="Politiet rapporterer om uvanlig mange påkjørte dyr onsdag ettermiddag og kveld."/>
  </head>
  <body>
    <article>
      <h1>- Det piper inn meldinger om påkjørsel av elg, hjort og rådyr</h1>
      <address><time datetime="2019-11-13T20:00:02+00:00">13 Nov 2019, 20:00</time> by <a rel="author">Lajla Ellingsen</a></address>
      <p>Politiet rapporterer om uvanlig mange påkjørte dyr onsdag ettermiddag og kveld.</p>
      <aside><a href="https://www.adressa.no/nyheter/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/2019/11/13/javascript:void(0);">Del denne artikkelen på e-post</a></aside>
      <p>- Det piper inn varsler om påkjørsel av elg, hjort og rådyr i et stort tempo, forteller operasjonsleder Ebbe Kimo ved Trøndelag politidistrikt.</p>
      <p>Fra klokken 15 fram til 20.30 onsdag har politiet mottatt ti meldinger om påkjørt vilt i Trøndelag. Tre elger, to hjorter og resten er rådyr.</p>
      <p>Påkjørslene har skjedd i hele fylket, alle tre elgene er i norddelen av fylket.</p>
      <p>- Ingen personer er skadd, heldigvis, men det er tilfeldigheter. Treffer du en elg i 80-sonen, kan det være livsfarlig, fastslår Kimo som minner og at det både er mørkt og glatt.</p>
      <p>- Og dyrene kommer plutselig ut i veien. Så oppfordringen er: Kjør forsiktig!</p>
      <p>
        <b>- Hvor vanlig er det at dere får så mange meldinger på så kort tid?</b>
      </p>
      <p>- Det er ikke vanlig, det er sikkert. Men når det er sagt, er det vanvittig mye vilt som kjøres i hjel i løpet av et år.</p>
      <p>
        <b>- Vet du noe om hvordan det er med dyrene som ble påkjørt?</b>
      </p>
      <p>- Noen har sprunget videre, noen blir liggende. Vi varsler uansett viltpatruljen. De avliver eller søker opp dyrene. De kan komme seg langt selv om de er alvorlig skadet.</p>
      <h3>Ekstra vilter ved fullmåne</h3>
      <p>Kimo har ingen teori om hvorfor det er ekstra mange påkjørsler onsdag. Men en sak fra Aftenposten kan muligens være med å gi en pekepinn. Der er en av landets fremste elgforskere, dosent ved Høgskolen i Hedmark, Torstein Storaas, intervjuet. Han forteller at ved fullmåne er elgen ekstra vilter, og legger ut på de lengste vandringene i løpet av vinteren.</p>
      <p>— Vi vet ikke helt sikkert hvorfor, men målinger viser med all tydelighet at elgen er mest aktiv i dagene rundt fullmåne. Også ulykkesstatistikken viser det samme, opplyste Storaas.</p>
      <p>— Enda pussigere er det faktisk at det ikke spiller noen rolle om fullmånen er synlig eller ikke. Det er altså ikke måneskinnet, men månefasen som er avgjørende, legger han til.</p>
      <p>Det var fullmåne tirsdag 12. november.<br/> </p>
    </article>
  </body>
</html>