<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/sled-denia-na-samotnite-syrca-ad-za-kurierite-v-kitai.429489"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T20:39:00+00:00"/>
    <meta property="og:title" content="След Деня на Самотните сърца: Ад за куриерите в Китай"/>
    <meta property="og:description" content="Те трябва да обработят 2,8 милиарда колета за 1 седмица | Dnes.bg"/>
  </head>
  <body>
    <article>
      <h1>След Деня на Самотните сърца: Ад за куриерите в Китай</h1>
      <h2>Те трябва да обработят 2,8 милиарда колета за 1 седмица</h2>
      <address><time datetime="2019-11-13T20:39:00+00:00">13 Nov 2019, 20:39</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Денят на Самотните сърца в Китай дойде и отмина бързо, а хиляди хора си поръчаха стоки на изгодна цена. Първият 1 милиард долара от продажби бе достигнат само за 68 секунди - рекорд, който подобри миналогодишният от 85 секунди.</p>
      <related>
        <a href="https://www.dnes.bg/world/2019/11/11/bum-v-onlain-prodajbite-zaradi-denia-na-samotnite-syrca.429194"/>
      </related>
      <p>Но макар промоциите да траеха едва 24 часа, работата за куриерите тепърва предстои. Сега те влизат в най-тежката седмица за годината. Властите предвиждат, че пощенските и куриерски компании вероятно ще обработят 2,8 милиарда колета в периода 11 - 18 ноември.</p>
      <p>Само в понеделник индустрията за експресни доставки в страната е отчела рекордните 535 милиона изпратени колети, с 28,6% ръст на годишна база.</p>
      <p>За да облекчат стреса върху куриерите, компаниите са наели допълнително 400 000 служители и 120 000 коли, както и 3000 сортировъчни устройства.</p>
      <p>На фона на предупрежденията на еколози за огромното количество опаковки, произведени в процеса на доставка, Държавното пощенско бюро ускорява усилията за редуциране на вторичното опаковане, популяризира дигиталните товарителници и рециклирането на материалите.</p>
      <p>Няколко куриерски фирми се сработиха за изграждането на 180 станции за рециклиране в големите градове, където се събират опаковъчните материали.</p>
    </article>
  </body>
</html>