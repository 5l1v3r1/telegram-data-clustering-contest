<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89532"/>
    <meta property="og:site_name" content="Denník politika"/>
    <meta property="article:published_time" content="2019-11-13T20:35:10+00:00"/>
    <meta property="og:title" content="Nadal v treťom sete prehrával 1:5, ale na Turnaji majstrov predviedol famózny obrat"/>
    <meta property="og:description" content="13.11.2019 (Webnoviny.sk) – Španielsky tenista Rafael Nadal sa na druhý pokus dočkal víťazstva na koncoročnom výberovom turnaji Nitto ATP Finals v Londýne. Tridsaťtriročný Malorčan zdolal v stredajšej repríze finále US Open Rusa Daniila Medvedeva 6:7 (3), 6:3, 7:6 (4) za necelé tri hodiny a aj v treťom vzájomnom súboji s týmto súperom sa radoval z triumfu. V skupine Andreho Agassiho sa v stredu odohrá ešte jeden duel, od 21.00 h proti sebe nastúpia Grék Stefanos Tsitsipas a Nemec Alexander Zverev."/>
  </head>
  <body>
    <article>
      <h1>Nadal v treťom sete prehrával 1:5, ale na Turnaji majstrov predviedol famózny obrat</h1>
      <address><time datetime="2019-11-13T20:35:10+00:00">13 Nov 2019, 20:35</time> by <a rel="author">Webnoviny</a></address>
      <p>13.11.2019 (Webnoviny.sk) – Španielsky tenista Rafael Nadal sa na druhý pokus dočkal víťazstva na koncoročnom výberovom turnaji Nitto ATP Finals v Londýne. Tridsaťtriročný Malorčan zdolal v stredajšej repríze finále US Open Rusa Daniila Medvedeva 6:7 (3), 6:3, 7:6 (4) za necelé tri hodiny a aj v treťom vzájomnom súboji s týmto súperom sa radoval z triumfu. V skupine Andreho Agassiho sa v stredu odohrá ešte jeden duel, od 21.00 h proti sebe nastúpia Grék Stefanos Tsitsipas a Nemec Alexander Zverev.</p>
      <p><i>„Cítim sa veľmi šťastný. Je to neskutočné, že sa mi podarilo takýto obrat. Je to škoda pre Daniila, hral dobre a utrpel ťažkú prehru. Musím sa poďakovať všetkým za podporu, veľa to pre mňa znamená. Za nepriaznivého stavu musíte bojovať a veriť, že sa to možno zlomí. Už som sa to v kariére viackrát naučil. Celkovom som hral v zápase lepšie ako pred dvoma dňami, čo je pre mňa potešujúce,“</i> povedal Nadal v rozhovore krátko po skončení stretnutia priamo na kurte.</p>
      <h3>Nitto ATP Finals v Londýne – skupina Andreho Agassiho</h3>
      <p>streda</p>
      <p>
        <b>Rafael Nadal (Šp.-1) – Daniil Medvedev (Rus.-4) 6:7 (3), 6:3, 7:6 (4)</b>
      </p>
      <p>Vo vyrovnanom prvom sete si obaja hráči strážili vlastné podanie. Medvedev síce dostal v siedmej hre brejkbalovú príležitosť, ale nevyužil ju a musel rozhodovať až tajbrejk. V ňom sa spočiatku obaja tenisti naťahovali o každý bod, no od stavu 3:3 ovládol Rus štyri výmeny v rade a získal úvodné dejstvo pre seba.</p>
      <p>Hneď na začiatku druhého setu Medvedev prišiel o svoj servis a Nadal si hájil náskok jedného brejku. V deviatej hre sa opäť presadil na prijme a triumfoval 6:3.</p>
      <p>Rozhodujúci set bol spočiatku jasnou záležitosťou mladého Rusa. Dvadsaťtriročný pravák si pripísal dva rýchle brejky, viedol 4:0 a neskôr aj 5:1, no sľubný náskok a jeden mečbal nevyužil. V dvanástej hre sa Medvedev vzchopil za stavu 5:6 a 0:30 a vybojoval si tajbrejk, no v ňom nemal presnú ruku v dôležitých momentoch.</p>
      <p><b>Stefanos Tsitsipas (Gréc.-6) – Alexander Zverev (Nem.-7)</b> (21.00)</p>
      <p>Viac k témam: <a href="https://www.webnoviny.sk/tag/atp-finals/"><u>ATP Finals</u></a>, <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a>, <a href="https://www.webnoviny.sk/tag/turnaj-majstrov/"><u>Turnaj majstrov</u></a><br/>Zdroj: Webnoviny.sk – <a href="https://www.webnoviny.sk/nadal-v-tretom-sete-prehraval-15-ale-na-turnaji-majstrov-predviedol-famozny-obrat/"><u>Nadal v treťom sete prehrával 1:5, ale na Turnaji majstrov predviedol famózny obrat</u></a> © SITA Všetky práva vyhradené.</p>
    </article>
  </body>
</html>