<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/13/dramai-szamok-a-facebookon-es-az-instagramon-elerheto-tiltott-tartalmakrol"/>
    <meta property="og:site_name" content="infostart"/>
    <meta property="article:published_time" content="2019-11-13T20:40:00+00:00"/>
    <meta property="og:title" content="Drámai számok a Facebookon és az Instagramon elérhető tiltott tartalmakról"/>
    <meta property="og:description" content="A Facebook 3,2 milliárd hamis felhasználói fiókot törölt idén április és szeptember között - jelentette szerdán a közösségi oldalt működtető cég a tartalmak szabályozásáról kiadott legfrissebb jelentésében."/>
  </head>
  <body>
    <article>
      <h1>Drámai számok a Facebookon és az Instagramon elérhető tiltott tartalmakról</h1>
      <address><time datetime="2019-11-13T20:40:00+00:00">13 Nov 2019, 20:40</time> by <a rel="author">Infostart / MTI</a></address>
      <h3>A Facebook 3,2 milliárd hamis felhasználói fiókot törölt idén április és szeptember között - jelentette szerdán a közösségi oldalt működtető cég a tartalmak szabályozásáról kiadott legfrissebb jelentésében.</h3>
      <p>Ez több mint kétszerese a tavalyi év megfelelő időszakában törölt fiókoknak. A cég most először azt is nyilvánosságra hozta, hogy hány oldalt törölt az Instagram képmegosztó rendszerből, amely egyre nagyobb fejtörést okoz a hamis hírek terjedését figyelő kutatóknak.</p>
      <p>Gyermekpornográfiával kapcsolatos vagy gyerekek szexuális kihasználását bemutató tételekből 11,6 milliót semmisítettek meg a Facebookon és 754 ezret az Instagramon csak az idei harmadik negyedévben.</p>
      <p>A Facebook most először kitért arra is, hogy nagyjából 2,5 millió olyan bejegyzést semmisítettek meg, amely öngyilkosságra vagy öncsonkításra buzdított.</p>
      <p>A nyilvánosságra hozott adatok szerint az év eleje óta összesen 5,4 milliárd olyan fiókot töröltek, amelyben hamis vagy abuzív tartalmat észleltek. Ez az adat egy évvel korábban 2,1 milliárd volt.</p>
      <p>Közlése szerint a cég már nagy arányban "proaktív", automatikus felismerő eszközöket használ a hamis felhasználói fiókok elleni küzdelemben.</p>
      <p><b>Ha segítségre van szüksége</b><br/>Ha ön is úgy érzi, segítségre lenne szüksége, tárcsázza a krízishelyzetben lévők részére rendszeresített, ingyenesen hívható 116-123 telefonszámot, akár mobiltelefonról is!</p>
      <p>
        <i>Nyitókép: Pixabay</i>
      </p>
    </article>
  </body>
</html>