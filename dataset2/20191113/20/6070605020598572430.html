<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/canvi-frequencia-canals-TDT-reantenitzar_0_2343965607.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T20:19:06+00:00"/>
    <meta property="og:title" content="La TDT es torna a reantenitzar"/>
    <meta property="og:description" content="Una part dels canals canvien de freqüència a partir d’aquest dijous a la majoria de comarques"/>
  </head>
  <body>
    <article>
      <h1>La TDT es torna a reantenitzar</h1>
      <h2>Una part dels canals canvien de freqüència a partir d’aquest dijous a la majoria de comarques</h2>
      <address>
        <time datetime="2019-11-13T20:19:06+00:00">13 Nov 2019, 20:19</time>
      </address>
      <p>Tret de sortida a la segona reantenització de la TDT en cinc anys. Els principals canals de televisió comencen a emetre aquest dijous a les noves freqüències que se’ls han assignat per alliberar espai per a la telefonia mòbil 5G. Per continuar rebent-los caldrà, en molts casos, adaptar l’antena. La casuística és molt variada, tant pel que fa al nombre de canals afectats com al procediment necessari per sintonitzar-los de nou i al moment en què caldrà fer-ho. El govern espanyol ha previst un termini de sis mesos durant el qual els canals emetran simultàniament per la freqüència nova i l’antiga (el que es coneix com a <i>simulcast</i> ), però això no serà aplicable en tots els casos: la majoria de canals locals saltaran directament a la nova ubicació, sense <i>simulcast</i> (tot i que no ho faran avui), i en alguns llocs passarà el mateix amb els d’àmbit català o estatal.</p>
      <p>A Catalunya, els únics espectadors que no s’hauran de preocupar de res són els que viuen a les comarques properes a Barcelona: al Barcelonès, al Baix Llobregat, al Vallès, al Maresme, al Garraf, a l’Alt Penedès i a l’Anoia tots els canals mantindran la mateixa freqüència que fins ara, però a la resta de comarques hi ha entre un i quatre múltiplexs (els grups de canals que emeten per una mateixa freqüència) ubicats dins de l’anomenat segon dividend digital, és a dir, la franja de l’espectre radioelèctric que va dels 694 als 790 MHz, que s’ha d’alliberar abans del 30 de juny. Aquests canals, fins a 15 en algunes zones, són els que ara es comencen a traslladar.</p>
      <p>Els nous múltiplexs s’estan activant esglaonadament en diferents zones de l’Estat i, en el cas de Catalunya, es va fixar el 14 de novembre. Avui, però, les noves freqüències només començaran a funcionar als 18 centres emissors més grans de l’àrea afectada, que cobreixen la major part d’aquest territori. Per als centres d’abast mitjà s’han programat altres dates, entre el 25 de novembre i principis de març, mentre que la majoria d’emissors més petits (que donen servei a àrees amb pocs milers d’habitants) encara no tenen data assignada. En alguns d’aquests casos s’ha previst un període de <i>simulcast</i> de tres mesos, però en la majoria es farà un canvi directe: els canals canviaran de freqüència d’un dia per l’altre i ja només es podran trobar a la nova. Per motius tècnics, l’adaptació de l’antena no es pot fer fins que la freqüència està activa. Per tant, als llocs que depenen d’un d’aquests centres emissors, els ciutadans deixaran de rebre el senyal dels canals afectats en el moment del canvi de freqüència i no el recuperaran fins que adaptin l’antena.</p>
      <p>A la web de la direcció general de Mitjans de Comunicació de la Generalitat hi ha una llista dels més de 300 centres emissors de Catalunya amb la data prevista per al canvi de freqüència i el termini de <i>simulcast</i>, una informació que s’anirà actualitzant a mesura que es vagin fixant les noves dates. Amb tot, aquesta llista no explica quina àrea cobreix cada centre, entre altres coses perquè un mateix municipi pot rebre el senyal des de diferents punts. Fonts de la direcció general han explicat a l’ARA que han traslladat informació detallada sobre aquest aspecte al telèfon d’atenció ciutadana 012 i que es posaran en contacte amb els ajuntaments per comunicar-los en quin moment els afectarà el canvi.</p>
      <h3>Les locals i 8TV, sense ajudes</h3>
      <p>El procediment que cal seguir per continuar veient els canals varia en funció del tipus d’habitatge. En cases unifamiliars o en edificis amb un màxim de tres o quatre veïns n’hi ha prou de resintonitzar els canals del televisor amb el comandament, sense fer cap actuació a l’antena. En canvi, en la resta de casos caldrà que un instal·lador de telecomunicacions adapti l’antena i, posteriorment, resintonitzar els canals. El govern espanyol ha previst una línia d’ajudes, d’uns 100 euros per múltiplex, a les comunitats de veïns que hagin d’adaptar l’antena, amb la condició que contractin una empresa homologada. Ara bé, el pla de subvencions deixa fora els canals locals i el segon múltiplex d’àmbit català, que ocupa el Grupo Godó i que constitueix una excepció, ja que la resta de comunitats només tenen un múltiplex autonòmic. El cost de les actuacions que s’hagin de fer per seguir rebent aquests canals, doncs, haurà de ser assumit directament pels veïns.</p>
    </article>
  </body>
</html>