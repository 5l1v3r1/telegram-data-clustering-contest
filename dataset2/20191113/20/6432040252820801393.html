<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617399,Kto-zarobi-na-nasze-emerytury.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-13T20:00:26+00:00"/>
    <meta property="og:title" content="Kto zarobi na nasze emerytury?"/>
    <meta property="og:description" content="Prognozy dla przyszłych emerytów nie są dobre. Czy czas na zmianę systemu, skoro nawet Niemcy wprowadzają rewolucję w swoich świadczeniach, a przecież emerytury zrodziły się w Niemczech, wprowadził je kanclerz Otto Bismarck."/>
  </head>
  <body>
    <article>
      <h1>Kto zarobi na nasze emerytury?</h1>
      <address>
        <time datetime="2019-11-13T20:00:26+00:00">13 Nov 2019, 20:00</time>
      </address>
      <p>
        <b>Prognozy dla przyszłych emerytów nie są dobre. Czy czas na zmianę systemu, skoro nawet Niemcy wprowadzają rewolucję w swoich świadczeniach, a przecież emerytury zrodziły się w Niemczech, wprowadził je kanclerz Otto Bismarck.</b>
      </p>
      <p>Może to będzie przykład dla Europy. Niemcy chcą wprowadzić tzw. emeryturę podstawową, która będzie o 10 proc. wyższa od minimalnego zasiłku socjalnego, wynoszącego obecnie 416 euro. Dostana ją ci, którzy nie zdołali nagromadzić kapitału składkowego, wystarczającego na emeryturę w wysokości minimalnego zasiłku socjalnego. Chodzi w szczególności o kobiety, zajmujące się przez dłuższy czas wychowywaniem dzieci i opieką nad innymi członkami rodziny. Ale jest też haczyk, bo prawo do wypłacanego od początku 2021 roku świadczenia przysługiwać będzie po przepracowaniu 35 lat składkowych.</p>
      <h3>Czy nasz system czekają zmiany?</h3>
      <p>Eksperci już teraz alarmują, że emerytury dzisiejszych 30-latków będą znacznie niższe niż ich rodziców. <br/><br/>Przyczyn trzeba szukać w demografii, z rok na rok pogarsza się proporcja między ubezpieczonymi a emerytami. Według prognoz ZUS, o ile dziś na jednego emeryta w Polsce pracują ponad trzy osoby, to w okolicach roku 2060 będzie to już tylko jedna. Dlatego pogarsza się też tzw. stopa zastąpienia, czyli stosunek wysokości pierwszej emerytury do wysokości ostatniej pensji, albo też relacja przeciętnej emerytury do przeciętnego wynagrodzenia. <br/><br/>— W 2060 r. stopa zastąpienia emerytur Polaków może spaść poniżej 30 proc. — przyznała prezes ZUS prof. Gertruda Uścińska. <br/><br/>Dzisiaj wynosi około 56 proc., ale już w 2040 r. może spaść poniżej 40 proc, a w 2060 r. poniżej 30 proc. To oznacza, że świadczenia dzisiejszych 30-latków będą tak niskie, że mimo osiągnięcia wieku emerytalnego przyjdzie im dalej pracować.<br/>Dziś nasza emerytura z ZUS zależy od tego, ile pieniędzy zgromadzimy na naszym koncie. <br/><br/>— Wysokość emerytury to po prostu suma zwaloryzowanych składek podzielona przez średnie oczekiwane dalsze trwanie życia — mówi Jeremi Mordasewicz, ekonomista i ekspert Konfederacji Lewiatan.</p>
      <h3>Co robić, żeby mieć wyższa emeryturę?</h3>
      <p>— Trzeba płacić składki i dłużej pracować, szczególnie dotyczy to kobiet, bo dziś przeciętne świadczenie kobiety jest o ok. tysiąc złotych niższe niż mężczyzn — dodaje ekonomista. <br/><br/>Najbogatszy emeryt dostaje z ZUS co miesiąc 22,4 tys. złotych, to dziesięć razy więcej niż przeciętna emerytura przyznana w pierwszym półroczu tego roku ( 2171 zł brutto). <br/><br/>Coraz więcej mówi się o emeryturze obywatelskiej. Nieważne, ile kto pracował, ile zgromadził składek. Emerytury będą równe dla wszystkich. Na ich wprowadzenie zdecydowały się rządy w Kanadzie i Nowej Zelandii. Czy Polska dołączy do tej grupy? — Byłoby to osłabienie motywacji do płacenia składek — zauważa Jeremi Mordasewicz. <br/><br/>Powoli jednak mamy do czynienia z emeryturami obywatelskimi, choć może nieformalnie. Raz, że już dziś 227 tys. Polaków, z czego 85 proc. to kobiety, dostaje świadczenie emerytalne poniżej 1100 zł brutto, a więc poniżej gwarantowanej przez państwo minimalnej emerytury. Zgodnie z przepisami, żeby dostać dostać minimalną emeryturę, trzeba mieć odpowiedni staż pracy. Dla kobiet to 20 lat, a dla mężczyzn 25 lat. <br/><br/>Po drugie, coraz więcej osób ma problemy z wypracowaniem sobie minimalnej emerytury. <br/>— Szczególnie dotyczy to kobiet, których ogromna część nie wypracowuje sobie wyższej emerytury niż minimalna — mówi Jeremi Mordasewicz. <br/><br/>A to oznacza, że na starość czeka je bieda. Jaka jest na to rada? <br/>— Na pewno nie jest tak, że przejście na emeryturę obywatelską byłoby rozwiązaniem naszych problemów starzenia się społeczeństwa — stwierdziła niedawno prezes ZUS, prof. Gertruda Uścińska, dodając, że warto jednak zastanowić się nad przebudową gwarancji minimalnego świadczenia.<br/><br/>Kiedy w 1889 r. kanclerz Otto Bismarck zarządził, że emeryturę można wypłacać ludziom od 65. roku życia, tylko nieliczni tego doczekiwali. Od tamtego czas średnia długość życia w Europie Zachodniej wzrosła o 20 lat. <br/><br/>Powrót do wyższego wieku emerytalnego, co byłoby najprostszym sposobem na wyższe emerytury jest obecnie mało realny. Rozwiązaniem byłaby poprawa demografii, ale na to, że Polacy będą mieli więcej dzieci raczej też nie ma co liczyć.<br/><br/>Co może pomóc ZUS-owi? Paradoksalnie NFZ, bo im gorsza sytuacja w służbie zdrowia, tym krótsze życie Polaków i krótszy okres pobierania emerytury. Ale chyba nie o to nam wszystkim chodzi. <br/><br/><i>Andrzej Mielnicki</i></p>
    </article>
  </body>
</html>