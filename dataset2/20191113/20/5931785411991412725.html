<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/13/partizanu-malo-jedan-mozli-crno-beli-nemocni-u-bursi/"/>
    <meta property="og:site_name" content="Sportska centrala"/>
    <meta property="article:published_time" content="2019-11-13T20:00:42+00:00"/>
    <meta property="og:title" content="Partizanu malo jedan Mozli, crno-beli nemoćni u Bursi"/>
    <meta property="og:description" content="Tofaš – Partizan 82:72 (18:10, 24:21, 21:23, 19:18) Košarkaši Partizana nisu iskoristili ni drugu priliku da overe plasman u Top 16 Evrokupa. Crno-beli su u 7. kolu poraženi od Tofaša u Bursi rezultatom 82:72, a za utehu im je što je poraz manji od 13 poena razlike, koliko su slavili protiv turskog tima u Beogradu. […]"/>
  </head>
  <body>
    <article>
      <h1>Partizanu malo jedan Mozli, crno-beli nemoćni u Bursi</h1>
      <address><time datetime="2019-11-13T20:00:42+00:00">13 Nov 2019, 20:00</time> by <a rel="author">Darko</a></address>
      <p><b>Tofaš – Partizan 82:72</b><br/>(18:10, 24:21, 21:23, 19:18)</p>
      <p>Košarkaši Partizana nisu iskoristili ni drugu priliku da overe plasman u Top 16 Evrokupa. Crno-beli su u 7. kolu poraženi od Tofaša u Bursi rezultatom 82:72, a za utehu im je što je poraz manji od 13 poena razlike, koliko su slavili protiv turskog tima u Beogradu.</p>
      <p>Bilo je očigledno od početka utakmice da je energija crno-belih na rezervi. Posebno se to osetilo u fazi napada, pa Partizan posle početnih 6:5 punih pet minuta nije pogodio koš. Domaćin je to iskoristio i predvođenen Mehijom i Lodžeskim, napravio seriju od 10:0 za punu kontrolu utakmice.</p>
      <p>Crno-beli su u prvoj četvrtini promašili svih sedam šuteva za tri poena, a prvu trojku pogodili su iz desetog pokušaja. Učinio je to mladi Uroš Trifunović, koji je dobio zavidnu minutažu večeras, ali je u tim trenucima Tofaš već imao plus 14 (30:16).</p>
      <p>Posle možda i najslabijih napadačkih petnaestak minuta igre ove sezone, crno-beli su konačno pronašli kakav-takav ritam i do kraja prvog poluvremena smanjili na 42:31.</p>
      <p>Najbolji period igre Partizana bila je treća četvrtina, sve do njene završnice. Posle dve trojke Pejdža, probudio se Gordić, a kada je i Veličković pogodio trojku, Partizan je prišao na samo četiri poena minusa (58:54). Međutim, sve što su mukotrpno gradili, crno-beli su sami srušili u poslednjih 100 sekundi treće četvrtine. Loši faulovi Gordića i Veličkovića, pa tehnička greška Trinkijerija, odveli su igrače Tofaša na liniju slobodnih bacanja, sa koje je prekinut nalet beogradskog tima.</p>
      <p>Na početku poslednje deonice Tarik Filip je pogodio dve trojke, ubrzo su mu se pridružili Jašar i Mehija na isti način i Tofaš je četiri minuta pre kraja imao 16 poena prednosti (76:60).</p>
      <p>Poraz su tada priznali i oni malobrojni igrači Partizana koji do tog trenutka to nisu učinili. Svi oslim Vila Mozlija koji nije prestajao da se bori i bio je najzaslužniji što su crno-beli uspeli da smanje zaostatak na prihvatljivih minus 10.</p>
      <p>Najefikasniji kod pobednika bio je Semi Mehija sa 26 poena, Tarik Filip je postigao 14, a Sem Lodžeski 15 poena. U Partizanu su dvocifren učinak imali Gordić sa 15 i Birčević sa 11 poena. Mozli je postigao devet poena, uz šest skokova i dve blokade, ali njegov doprinos igri crno-belih mnogo je veći nego što to pokazuje statistika.</p>
      <p>U sledećem kolu Evrokupa Partizan dočekuje Ritas, a pre toga crno-bele u nedelju očekuje duel sa Crvenom zvezdom u ABA ligi.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/13/venecija-novi-lider-grupe-b-teodosic-komandovao-preokretom-u-izraelu/"/>
        <a href="https://www.sportskacentrala.com/2019/11/13/trinkijeri-u-porazu-od-tofasa-video-i-nesto-dobro/"/>
        <a href="https://www.sportskacentrala.com/2019/11/13/live-tofas-partizan/"/>
        <a href="https://www.sportskacentrala.com/2019/11/13/jos-jedan-veliki-talenat-iz-partizana-ide-u-fmp/"/>
        <a href="https://www.sportskacentrala.com/2019/11/12/partizan-bez-voldena-i-parahovskog-u-turskoj/"/>
        <a href="https://www.sportskacentrala.com/2019/11/12/trinkijeri-odbrana-protiv-tofasa-mora-da-bude-izuzetna/"/>
        <a href="https://www.sportskacentrala.com/2019/11/09/trinkijeri-problem-je-21-izgubljena-lopta-zbog-toga-me-je-malo-sramota/"/>
        <a href="https://www.sportskacentrala.com/2019/11/09/partizan-protutnjao-kroz-dalmaciju/"/>
        <a href="https://www.sportskacentrala.com/2019/11/09/live-zadar-partizan-3/"/>
      </related>
    </article>
  </body>
</html>