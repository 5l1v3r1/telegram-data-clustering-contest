<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/nekter-a-spille-landskamp/71817049"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T20:58:27+00:00"/>
    <meta property="og:title" content="Nekter å spille landskamp"/>
    <meta property="og:description" content="Den politiske krisen gjør at Chiles herrelandslag i fotball nekter å spille kommende ukes vennskapskamp mot Peru."/>
  </head>
  <body>
    <article>
      <h1>Nekter å spille landskamp</h1>
      <h2>Den politiske krisen gjør at Chiles herrelandslag i fotball nekter å spille kommende ukes vennskapskamp mot Peru.</h2>
      <address><time datetime="2019-11-13T20:58:27+00:00">13 Nov 2019, 20:58</time> by <a rel="author">NTB I</a></address>
      <p>Kampen skulle ha blitt spilt i Perus hovedstad Lima tirsdag, men slik blir det ikke opplyser Chiles fotballforbund.</p>
      <p>Peru slo Chile i semifinalen i Copa America i juli.</p>
      <p>
        <b>- Vi er fotballspillere, men først og fremst er vi mennesker og chilenske medborgere, skrev kapteinen og Bologna-spilleren Gary Medel på Twitter.</b>
      </p>
      <p>- Akkurat nå har Chile viktigere oppgaver som må prioriteres.</p>
      <p>Beslutningen om å stå over kampen ble tatt på et møte onsdag morgen.</p>
      <p>
        <b>- Det er en vanskelig tid for landet vårt. Av respekt for det som skjer mener vi det er riktig at vi ikke spiller denne kampen, sa Bayer Leverkusen-spilleren Charles Aránguiz.</b>
      </p>
      <p>Chile skulle ha spilt mot Bolivia denne uken, men heller ikke denne kampen ble det noe av.</p>
      <p>I flere uker har det vært en politisk krise i Chile. Flere av spillerne har uttrykt støtte til den voksende misnøyen mot landets president Sebastián Piñera.</p>
      <p>Uroen ble innledet 18. oktober mot økte billettpriser i kollektivtrafikken. Etter hvert har krisen omfavnet dypere samfunnsspørsmål. Demonstrantene klager på lave lønninger, at utdanning og helsehjelp koster for mye og for generell urettferdighet.</p>
      <p>- Jeg stiller meg bak folket. De har reist seg og krevd rettferdighet, sier Barcelona-spilleren Arturo Vidal.</p>
    </article>
  </body>
</html>