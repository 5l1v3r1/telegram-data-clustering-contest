<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/futbolist-plastun-meni-duzhe-shkoda-lyudey-i-simji-zagiblih-i-z-boku-ukrajini-i-z-boku-rosiji-639771.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T20:25:00+00:00"/>
    <meta property="og:title" content="Український футболіст поспівчував росіянам, які гинуть на українському Донбасі"/>
    <meta property="og:description" content="Українські футболісти в розумінні ситуації не вирізняються оригінальністю"/>
  </head>
  <body>
    <article>
      <h1>Український футболіст поспівчував росіянам, які гинуть на українському Донбасі</h1>
      <address>
        <time datetime="2019-11-13T20:25:00+00:00">13 Nov 2019, 20:25</time>
      </address>
      <h4>Українські футболісти в розумінні ситуації не вирізняються оригінальністю</h4>
      <p>Оборонець «Ґента» і збірної України Ігор Пластун поділився своїми думками з приводу російсько-української війни, в якій, на думку гравця, винні політики.</p>
      <p>«Не знаю, з чим це пов'язано. Коли почалася ситуація з Росією, я дуже хвилювався. Не знав, що станеться, що буде з Україною. Прийняв все близько до серця. Це йшло від дня до дня, від місяця до місяця. Я зрозумів, що нічого не змінюється. Що б я не зробив, що б я не читав, це тільки негатив. А я дивився постійно і багато. Зрозумів для себе, що не можу нічого змінити внутрішнім станом. І я перестав все читати і дивитися телевізор.</p>
      <p>Це триває досить довго, для мене це відчужена тема. Іноді ловлю себе на думці, що, можливо, це неправильно. Але ти теж можеш ставити запитання будь-кому, намагатися щось змінити, але точної правди, чому це відбувається, ми не знаємо. Якщо я не знаю правди на 100 відсотків, то не хочу бути пустословом, говорити, що хтось хороший, а хтось поганий. Точно для себе визначив, що в політиці будь-якої країни, Німеччини, США, Росії, України, немає прозоро чистих людей. Навіть якщо вони є, то не вирішують глобальних питань. Ось і все.</p>
      <p>Можу тільки сказати, що мені дуже шкода людей і сім'ї загиблих. І з боку України, і точно так само з боку Росії. Там точно так же сидить мати. Точно така ж, як і моя мати. Вона хвилюється за свого сина, якого, можливо, відправляють в Донецьк не по своїй волі. І він там якимось чином гине. Ось це людська трагедія.</p>
      <p>А політика, ясно для всіх, - справжній бруд. В якому незрозумілі люди, які нічого з себе не представляють, розпоряджаються тисячами. Пишаюся своєю країною і своїми громадянами, які можуть взяти, піднятися і намагатися щось змінити. Але бруд не дає цим змінам стати прозорими і чесними.</p>
      <p>Це найбільша трагедія нашої країни. Через неї наша країна не може почати шлях наверх. А кидатися словами, що в Росії покидьки, ніколи не стану. Упевнений, у цій країні живе багато порядних нормальних людей, як і у нас. А верхівки, нечистоти вирішують свої глобальні корупційні схеми, через які страждають звичайні прості люди», - сказав Пластун в <a href="https://ua.tribuna.com/">інтерв’ю «Трибуні»</a>.</p>
      <p>Нагадуємо, що завтра, 14 листопада, буде змога підтримати цих патріотичних хлопців у товариському поєдинку проти Естонії, який розпочнеться о 19:00 на «Славутич-Арені» в Запоріжжі.</p>
      <blockquote>
        <b>Читайте також: <a href="https://glavcom.ua/sport/news/futbolist-sobol-rosiyskomu-zmi-v-zbirniy-ukrajini-je-ukrajinomovni-ale-voni-tezh-perehodyat-na-rosiysku-639328.html">Футболіст Соболь – російському ЗМІ: В збірній України є україномовні, але вони теж переходять на російську</a></b>
      </blockquote>
      <related>
        <a href="https://glavcom.ua/sport/news/ukrajinec-zrobiv-dubl-u-matchi-ligi-jevropi-yakiy-zakinchivsya-po-tenisnomu-video-613130.html"/>
      </related>
    </article>
  </body>
</html>