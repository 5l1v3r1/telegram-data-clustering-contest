<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/13/u-sluzi-narodu-klychut-zmi-na-obgovorennya-kompleksnogo-zakonu-pro-media/"/>
    <meta property="og:site_name" content="Рубрика"/>
    <meta property="article:published_time" content="2019-11-13T20:24:36+00:00"/>
    <meta property="og:title" content="У &quot;Слузі народу&quot; кличуть ЗМІ на обговорення комплексного закону про медіа"/>
    <meta property="og:description" content="Розпочинається обговорення комплексного закону про медіа. Сьогодні на засіданні комітету з гуманітарної політики обговорення була представлена концепція цього великого та важливого документу. Про це у Facebook написала голова пресофісу партії “Слуга народу” Євгенія Кравчук. “Журналістам та медіа-експертам приготуватися. Розпочинається обговорення комплексного закону про медіа. Сьогодні на засіданні комітету з гуманітарної політики обговорення була представлена концепція цього […]"/>
  </head>
  <body>
    <article>
      <h1>У "Слузі народу" кличуть ЗМІ на обговорення комплексного закону про медіа</h1>
      <address><time datetime="2019-11-13T20:24:36+00:00">13 Nov 2019, 20:24</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/08/sluga-narodu-860x580-c-1.jpeg"/>
      </figure>
      <p>Фото: Главком<br/><b><b>Розпочинається обговорення комплексного закону про медіа. Сьогодні на засіданні комітету з гуманітарної політики обговорення була представлена концепція цього великого та важливого документу.</b></b></p>
      <p>Про це у Facebook написала голова пресофісу партії “Слуга народу” Євгенія Кравчук.</p>
      <p>“Журналістам та медіа-експертам приготуватися. Розпочинається обговорення комплексного закону про медіа. Сьогодні на засіданні комітету з гуманітарної політики обговорення була представлена концепція цього великого та важливого документу. В Україні дуже застаріле і хаотичне законодавство, яке регулює діяльність ЗМІ. Законів дуже багато, більшості за них понад 20 років. Як наслідок ми отримаємо різні правила гри для різних медіа, неефективні, а іноді взагалі мертві норми регулювання в цій сфері.<br/>Ми хочемо запропонувати абсолютно інший підхід. Нам потрібно прописати правила так, щоб олігархи – власники медіа – не робили зі ЗМІ інструменти впливу. Щоб дезінформація не стала зброєю в руках держави-агресора”, – пише вона.</p>
      <p>Кравчук зазначила, що концепція, представлена на комітеті, це ще далеко не проект закону.</p>
      <p>“Це попереднє бачення або перелік питань, на які потрібно дати відповідь. І ми будемо раді зауваженням та пропозиціям. Робота над майбутнім законом триває”, – пише голова пресофісу партії “Слуга народу”.</p>
      <p>Нагадаємо, <a href="https://rubryka.com/2019/11/13/sluga-narodu-hoche-regulyuvaty-zmi-ta-sotsmerezhi-vzhe-rozroblyayetsya-zakon-tkachenko/">“Слуга народу” хоче регулювати ЗМІ та соцмережі, вже розробляється закон.</a></p>
      <p>Крім того, <a href="https://rubryka.com/2019/11/13/u-sluzi-narodu-planuyut-obklasty-podatkom-sotsmerezhi-tkachenko/">у “Слузі народу” планують обкласти податком соцмережі.</a></p>
    </article>
  </body>
</html>