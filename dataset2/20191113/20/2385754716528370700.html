<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597226/erevna-gia-diavatiria-arxizoun-me-tous-26-gia-peitharxikapoinika-adikimata"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T20:49:00+00:00"/>
    <meta property="og:title" content="Έρευνα για διαβατήρια: Αρχίζουν με τους «26» για πειθαρχικά-ποινικά αδικήματα"/>
    <meta property="og:description" content="Με την διευκρίνηση ότι ει δυνατόν θα ελέγξουν μία προς μία όλες τις πολιτογραφήσεις πριν από το 2018, θα κάνουν δηλαδή διασταύρωση του νέου ελέγχου που..."/>
  </head>
  <body>
    <article>
      <h1>Έρευνα για διαβατήρια: Αρχίζουν με τους «26» για πειθαρχικά-ποινικά αδικήματα</h1>
      <address><time datetime="2019-11-13T20:49:00+00:00">13 Nov 2019, 20:49</time> by <a rel="author">Χρίστος Χαραλάμπους</a></address>
      <p><b>Με την διευκρίνηση ότι ει δυνατόν θα ελέγξουν μία προς μία όλες τις πολιτογραφήσεις πριν από το 2018, θα κάνουν δηλαδή διασταύρωση του νέου ελέγχου που κάνει το ΥΠΕΣ, στάλθηκαν το μεσημέρι στα μέλη της τριμελούς ερευνητικής επιτροπής, οι όροι εντολής και η απόφαση που θα δημοσιευτεί στην εφημερίδα της Δημοκρατίας την Παρασκευή σε σχέση με τις πολιτογραφήσεις επενδυτών. <br/></b> <br/><b>Το τελικό κείμενο, της μίας και μόνης παραγράφου αναφέρει:<br/></b> <br/>Πρώτον, θα εξετάσει τα πορίσματα των νέων ελέγχων που διεξάγει το Υπουργείο Εσωτερικών.<br/> <br/>Θα εξετάσει, επίσης, κατά πόσο όλες οι περιπτώσεις πολιτογράφησης επενδυτών εγκρίθηκαν σύμφωνα με τα ισχύοντα κριτήρια κατά τον χρόνο έγκρισης τους.<br/> <br/>Σε περίπτωση που κατά την νέα έρευνα διαπιστωθεί το ενδεχόμενο διάπραξης οποιονδήποτε πειθαρχικών και ποινικών αδικημάτων, θα ακολουθηθούν οι νενομισμένες διαδικασίες.<br/> <br/>Η Επιτροπή θα υποβάλει έκθεση συμπερασμάτων στο Υπουργικό Συμβούλιο για τα κενά του επενδυτικού προγράμματος.    <br/> <br/>Η Επιτροπή, που θα συγκληθεί αρχές της βδομάδας έχει σαφή όρο να αρχίσει την διερεύνηση από τις 26 περιπτώσεις, για τις οποίες άρχισε η διαδικασία ανάκλησης της υπηκοότητας. <br/> <br/>Το σημαντικό, ωστόσο, είναι ότι η Επιτροπή δεν θα ασχοληθεί με τεκμηρίωση των λόγων ανάκλησης ή αν αυτοί είναι επαρκείς, αλλά θα ψάξει με την πρώτη γιατί δόθηκαν, τότε που δόθηκαν, οι υπηκοότητες και αν προκύπτουν είτε πειθαρχικά, είτε ποινικά αδικήματα, είτε ακόμη αμέλεια, εύνοια, δωροδοκία ή και διαφθορά. Μάλιστα το Σίγμα αποκαλύπτει ότι σήμερα, τα τρία μέλη, έλαβαν και τον κατάλογο των ονομάτων των 26, που προκύπτουν από 9 επενδυτικούς φακέλους. <br/> <br/>Αύριο θα διορισθεί από τον Γενικό Εισαγγελέα το μέλος, εκ μέρους της Νομικής Υπηρεσίας, ενώ ο Κώστας Κληρίδης δηλώνει έτοιμος, αν προκύψουν ενδείξεις ποινικών αδικημάτων, να διορίσει άμεσα ποινικούς ανακριτές. <br/> <br/>Σε ό,τι τέλος αφορά τον χρόνο που θα δίδεται στην Επιτροπή δεν θα καθορίζεται. <br/> <br/>Από τις πρώτες συζητήσεις που γίνονται, μία από τις εισηγήσεις που αναμένεται να περιλαμβάνεται στο πόρισμα της Επιτροπής είναι όσοι επενδυτές ζητούν πολιτογράφηση να αποτείνονται όχι μέσω agents του λεγόμενου μητρώου, αλλά μέσω εποπτευόμενων εταιρειών που ελέγχονται και τηρούν αυστηρά κριτήρια κατά του ξεπλύματος μαύρου χρήματος. <br/> </p>
      <figure>
        <iframe src="https://www.youtube.com/embed/utg_57jDbi4" width="560" height="315" data-service="Youtube" scrolling="no"/>
      </figure>
    </article>
  </body>
</html>