<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158262_1.html"/>
    <meta property="og:site_name" content="Novsport"/>
    <meta property="article:published_time" content="2019-11-13T09:11:00+00:00"/>
    <meta property="og:title" content="Голмайстор №1 на Испания обяви: Слагам край на кариерата си!"/>
    <meta property="og:description" content="Давид Вия приключва с футбола след края на сезона"/>
  </head>
  <body>
    <article>
      <h1>Голмайстор №1 на Испания обяви: Слагам край на кариерата си!</h1>
      <address><time datetime="2019-11-13T09:11:00+00:00">13 Nov 2019, 09:11</time> by <a rel="author">Христо Иванов</a></address>
      <p>Голмайстор №1 на испанския национален отбор - Давид Вия, обяви, че след края на сезона ще сложи край на състезателната си кариера.<br/><br/>"След 19 години като професионалист взех решението да се откажа след края на сезона. Благодаря на всички отбори, треньори и съотборници, които ми позволиха да се насладя на мечтата си. Благодаря и на моето семейство, което винаги е било до мен в трудните моменти. Моята цел е да сложа черешката на тортата, печелейки купата на Императора с Висел Кобе на 1 януари. След това ще продължа да се наслаждавам на футбола чрез всички проекти, върху които работя. Благодаря на всички за подкрепата", написа Вия в социалните мрежи. В момента испанецът е част от японския Висел Кобе.<br/><br/>През кариерата си Вия е играл в Спортинг (Хихон), Сарагоса, Валенсия, Барселона, Атлетико (Мадрид), Ню Йорк Сити, Мелбърн Сити и Висел Кобе. С  испанския национален отбор нападателят е световен и европейски шампион. Рекордът за най-много голове с фланелката на "Ла фурия роха" се държи именно от Вия и неговите 59 попадения.<br/><br/>С екипа на Сарагоса той е носител на купата на Краля през сезон 2003/04, както и на Суперкупата на Испания за 2004. С Валенсия има още една купа на Краля през 2007/08. Несъмнено най-големите му успехи са с Барселона. С каталунците той печели две титли на Испания, купа на Краля, две суперкупи, Шампионска лига, Суперкупата на УЕФА, както и световното клубно първенство. Като част от Атлетико (Мадрид) Вия още веднъж става шампион на Испания.<br/><br/>Астуриецът вече е собственик на тим от Щатите. Втородивизионният Куийнсборо ще заиграе в Обединената футболна лига от 2021 г. 37-годишният Вия оглавява инвестиционна група, която основава отбора в Куинс.</p>
    </article>
  </body>
</html>