<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/prodlzhava-rstt-na-naemite-po-bul-vitosha-406609.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T09:30:00+00:00"/>
    <meta property="og:title" content="Продължава ръстът на наемите по бул. Витоша"/>
    <meta property="og:description" content="Наемите стигнаха 56 евро/кв. м среден наем и 46-o място в класацията по света"/>
  </head>
  <body>
    <article>
      <h1>Продължава ръстът на наемите по бул. Витоша</h1>
      <address><time datetime="2019-11-13T09:30:00+00:00">13 Nov 2019, 09:30</time> by <a rel="author">Редактори</a></address>
      <p>Софийският бул. „Витоша“ се изкачи с още една позиция в класацията на най-скъпите търговски улици в света през 2019 г. С месечен наем от 56 евро/кв. м най-популярната търговска дестинация в София достигна 46-о място в традиционното проучване “Main Streets around the World“ на консултантската компания Cushman &amp; Wakefield, чийто стратегически партньор за България е Forton. Изследването обхваща 448 търговски дестинации в 68 страни по света.</p>
      <p>За последната година наемните цени на магазините на бул. „Витоша“ са нараснали с 12%, което затвърждава присъствието на булеварда в Топ 50 на най-скъпите търговски зони в света. Други балкански столици в извадката са Белград с „Кнеза Михаила“ на 36-а позиция с 90 евро/кв. м месечен наем, както и Загреб с улица Ilica на 40-а позиция с наем от 75 евро/кв. м. Румънската столица Букурещ остава на 49-о място с Calea Victoriei и месечен наем от 50 евро/кв. м.</p>
      <p>„Класацията е показателна, както за атрактивността на включените в нея локации за търговия, така и за степента на развитие на съответните пазари. В случая с бул. „Витоша“ имаме ограничено предлагане на площи, съпроводено с активност от страна на наемателите и навлизане на нови брандове през последната година. Комбинацията от тези фактори доведе до ръст на наемите, както на централните улици, така и в търговските центрове“, коментира Иван Граматиков, мениджър „Търговски площи“ в Cushman &amp; Wakefield Forton.</p>
      <p>Според него зоната от бул. „Витоша“ между Съдебната палата и бул. „Патриарх Евтимий“ остава атрактивна за търговците и очакванията са в краткосрочен план плавният ръст на наемите да продължи.</p>
      <p>В Европа най-скъпата търговска локация остава New Bond Street в Лондон с месечен наем равняващ се на 1352 евро/кв. м. Следват я Avenue des Champs Elysees в Париж с 1166 евро/кв. м и Via Montenapoleone в Милано с 1142 евро/кв. м. Сред източноевропейските столици най-високи цени на търговските площи поддържа Прага с 235 евро/кв. м месечен наем и 18-а позиция в класацията.</p>
      <p>Най-скъпата търговска улица в света за поредна година е Causeway Bay в Хонконг с месечен наем равен на 2164 евро/кв. м. Втората позиция е за Ню Йорк с горната част на 5th Avenue и цена равняваща се на 1775 евро/кв. м.</p>
      <p>Според авторите на доклада резултатите от новото издание на класацията са окуражаващи и показват устойчиво търсене на площи на първокласни търговски локации в световен план. </p>
      <p>„Онлайн продажбите също продължават да растат, но докато вниманието е приковано към предизвикателствата пред физическите магазини, ние разглеждаме по-комплексно отношенията между тях и електронната търговия. Физическите магазини остават на ключови места, както за продажбите на място, така и за тези онлайн, тъй като играят ролята на шоуруми и спомагат за цялостното пазарно присъствие на бранда“, обобщи Дарън Йейтс, мениджър „Проучвания на търговски площи“ в региона на Европа, Близкия Изток и Африка в Cushman &amp; Wakefield. Според него най-успешните търговци ще са тези, които съумеят да интегрират различните канали за продажба в цялостна концепция с фокус върху потребителското преживяване.  </p>
      <p>Общо за Европа наемните нива на търговските улици остават стабилни или нарастват в сравнение с предходната година на 70% от локациите. По отношение на наемните цени се наблюдава отчетлива поляризация между установените пазари в Западна и Северна Европа и тези в централната, източната и южната част на континента, където предлагането на модерни площи е сравнително ограничено, а електронната търговия предстои да се разраства с бързи темпове.</p>
      <p>В Азиатско – Тихоокеанския регион около 80% от пазарите отбелязват ръст или стабилност на наемните нива. В САЩ и Канада се наблюдават големи разлики между представянето на отделните локации, но наемните нива в Ню Йорк остават стабилни. </p>
    </article>
  </body>
</html>