<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/parisi-kana-bulayan-saldirilarin-4-yildonumu-saldirilarin-tanigi-yasadigi-kabusu-anlatiyor"/>
    <meta property="og:site_name" content="euronews"/>
    <meta property="article:published_time" content="2019-11-13T09:13:08+00:00"/>
    <meta property="og:title" content="Paris’i kana bulayan saldırıların 4. yıl dönümü"/>
    <meta property="og:description" content="Fransa tarihinin en kanlı terör saldırılarından biri olan bilinen ve başkent Paris’i kana bulayan saldırıların bugün 4. yıl dönümü."/>
  </head>
  <body>
    <article>
      <h1>Paris’i kana bulayan saldırıların 4. yıl dönümü</h1>
      <address><time datetime="2019-11-13T09:13:08+00:00">13 Nov 2019, 09:13</time> by <a rel="author">Rahmi Gunduz</a></address>
      <p>Fransa tarihinin en kanlı terör saldırılarından biri olan ve başkent Paris’i kana bulayan saldırıların bugün 4. yıldönümü.</p>
      <p>13 Kasım 2015’te Bataclan Tiyatrosu binası ve çevresinin yanı sıra Fransa Stadı yanında koordineli bir şekilde yapılan saldırılarda 130 kişi hayatını kaybetmiş, çok sayıda insan yaralanırken bütün bir ülke ise şok etkisi yaşamıştı.</p>
      <p>Üstünden 4 yıl geçmesine rağmen Fransız halkının hafızasından silinmeyen saldırı, bu ana tanıklık eden yüzlerce kişi için tazeliğini koruyor.</p>
      <h3>'Yaşadığımız travmayı ömür boyu üzerimizde taşıyacağız'</h3>
      <p>Saldırıdan sağ kurtulan Sandrine Martins’in anıları hala taze. Genç kadın üstünden şokunu hala atamadığı saldırıyla ilgili euronews’e şunları söyledi: “Sanki bu saldırının üstünden dört gün, dört saat geçti, belki de dört hafta, ama kesinlikle dört yıl geçmiş gibi değil. Bizim yaşadığımız travma ömür boyu üzerimizde taşıyacağımız cinsten bir şey.”</p>
      <p>Saldırıların şokunu psikolojik olarak atlatamayanlardan Guillaume Valette iki yıl sonra intihar etmişti. Doktorlara göre bu tür saldırılar, daha sonra da insan hayatında ciddi psikolojik sıkıntılar yaratıyor.</p>
      <p>Sandrine Martins, travma dışında saldırının tanıklarının sürekli korku içinde yaşadığını dile getirirken, şunları söyledi: “Kendimi insanlarla birlikteyken sürekli olarak bir mağdur olarak kusurlu hissediyorum ve bu duyguyu bir türlü kafamdan atamıyorum. Bizim başka bir seçeneğimiz yok, biz bunu sürekli yaşamak zorundayız. Her yıl 13 Kasım’da kurbanlar anılıyor. Sadece bugün insanlar bizi hatırlıyor. Anlıyorum hayat devam etmeli, ancak bu bizim için geçerli değil.”</p>
      <h3>Saldırı davalarında son durum ne?</h3>
      <p>Saldırıları gerçekleştiren teröristlerden çoğu eylemin yaşandığı gece ölmüş, dördü kaçmayı başarmıştı.</p>
      <p>Kaçanlar arasından üçü daha sonra Fransız Özel Harekat Polisi tarafından tespit edilerek takip altına alınmıştı. Polis, kişilerin saklandığı binaya 18 Kasım tarihinde operasyon düzenlemiş, teslim olmayan saldırganlar olay yerinde öldürülmüştü.</p>
      <p>Kaçmayı başaran son kişi Abdeslam Salah ise dört ay sonra Belçika'da yakalanmış, bu yılın nisan ayında ise suçlu bulunarak 20 yıl hapis cezasına çarptırılmıştı.</p>
      <p>Saldırı gecesi evini teröristlere kiralamakla suçlanan Jawad Bendaoud isimli kişi de tartışmalı dava sürecinin sonunda beraat etmişti.</p>
      <h3>Terör tehdidi hala sürüyor</h3>
      <p>13 Kasım 2015 tarihinden bu yana tam dört yıl geçmesine rağmen Fransa’da terör tehdidi hala ciddi bir şekilde sürüyor. Bunda en önemli etkenlerden birisi de çok sayıda kişinin Fransa’da Suriye ve Irak’a savaşmak için gitmesi.</p>
      <p>Bu kişilerin ülkeye bir gün geri dönecek olması güvenlik güçlerini en fazla endişelendiren konuların başında geliyor.</p>
      <p>Güvenlik güçlerine göre, Fransa’dan Irak ve Suriye’ye giden yaklaşık bin 300 cihatçıdan 286’ı ülkeye geri döndü.</p>
      <p>İstihbarat servisine göre Fransa’dan gidenler içinden 325’i hayatını kaybetti. Suriye’de Kürtlerin kontrol ettiği kamplarda ise 200’e yakın Fransız savaşçının olduğu tahmin ediliyor.</p>
      <p>Irak’ta tutuklu bulunan Fransızların sayısının ise 350 civarında olduğu biliniyor. Fransa içinde ise bine yakın kişi radikalleşme eğiliminde oldukları gerekçesiyle fişlenmiş durumda ve takip altında. Fransız cezaevlerinde ise bin 100 civarında IŞİD üyesi bulunuyor.</p>
      <ul>
        <li>
          <a href="https://tr.euronews.com/2016/10/27/bataclan-konser-salonu-nda-13-kasim-in-izleri">Bataclan Konser Salonu'nda 13 Kasım'ın izleri</a>
        </li>
        <li>
          <a href="https://tr.euronews.com/2016/11/13/emmanuel-domenach-13-kasim-dan-sonra-artik-ben-ayni-insan-degilim">Emmanuel Domenach: "13 Kasım'dan sonra artık ben aynı insan değilim"</a>
        </li>
        <li>
          <a href="https://tr.euronews.com/2016/03/24/13-kasim-zanlisi-abdeslam-fransa-da-yargilanmak-istiyor">13 Kasım zanlısı Abdeslam Fransa'da yargılanmak istiyor</a>
        </li>
      </ul>
    </article>
  </body>
</html>