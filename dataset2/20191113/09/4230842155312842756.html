<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191113-vidkryttya-rynku-zemli-yak-golosuvatymut-fraktsiyi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-13T09:47:36+00:00"/>
    <meta property="og:title" content="Відкриття ринку землі: як голосуватимуть фракції"/>
    <meta property="og:description" content="Слуга народу готова підтримати закон про створення ринку землі. У фракції Голос і депутатській групі За майбутнє пропонують відкласти розгляд цього питання."/>
  </head>
  <body>
    <article>
      <h1>Відкриття ринку землі: як голосуватимуть фракції</h1>
      <address>
        <time datetime="2019-11-13T09:47:36+00:00">13 Nov 2019, 09:47</time>
      </address>
      <p>Слуга народу готова підтримати закон про створення ринку землі. У фракції Голос і депутатській групі За майбутнє пропонують відкласти розгляд цього питання.</p>
      <p>Після жвавої дискусії парламентарів спікер ВР Дмитро Разумков оголосив<b> перерву в роботі парламенту</b> і запросив лідерів фракцій і груп у свій кабінет для політичних консультацій.</p>
      <p>Глава фракції Слуга народу Давид Арахамія заявив, що президент України Володимир Зеленський прийшов на засідання політсили, щоб заспокоїти парламентарів і гарантувати їм зміну спірних положень законопроекту <a href="http://w1.c1.rada.gov.ua/pls/zweb2/webproc4_1?pf3511=67059">№2178-10</a> Про внесення змін до деяких законодавчих актів України щодо обігу земель сільськогосподарського призначення.</p>
      <blockquote>– У нас було дуже продуктивне засідання фракції, присвячене голосуванню за ринок землі, дуже таке дискусійне питання.<br/>Президент пообіцяв, що між першим і другим читанням норма щодо продажу землі іноземцям буде прибрана із законопроекту, – сказав Арахамія.</blockquote>
      <p>Зеленський показував членам фракції останні соціологічні дослідження, які свідчить про те, що<b> 75% українців підтримують право власності землі</b> для українців і близько <b>75% наразі не підтримують продаж землі іноземцям</b>.</p>
      <p>
        <b>Читайте: </b>
        <a href="https://fakty.com.ua/ua/ukraine/20191015-rynok-zemli-u-tsyfrah-do-chogo-pryzvede-znyattya-moratoriyu-na-zemlyu/">Ринок землі у цифрах: до чого призведе зняття мораторію на землю</a>
      </p>
      <p>Такий крок, як стверджує глава фракції, президент зробив, аби заспокоїти парламентарів і особисто пообіцяти кожному, хто сумнівається, що <b>проект закону буде доопрацьовано</b> і всі спірні питання з нього приберуть.</p>
      <p>Голова фракції Голос Сергій Рахманін зауважив, що до законопроекту є питання, тому Голос і депутатська група За майбутнє пропонують відкласти розгляд питання про ринок землі.</p>
      <p>Також проти ухвалення законопроекту виступають фракції Батьківщина, ОПЗЖ та Європейська солідарність.</p>
      <p>Нагадаємо, депутати розгорнули дискусію стосовно <a href="https://fakty.com.ua/ua/ukraine/20191113-u-radi-zablokuvaly-trybunu-rozgornulasya-dyskusiya-pro-rynok-zemli/">відкриття ринку землі</a>.</p>
    </article>
  </body>
</html>