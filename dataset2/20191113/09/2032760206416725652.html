<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89473"/>
    <meta property="og:site_name" content="Denník politika"/>
    <meta property="article:published_time" content="2019-11-13T09:35:28+00:00"/>
    <meta property="og:title" content="Video: Tatar gólom poslal zápas do predĺženia. Skóroval aj Chára, ale Boston premárnil vedenie 4:0"/>
    <meta property="og:description" content="13.11.2019 (Webnoviny.sk) – Slovenskí hokejisti Tomáš Tatar aj Zdeno Chára skórovali v utorkových zápasoch NHL. Tatarov gól v čase 59:19 min znamenal vyrovnanie stavu na 2:2 v zápase Montreal – Columbus. O víťazstve domácich neskôr v nájazdoch rozhodol Jonathan Drouin."/>
  </head>
  <body>
    <article>
      <h1>Video: Tatar gólom poslal zápas do predĺženia. Skóroval aj Chára, ale Boston premárnil vedenie 4:0</h1>
      <address><time datetime="2019-11-13T09:35:28+00:00">13 Nov 2019, 09:35</time> by <a rel="author">Webnoviny</a></address>
      <p>13.11.2019 (Webnoviny.sk) – Slovenskí hokejisti Tomáš Tatar aj Zdeno Chára skórovali v utorkových zápasoch NHL. Tatarov gól v čase 59:19 min znamenal vyrovnanie stavu na 2:2 v zápase Montreal – Columbus. O víťazstve domácich neskôr v nájazdoch rozhodol Jonathan Drouin.</p>
      <h3>Tatarov 15. bod v sezóne</h3>
      <p>Tatar odohral 14:11 min a okrem gólu strelou bez prípravy od útočného kruhu si pripísal aj 3 strely a 1 bodyček. Šikovný krídelník načal štvrtú stovku bodov v NHL a zároveň v tejto sezóne v 18 zápasoch dosiahol 15 bodov. Je jediný zo Slovákov, ktorý ako-tak drží krok s najlepšími útočníkmi v zámorskej profilige.</p>
      <p><i>„Nadviazali sme s Nickom Suzukim očný kontakt, bola to skvelá hra od neho. Ja som sa len snažil nájsť správne miesto, aby som bol čo najlepšie pripravený strieľať,“</i> uviedol Tomáš Tatar na webe NHL.</p>
      <p>Tatar sa napriek gólu nedostal medzi tri hviezdy zápasu, tou prvou sa stal jeho spoluhráč z bránky Canadiens Carey Price s 33 zákrokmi. <i>„Kedykoľvek dosiahneme víťazstvo po obrate v zápase a góle v poslednej minúte, je to veľký bonus. Súper výborne korčuľoval aj pokrýval puk, zaslúži si pochvalu. Blue Jackets odohrali výborný zápas,“</i> povedal Price.</p>
      <h3>Florida otočila zápas z 0:4</h3>
      <p>V TD Garden predviedli hráči Bostonu a Floridy divákom čudný zápas úplne rozdielnych tretín. Po prvej bezgólovej strelili domáci v druhej dvadsaťminútovke štyri góly a mali našliapnuté k víťazstvu. V tretej tretine však hostia odpovedali rovnako štyrmi zásahmi a pokračovalo sa do predĺženia aj nájazdov. V nich rozhodol o dvoch bodoch pre Floridu Mike Hoffman.</p>
      <p>Zdeno Chára v závere druhej tretiny zvýšil náskok Bruins na 4:0, keď upratal za Sergeja Bobrovského odrazený puk z veľkého uhla. Jeho tímu to napokon stačilo iba na jeden bod. Boston prehral štvrtý zápas v sérii.</p>
      <p>Chára dosiahol tretí gól a siedmy bod v sezóne, odohral 22:47 min, rozdal dva bodyčeky a dve súperove strely zablokoval. <i>„Mali sme byť schopnejší a ukončiť to v riadnom hracom čase. V tretej tretine sme súperovi ponúkli veľa času a miesta. Vždy keď to urobíte, potom pykáte,“</i> skonštatoval 42-ročný kapitán Bostonu Chára.</p>
      <p>„<i>Verili sme pred treťou tretinou, že môžeme streliť góly. Tušili sme, že ak sa rozbehneme, môžeme aj vyrovnať. Našťastie sa nám to podarilo,“</i> uviedol strelec víťazného gólu Floridy Mike Hoffman. <i>„Tretia tretina z našej strany bola blamáž. Áno, oni ukázali charakter, ale my sme hrali zle a aj ja nesiem vinu,“</i> uviedol brankár Bostonu Tuukka Rask, ktorý dostal prednosť pred Jaroslavom Halákom.</p>
      <h3>NHL – výsledky</h3>
      <p>utorok</p>
      <p><b>Montreal – Columbus 3:2 po sam. nájazdoch (0:1, 0:0, 2:1 – 0:0, 1:0)</b><br/>* Tomáš Tatar (Montreal) odohral 14:11 min, 1 gól, 3 strely, 1 „hit“</p>
      <p><b>Boston – Florida 4:5 po sam. nájazdoch (0:0, 4:0, 0:4 – 0:0, 0:1)</b><br/>* Zdeno Chára (Boston) odohral 22:47 min, 1 gól, 2 strely, 2 „hity“, 2 zablokované strely</p>
      <p>
        <b>Winnipeg – Colorado 0:4 (0:1, 0:0, 0:3)</b>
      </p>
      <p>
        <b>St. Louis – Arizona 2:3 po sam. nájazdoch (1:0, 1:1, 0:1 – 0:0, 0:1)</b>
      </p>
      <p>
        <b>New York Rangers – Pittsburgh 3:2 po predĺžení (2:0, 0:2, 0:0 – 1:0)</b>
      </p>
      <p>
        <b>Vancouver – Nashville 5:3 (0:0, 1:1, 4:2)</b>
      </p>
      <p>
        <b>Anaheim – Detroit 3:4 po predĺžení (0:0, 3:2, 0:1 – 0:1)</b>
      </p>
      <p>
        <b>Los Angeles – Minnesota 3:1 (1:0, 1:1, 1:0)</b>
      </p>
      <p>
        <b>San Jose – Edmonton 6:3 (3:0, 2:1, 1:2)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-tatar-golom-poslal-zapas-do-predlzenia-skoroval-aj-chara-ale-boston-premarnil-vedenie-40/"><u>Video: Tatar gólom poslal zápas do predĺženia. Skóroval aj Chára, ale Boston premárnil vedenie 4:0</u></a> © SITA Všetky práva vyhradené.</p>
    </article>
  </body>
</html>