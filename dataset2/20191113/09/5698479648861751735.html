<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/another-round-of-israeli-attacks-on-the-gaza-strip-killed-another-6-palestinians"/>
    <meta property="og:site_name" content="euronews"/>
    <meta property="article:published_time" content="2019-11-13T09:45:40+00:00"/>
    <meta property="og:title" content="دور جدید حملات اسرائیل به نوار غزه؛ ۸ فلسطینی دیگر کشته شدند"/>
    <meta property="og:description" content="طبق اعلام مقام‌های محلی دور جدید حملات اسرائیل به نوار غزه از بامداد چهارشنبه تا کنون دست‌کم هشت کشته برجای گذاشته است."/>
  </head>
  <body>
    <article>
      <h1>دور جدید حملات اسرائیل به نوار غزه؛ ۸ فلسطینی دیگر کشته شدند</h1>
      <address><time datetime="2019-11-13T09:45:40+00:00">13 Nov 2019, 09:45</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/67/16/773x435_cmsv2_4caa31b8-7124-5be4-9162-fca952f79643-4296716.jpg"/>
      </figure>
      <p>طبق اعلام وزارت بهداشت نوار غزه، دور جدید حملات اسرائیل به نوار غزه در روز چهارشنبه دست‌کم هشت کشته برجای گذاشته است.</p>
      <p>بر اساس آمار این وزارتخانه، شمار فلسطینی‌هایی که از روز گذشته در عملیات ارتش اسرائیل علیه مواضع جهاد اسلامی در نوار غزه کشته شده‌اند به ۱۸ نفر افزایش یافته است.</p>
      <p>یک فرمانده بلندپایه گروه فلسطینی جهاد اسلامی در حمله سه‌شنبه ۱۲ نوامبر (۲۱ آبان) ارتش اسرائیل نیز در بین کشته شده‌ها بود.</p>
      <p>مقامات اسرائیل بهاء ابوالعطا را «مسئول صدها حمله علیه مردم اسرائیل» معرفی و کشته شدن او را نتیجه عملیات مشترک بین ارتش و نیروی شاباک اسرائیل عنوان کردند.</p>
      <figure>
        <img src="https://static.euronews.com/articles/stories/04/29/67/16/808x539_cmsv2_e5a0ca24-6284-5a6d-affe-27a9dc5140c2-4296716.jpg"/>
        <figcaption>تخریب ساختمان‌ها در اثر حملات اسرائیل به نوار غزهرویترز</figcaption>
      </figure>
      <p>در پی این حمله، اعضای شاخه نظامی جنبش جهاد اسلامی با راکت به برخی از شهرهای اسرائیل از جمله تل‌آویو حمله کردند.</p>
      <p>ارتش اسرائیل روز گذشته اعلام کرده بود که دست‌کم ۵۰ راکت به سمت شهرهای این کشور پرتاب شد که ۲۰ عدد از آن‌ها توسط سیستم دفاعی گنبد آهنین رهگیری و خنثی شدند.</p>
      <blockquote>جهاد اسلامی باید یکی را انتخاب کند؛ یا این حملات را متوقف می‌کند و یا با ضربات بیشتر و بیشتری روبرو خواهد شد<cite>بنیامین نتانیاهو <br/>نخست وزیر اسرائیل</cite></blockquote>
      <p>طبق گفته روزنامه اسرائیلی هاآرتص حملات راکتی از سمت غزه به اسرائیل در روز چهارشنبه همچنان ادامه دارد و این موضوع باعث تعطیلی مدارس بخش‌هایی از اسرائیل و در خانه ماندن بیش از یک میلیون دانش‌آموز شده است.</p>
      <p>بنیامین نتانیاهو، نخست وزیر اسرائیل در آغاز جلسه امروز دولت گفت که این کشور به‌دنبال افزایش تنش نیست بلکه به هر حمله‌ای پاسخ می‌دهد. وی اضافه کرد که جهاد اسلامی باید یکی را انتخاب کند؛ یا این حملات را متوقف می‌کند و یا با ضربات بیشتر و بیشتری روبرو خواهد شد.</p>
    </article>
  </body>
</html>