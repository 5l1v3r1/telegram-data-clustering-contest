<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546950.html/%D8%AD%D8%B0%D9%81-%D9%82%D8%A8%D8%B6-%DA%A9%D8%A7%D8%BA%D8%B0%DB%8C-%D8%A8%D8%B1%D9%82-%D8%A8%D9%87%D8%A7%D9%86%D9%87-%D8%A7%DB%8C-%D8%A8%D8%B1%D8%A7%DB%8C-%DA%AF%D8%B1%D8%A7%D9%86%DB%8C-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:44:00+00:00"/>
    <meta property="og:title" content="حذف قبض کاغذی برق بهانه‌ای برای گرانی؟"/>
    <meta property="og:description" content="اصفهان اگرچه مطابق برنامه ریزی وزارت نیرو از مهر ماه امسال مردم باید با قبوض کاغذی برق برای همیشه خداحافظی می کردند و از این پس اطلاعات قبض هر مشترک از طریق پیامک برای او ارسال می شود، اما شهروندان با گذشت حدود یک ماه از این موعد از حذف قبوض کاغذی برق، گلایه و سوالات بسیاری دارند."/>
  </head>
  <body>
    <article>
      <h1>حذف قبض کاغذی برق بهانه‌ای برای گرانی؟</h1>
      <address>
        <time datetime="2019-11-13T09:44:00+00:00">13 Nov 2019, 09:44</time>
      </address>
      <p>اصفهان اگرچه مطابق برنامه ریزی وزارت نیرو از مهر ماه امسال مردم باید با قبوض کاغذی برق برای همیشه خداحافظی می کردند و از این پس اطلاعات قبض هر مشترک از طریق پیامک برای او ارسال می شود، اما شهروندان با گذشت حدود یک ماه از این موعد از حذف قبوض کاغذی برق، گلایه و سوالات بسیاری دارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اواخر پاییز سال گذشته بود که جهرمی وزیر جوان دولت دوازدهم از صرفه‌جویی ۱۴۴۰ میلیارد تومانی در صورت حذف قبوض کاغذی آب، برق، گاز و تلفن خبر داد و گفت که با این صرفه‌جویی می‌توان کارهای بزرگی به نفع مردم انجام داد و ذهن مردم را باید نسبت به هدر رفت این منابع حساس کرد. به گفته وزیر ارتباطات، ظرفیت کامل دولت الکترونیک در کشور مهیا است و می توان تمام این قبوض را به صورت الکترونیکی صادر کند.</p>
      <p>  آمارهای رسمی پیش از این از صدور توقف صدور قبوض کاغذی برای ۳۶ میلیون مشترک برق در کشور از مهرماه امسال خبر داده بودند. گفته می شود که حدود دو میلیون و ۶۰۰ هزار مشترک برق اصفهانی وجود دارد که با احتساب شش دوره قبض در سال، حدود ۱۶ میلیون قبض کاغذی در استان اصفهان صادر می شد که با حذف قبوض کاغذی در نگاه نخست می توان علاوه بر صرفه جویی، با حفظ محیط زیست از قطع درختان بسیار جلوگیری کرد، به همین منظور از خرداد امسال از سوی شرکت های توزیع برق، اطلاعیه های مربوط به حذف قبض های کاغذی و درخواست برای ارائه شماره موبایل جهت ارسال پیامک قبض برق به صورت الکترونیک به مشترکان اطلاع رسانی شد تا مشترکان در نهایت تا نیمه شهریور ماه نسبت به ثبت اطلاعات خود در سامانه‌های معرفی شده، اقدام کنند.   به گزارش ایسنا؛ براساس طرح حذف قبوض کاغذی برق، به جای این قبوض اطلاعات مربوط به مصرف و صورت‌حساب برق مصرفی مشترکان به صورت الکترونیکی و پیامک در اختیار شهروندان قرار می‌گیرد. اگرچه بسیاری از مشترکان اصفهانی از این طریق ملزم به ارسال اطلاعات و شماره خود به سامانه مربوطه شدند، اما با ارسال نخستین قبض برق از طریق پیامک، بسیاری از مردم از اجرای طرح ابراز نگرانی کرده اند.   افزایش نرخ برق به صورت چراغ خاموش!   مریم زن خانه‌داری است که معتقد است دولت با حذف قبض کاغذی برق به دنبال افزایش دوباره نرخ برق به‌صورت چراغ خاموش است. او به ایسنا می‌گوید: دولت قبوض کاغذی برق را حذف کرد تا ما از تعرفه‌های جدید و گرانی برق آگاه نباشیم.   علی قربانی که مدیر یک ساختمان ۳۶ واحدی است، می‌گوید: شاید در نگاه نخست حذف قبض کاغذی مطلوب باشد، اما برای آپارتمان‌های بزرگ و چند واحدی مشکل‌زا است، چراکه قبض عمومی به نام شخص خاصی صادر نمی‌شود و معمولاً پرداخت آن بر عهده مدیر ساختمان است که احتمال تغییر مدیریت در ابتدای هرسال وجود دارد و در این شرایط افراد حاضر نیستند شماره تلفن خود را برای برق عمومی به شرکت برق ارسال کنند.   نریمانی که مدیر یک ساختمان پنج واحدی است، می‌گوید: اکنون دو پیامک قبض برق برایم ارسال شده و نمی‌دانم کدام مربوط به ساختمان شخصی خودم و کدام مربوط به قبض برق عمومی ساختمان است؟   رضا دیگر شهروند اصفهانی که به گفته خودش مستأجر است با گلایه از حذف قبض کاغذی برق، می‌گوید: حدود یک ماهی است که ساکن این ساختمان شده‌ام و مستأجر قبلی شماره خود را به شرکت برق پیامک کرده بود و قبض برق برای او ارسال می‌شود و اکنون هیچ قبضی در اختیار من و یا صاحبخانه نیست و احتمال قطع برق وجود دارد.   سمیرا به که گفته خودش حساب‌کتاب پرداخت قبوض بر عهده‌اش است، در خصوص حذف قبض کاغذی برق به ایسنا، می‌گوید: هر دوره که قبض برق ارسال می‌شد قبوض را با یکدیگر مقایسه می‌کردم اما اکنون تنها رقم قبض برای همسرم ارسال‌شده و امکان آن وجود ندارد که از تعرفه‌های جدید برق مطلع شوم و سؤال این است چرا افزایش نرخ برق همزمان با حذف قبوض کاغذی است؟   مرتضی نیز می‌گوید: همسایه ما خانم نابینایی است که بعد از حذف قبوض کاغذی برق به‌طورقطع در حق او اجحاف می‌شود، چراکه از پیامک قبض خود به‌طورقطع مطلع نمی‌شود.   او ادامه می‌دهد: شاید اجرای این طرح برای خانواده‌های جوان قابل‌اجرا باشد، اما افرادی که سالمند و یا بعضاً بی‌سواد هستند به‌طورقطع با حذف قبض کاغذی برق خود دچار مشکل خواهند شد.   شهروندان دیگری می‌گوید: در زمان ثبت نام کارت سوخت پیامک هایی ارسال شد که بعداً مشخص شد نوعی کلاهبرداری بوده، بنابراین چطور می‌توان به پیامک قبوض برق اعتماد کنیم.   حذف قبض کاغذی برق در راستای پیاده سازی دولت الکترونیک   مدیرعامل شرکت توزیع برق شهرستان اصفهان در این رابطه به ایسنا، می‌گوید: حذف قبوض کاغذی و افزایش نرخ برق دو مقوله‌ای کاملاً جدا از هم است و به‌هیچ‌عنوان ارتباطی با یکدیگر ندارد، چراکه بحث افزایش نرخ برق از اردیبهشت ۱۳۹۸ اجرا و تعرفه‌های آن به‌طور کامل مشخص و مجزا اعلام شد، اما حذف قبوض کاغذی برق از خردادماه شروع شد و تا پایان شهریورماه بیش از ۹۷ درصد شماره تلفن شهروندان گرفته شد و تکلیف شماره سه درصد باقیمانده شامل ارگان‌های دولتی، باغات و مشترکینی که دسترسی به آن نداشتیم تا دو ماه آینده مشخص می‌شود.   به گفته حمیدرضا پیرپیران، حذف قبوض کاغذی برق تاثیر مهمی در حفظ محیط زیست و اجرای در دولت الکترونیک دارد. از سوی دیگر با اجرای این طرح و جمع‌آوری شماره تلفن‌ها مشترکین پل ارتباطی بین شرکت‌های برق و مصرف‌کنندگان ایجاد شده است.   ثبت آخرین تغییرات توسط مشترکین خانگی ملاک شرکت توزیع برق شهرستان است و مشترکین خانگی می‌توانند از سه طریق هرگونه تغییری را در قبض پرداختی اعمال کنند.   وی با اشاره به مکانیزه شدن کار با حذف قبوض کاغذی برق، توضیح می‌دهد: پیامک قبض برق حاوی لینکی است که دسترسی به تمام جزییات مصرف مشترکین را همانند قبض کاغذی بر روی صفحه تماشاگر نشان می‌دهد؛ شناسه پرداخت و شناسه قبض ارسالی با توجه به رمز یارانه و شماره تلفن مشترک تعریف شده و در امنیت کامل می‌توان با استفاده از کارت‌های اعتباری قبض را پرداخت کرد.   مدیرعامل شرکت توزیع برق شهرستان اصفهان معتقد است: پیش‌از این، مشترکین به‌صورت دستی شناسه قبض و پرداخت را وارد می‌کردند، بعضاً احتمال اشتباه وجود داشت، اما در این فرایند چنین مشکلی از بین رفته است، همچنین در این لینک حتی قبوض گذشته، منحنی و میانگین مصرف هر مشترک قابل‌ملاحظه است، همچنین می‌توان در دوره‌های کوتاه‌تری کنتور برق مشترکین را قرائت کرد.   او ادامه می‌دهد: در حال حاضر دوره‌های قرائت کنتور ۶۰ روزه است، اما منطقی است که در ماه‌های گرم سال کنتور مشترکین زودتر قرائت شود تا هزینه قبض آنها از نظر ریالی کمتر شود و متوجه بهای بالای انرژی خود شوند در این فرایند آنها مصرف خود را مدیریت خواهند کرد.   پیرپیران با اعلام اینکه ثبت آخرین تغییرات توسط مشترکین خانگی ملاک شرکت توزیع برق شهرستان است و مشترکین خانگی می‌توانند از سه طریق هرگونه تغییری را در قبض پرداختی اعمال کنند، تصریح کرد: مستأجران و یا مشترکینی که شماره تماس آنها تغییر کرده است می‌توانند از ساعت ۷ صبح تا ۲۱ با تماس به شماره ۳۸۱۲۱ و یا ثبت ستاره، رمز یارانه در سامانه پیام کوتاه ۲۰۰۰۱۲۱ و مراجعه به سایت شرکت هرگونه تغییری را وارد کنند، از سوی دیگر دفاتر پیشخوان آماده خدمت‌رسانی به شهروندان در این زمینه هستند.   او با اعلام اینکه در یک ماه آینده، زیر کنتورهای برق برچسب‌هایی نصب می‌شود که رمز رایانه و شناسه قبض در آن درج می‌شود، اظهار می‌کند: پس از بررسی‌های صورت گرفته مشخص شد که برخی از شماره‌های همراه توسط مشترکین به خطا ثبت شده و این امر موجب شد تا پیامک قبض در اختیارشان قرار نگیرد، همچنین اگر شماره تلفن درست ثبت شده باشد امکان ارسال قبض اشتباه وجود ندارد.   مستأجران و یا مشترکینی که شماره تماس آنها تغییر کرده است می‌توانند از ساعت ۷ صبح تا ۲۱ با تماس به شماره ۳۸۱۲۱ و یا ثبت ستاره، رمز یارانه در سامانه پیام کوتاه ۲۰۰۰۱۲۱ و مراجعه به سایت شرکت هرگونه تغییری را وارد کنند، از سوی دیگر دفاتر پیشخوان آماده خدمت‌رسانی به شهروندان در این زمینه هستند.   پیرپیران همچنین می‌گوید: اگر مشترکی شماره تلفن خود را تغییر داد از سوی شرکت برق پیامکی ارسال می‌شود تا این تغییرات را به اطلاع مشترک برساند و بهای مصرف برق را به شماره جدید ارسال می‌کند.   او در خصوص قبوض عمومی ساختمان، می‌گوید: با تغییر مدیریت ساختمان، کافی است مدیر جدید شماره تلفن خود را اعلام کند چراکه درگاه‌های قبض الکترونیک همیشه باز است و ملاک آخرین شماره تلفنی است که در سیستم ثبت می‌شود.   مدیرعامل شرکت توزیع برق شهرستان اصفهان در خصوص قبض برق افرادی که دچار معلولیت و سالمند هستند، اظهار کرد: افرادی که دچار معلولیت هستند و افراد سالمند می‌توانند از دیگر افراد خانواده خود از مساعدت دفاتر پیشخوان بهره‌مند شوند.   او با تأکید بر اینکه هدف از حذف قبض کاغذی برق، راحتی مردم در راستای پیاده‌سازی دولت الکترونیک است، تصریح می‌کند: در این طرح امکان ارسال قبض تکراری یا قبض برای مشترک دیگر وجود ندارد و در صورت عدم پرداخت قبض پیامک یادآوری برای مشترکین ارسال می‌شود.   پیرپیران همچنین در خصوص نگرانی برخی مشترکین نسبت به کلاهبرداری در قالب پیامک قبض برق همانند کارت سوخت، توضیح می‌دهد: بر روی قبوض برق شناسه قبض و پرداختی وجود دارد که به‌هیچ‌عنوان امکان ساختن شناسه تقلبی جهت کلاهبرداری وجود ندارد و این شناسه و بارکد در انحصار خود بانک‌ها است.   منبع: ایسنا انتهای پیام</p>
    </article>
  </body>
</html>