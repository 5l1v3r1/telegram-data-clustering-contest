<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/james_bond_fleming-6534154/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T09:31:00+00:00"/>
    <meta property="og:title" content="Quando Ian Fleming si era stufato di James Bond"/>
    <meta property="og:description" content="Per lo scrittore il personaggio che lo ha reso celebre era poco credibile"/>
  </head>
  <body>
    <article>
      <h1>Quando Ian Fleming si era stufato di James Bond</h1>
      <h2>Per lo scrittore il personaggio che lo ha reso celebre era poco credibile</h2>
      <address><time datetime="2019-11-13T09:31:00+00:00">13 Nov 2019, 09:31</time> by <a rel="author" href="https://www.agi.it/authors/andrea-cauti/" target="_blank">Andrea Cauti</a></address>
      <p>Dietro un grande uomo c'è sempre una grande donna. Un adagio noto (e probabilmente vero) a cui si potrebbe aggiungere ora un altro motto: dietro un grande personaggio letterario c'è sempre una donna che influenza il suo creatore.</p>
      <p>E' il caso di <b>James Bond</b>, il celeberrimo <b>agente 007</b> di Sua Maestà, che "è stato un prodotto della relazione tra <b>Ian Fleming</b> e <b>Ann</b>". Ne è convinto Gabriel Heaton, specialista in libri e manoscritti presso la casa d'aste Sotheby's che sta vendendo più di <b>160 lettere</b> tra la coppia, scritte in 20 anni. "Non è un caso che Ian abbia scritto il suo primo romanzo di Bond nello stesso anno in cui si sono sposati, sia come sbocco per la sua libido e immaginazione, sia nel tentativo di fare soldi per una donna che era abituata a essere spensieratamente ricca - prosegue l'esperto citato dal <a href="https://www.theguardian.com/books/2019/nov/11/extraordinary-letters-between-ian-fleming-and-wife-to-be-sold">Guardian</a> e dal Telegraph -. Molto più che lettere d'amore, questa corrispondenza traccia l'ascesa meteorica di Bond e dipinge un'immagine vivida dell'alta società che vive nel mondo postbellico".</p>
      <h3>All'asta le 160 lettere di Fleming e Ann</h3>
      <p>Stimate tra le 200 e le 300 mila sterline, le 160 lettere vengono offerte da <b>Fionn Morgan</b>, la figlia di Ann e di Lord Shane O'Neill, in una vendita online di Sotheby's dal 3 al 10 dicembre. Si tratta di circa 500 pagine scritte a macchina o a mano, almeno tre scritte su fogli strappati da libri. Due delle lettere di Ann a Ian Fleming sono scritte sul retro di una carta da gioco di ramino e di un grafico della temperatura corporea di un ospedale. </p>
      <p>Le lettere raccontano una relazione tempestosa e complicata, fatta di tradimenti, rapporti sadomasochisti e tenerezza, ma anche di complicità e amore. Ann Fleming, da nubile Charteris, nacque nell'aristocrazia e sposò uomini ricchi. Il suo primo marito fu Shane O'Neill, il terzo barone O'Neill.</p>
      <p>Dopo la sua morte, avvenuta in un'azione militare nel 1944, sposò il magnate dei giornali <b>Esmond Harmsworth</b>, il secondo visconte Rothermere. Durante entrambi i matrimoni lei e Fleming erano amanti, un'intensa relazione che aveva elementi sado-masochisti come si evince dalle lettere visionate dai giornali inglesi. "Ti bramo anche se mi frusti perché amo essere ferita da te e baciata in seguito", scrisse Ann una volta a Fleming. "Adoro frustarti, strizzarti e strapparti i capelli neri, e poi siamo felici insieme e ci infiliamo gli spilli uno nell'altra e non ci comportiamo troppo da adulti", ha scritto a sua volta Fleming.</p>
      <p>Nella corrispondenza successiva, Ann ha scritto: "Vorrei che una fata arrivasse con una bacchetta e facesse tutto bene, dai a Esmond una moglie perfetta e mettimi nel tuo letto con una frusta di pelle bovina grezza in mano in modo da poterti tenere ben educato per quarant'anni...".</p>
      <p>Nel 1948 Ann rimase incinta di Fleming e diede alla luce una bimba nata prematura di un mese, che visse solo otto ore. Dalla collezione all'asta emerge un aspetto tenero e dolce di Ian Fleming: una lettera triste e delicata scritta sulla carta di Gleneagles poco dopo aver giocato a golf con Rothermere, il marito tradito di Ann. "Non ho niente da dire per confortarti - scrive Fleming - dopo tutto questo travaglio e dolore è amaro. Posso solo inviarti le mie braccia, il mio amore e tutte le mie preghiere".</p>
      <figure>
        <img src="https://images.agi.it/pictures/agi/agi/2019/11/12/155953280-b46f124d-e02f-4693-9c91-168b573e57c4.jpg"/>
        <figcaption>Ian Fleming e Sean Connery<cite>Mary Evans / AGF </cite></figcaption>
      </figure>
      <h3>La crisi emerge nella corrispondenza</h3>
      <p>Ma dopo essersi sposati nel 1952, lo stesso anno in cui nacque il figlio Caspar e vide la luce la prima avventura in James Bond, 'Casino Royale', la relazione divenne aspra. Soprattutto per i tradimenti dello scrittore di cui Ann parla in una lettera (rendendo comunque pan per focaccia: al momento in cui scriveva lamentandosi che fatto che il marito stava dormendo con altre donne e non con lei, Ann aveva una relazione extraconiugale col leader laburista Hugh Gaitskell): "Parli di 'cattivi vecchi gironi da scapolo' - l'unica persona con cui hai smesso di dormire quando hanno smesso di esserlo sono stata io!", scrive Ann.</p>
      <p>La risposta, anche se forse non diretta all'epistola precedente, si trova in una lettera di Fleming scritta su carta intestata British Overseas Airways Corporation: "Nel crepuscolo attuale, ci stiamo facendo del male a un punto tale da rendere la vita difficilmente sopportabile". Come riportano il Guardian e il Telegraph, Heaton ha spiegato che le lettere all'asta sono piene di storie di alta società, viaggi, amore per la natura e pettegolezzi: "Sono una lettura straordinaria perché Ian Fleming è praticamente incapace di scrivere una frase noiosa", ha detto l'esperto di Sothebys.</p>
      <h3>Duemila parole in 4 ore ogni giorno</h3>
      <p>Molte delle lettere successive dell'autore, inoltre, sono state scritte da Goldeneye, in Giamaica, dove ogni anno andava a lavorare ai suoi romanzi e dove scrisse tutti i 13 libri (più un 14esimo uscito postumo nel 1966) di Bond con una metodicità impressionante: scriveva ogni giorno per 4 ore (dalle 9 alle 12 e dalle 18 alle 19) 2.000 parole senza correzioni, per sei settimane nei due mesi invernali che trascorreva in Giamaica tra gennaio e marzo; poi un'ulteriore settimana di lavoro, la settima, per correggere gli errori vistosi e riscrivere brevi passaggi. </p>
      <p> Goldeneye era un luogo visitato da molti dei importanti amici di Ann tra cui l'artista Lucian Freud o Truman Capote, non molto amato da Fleming per un'improvvisata che probabilmente disturbò la sua maniacale fabbrica creativa: "E' arrivato per restare - si legge in una lettera - riesci a immaginare un compagno di giochi più incongruo per me? Sulla scia di un telegramma arrivò frettoloso e cinguettando con la sua minuscola faccia schiacciata sotto il cappello uniforme di un commissario russo [...] che era appena arrivato da Mosca".</p>
      <h3>"Un personaggio poco credibile"</h3>
      <p>Tra le 160 lettere, infine, c'è anche James Bond. Il personaggio che avrebbe reso immortale Ian Fleming è visto dallo scrittore come <b>un'opportunità di guadagno</b>, ma ancora poco credibile. Raccontando ad Ann delle proposte per una serie televisiva dell'agente 007, scrive: "Interessante, ma nessuna miniera d'oro in questo momento". In quanto poi a un possibile film di Hollywood, prevale lo scetticismo: "E' come al solito una questione di incrociare le dita e aspettare che qualcuno li prenda da parte e li costringa a tirar fuori qualche dollaro".</p>
      <h3>Hollywood scopre Bond</h3>
      <p>Una speranza che ebbe il tempo di vedere concretizzarsi con i primi due film della serie: 'Licenza di uccidere' del 1962 e 'Dalla Russia con amore' del 1963. La terza pellicola dedicata all'agente 007, 'Missione Goldfinger', la prima a vincere l'<b>Oscar</b> (per il miglior montaggio sonoro a Norman Wanstall), uscì poco dopo la morte dello scrittore, avvenuta all'una di notte del 12 agosto 1964, a 56 anni, a seguito di un infarto.</p>
      <p>La moglie Ann gli sopravvisse fino al 1981 mentre il loro unico figlio, Caspar, fu stroncato nel 1975 da un'overdose. Sono sepolti tutti e tre sotto un obelisco di pietra vicino alla chiesetta di <b>Sevenhampton</b>, piccolo villaggio nel distretto di Swindon, nella contea cerimoniale del Wiltshire, in Inghilterra. </p>
    </article>
  </body>
</html>