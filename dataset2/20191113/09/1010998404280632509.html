<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/tazi-sutrin/mechki-napadat-kosheri-kakvi-sa-shtetite-varhu-stopanstvata-v-smoljansko.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T09:45:00+00:00"/>
    <meta property="og:title" content="Мечки нападат кошери: Какви са щетите върху стопанствата в Смолянско?"/>
    <meta property="og:description" content="По данни на екоинспекцията 108 са доказаните до момента набези"/>
  </head>
  <body>
    <article>
      <h1>Мечки нападат кошери: Какви са щетите върху стопанствата в Смолянско?</h1>
      <h2>По данни на екоинспекцията 108 са доказаните до момента набези</h2>
      <address><time datetime="2019-11-13T09:45:00+00:00">13 Nov 2019, 09:45</time> by <a rel="author" href="https://btvnovinite.bg/author/?author=2007857" target="_blank">Ева Атанасова</a></address>
      <figure>
        <video src="https://vid.btv.bg/btvnews/2019/11/13/mechkite_1573629656-1.mp4"/>
      </figure>
      <p>Шест случая на набези на мечки в Смолянско само през ноември. По данни на екоинспекцията 108 са доказаните до момента нападения с щети, причинени от кафяви мечки в региона от началото на годината.</p>
      <p>Щетите са основно в района на Могилица, където според кадрите от фотокапани обикалят 8 мечки.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022002.jpg"/>
        <figcaption>Снимка: bTV</figcaption>
      </figure>
      <p>Последното нападение е върху пчелните кошери на Валентин в непосредствена близост до селото.</p>
      <p>От мечите набези са пострадали още пчелари. Мечките не се притеснявали и от електричеството, защото когато са гладни, нищо не може да ги спре, казва Сергей Дойчев от с. Бориково.</p>
      <p>Мечки са забелязвани дори и през деня.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022004.jpg"/>
        <figcaption>Снимка: bTV</figcaption>
      </figure>
      <p>„Всеки ден, вечер по улицата се разхожда и ние трябва в 5 часа да се затваряме, защото е опасна и за хората. Тя веднъж е нападала, в съседен квартал - теле изяде, в друго село, сега - пчелите", обясни Миладин Тончев, с. Бориково.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022001.jpg"/>
        <figcaption>Снимка: bTV</figcaption>
      </figure>
      <p>„Преди месец и половина едно теле на 6 месеца го изяде и другите не мога сега да ги пусна на паша. И с електропастира заградени и не става. Даже ме е страх вечер да не нападне обора, влиза вътре”, разказва Замфир Минчев, с. Могилица.</p>
      <p>„Тук хората се оплакват, идват до къщите, там берат, ябълките ги изяждат и ги е страх вечер да излязат, защото не знаят къде ще се засекат с тази мечка, а пък не се знае и как ще реагира тя най-вече. По принцип тук нашата ловна дружинка имаме такива фотокапани и на фотокапаните сме ги видели към 8 мечки, горе-долу, и всичките са различни. Има 2 или 3 с малки, другите са малко по-големи, двугодишни. Почти цялото село ги е виждало, те слизат тук почти до центъра”, обясни Милко Кисьов, кмет на с. Могилица.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022005.jpg"/>
        <figcaption>Снимка: bTV</figcaption>
      </figure>
      <p>Издадена е заповед от Министъра на земеделието и храните за прогонване на дивото животно далеч от населените места.</p>
      <p>"Ако за в бъдеще се окаже, че мечката създава проблеми, ще предприемем следваща стъпка за изискване на разрешително за отстрел, но вече трябва да се докаже, че мечката е проблемна”, заяви Анатолий Елев, директор на ДГС-</p>
      <p>Лятото жители на селото заснеха мечка с две малки мечета как се къпят в реката в близост до хотел в Могилица, а клипът събра хиляди харесвания в социалните мрежи.</p>
    </article>
  </body>
</html>