<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/sa-fie-lumina-sefii-consiliului-judetean-s-au-inghesuit-sa-aprinda-becurile-la-viitorul-parc-industrial-din-tileagd-152756.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T09:22:00+00:00"/>
    <meta property="og:title" content="Să fie lumină! Şefii Consiliului Judeţean s-au înghesuit... să aprindă becurile la viitorul Parc Industrial din Tileagd"/>
    <meta property="og:description" content="Pentru şefii Consiliului Judeţean Bihor, Crăciunul, cu tot cu atmosfera lui specială, inclusiv cu iluminatul 'festiv', a venit mai devreme cu o lună. Cu mare tam-tam, Agenţia de Presă a CJ, News Bihor, a anunţat joia trecută că 'S-au aprins luminile în Parcul Industrial Tileagd', cu acelaşi entuziasm cu care televiziunile din America anunţă aprinderea beculeţelor în pomul de Crăciun din faţa Rockefeller Center, New York."/>
  </head>
  <body>
    <article>
      <h1>Să fie lumină! Şefii Consiliului Judeţean s-au înghesuit... să aprindă becurile la viitorul Parc Industrial din Tileagd</h1>
      <address>
        <time datetime="2019-11-13T09:22:00+00:00">13 Nov 2019, 09:22</time>
      </address>
      <figure>
        <img src="https://cdn.ebihoreanul.ro/static/gallery_big/24_iluminat-bec.jpg"/>
      </figure>
      <p>Pentru şefii Consiliului Judeţean Bihor, Crăciunul, cu tot cu atmosfera lui specială, inclusiv cu iluminatul "festiv", a venit mai devreme cu o lună. Cu mare tam-tam, Agenţia de Presă a CJ, News Bihor, a anunţat joia trecută că "S-au aprins luminile în Parcul Industrial Tileagd", cu acelaşi entuziasm cu care televiziunile din America anunţă aprinderea beculeţelor în pomul de Crăciun din faţa Rockefeller Center, New York.</p>
      <p>Pe un ton triumfal, demn de realizări mult mai consistente, autoarea articolului, Diana Vereş, a dat de ştire, de fapt, că a fost pus în funcţiune sistemul de iluminat din viitorul parc industrial, în prezenţa a nu mai puţin de trei oficiali: vicepreşedintele CJ, Traian Bodea, primarul comunei Tileagd, Adrian Codrean, şi directorul societăţii Parcuri Industriale Bihor SA, Adrian Simon.</p>
      <p>Cam ca cei trei magi de la Răsărit martori la naşterea lui Isus în urmă cu peste două milenii. Bihorel nu poate decât să spere că amenajarea primului parc industrial din judeţ n-o să dureze, totuşi, la fel de mult...</p>
    </article>
  </body>
</html>