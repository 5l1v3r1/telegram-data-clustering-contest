<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741472"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:46:00+00:00"/>
    <meta property="og:title" content="'ปารีณา'รอด!'ธรรมนัส'สรุปชัดที่ดินฟาร์มไก่ไม่รุกที่ส.ป.ก."/>
    <meta property="og:description" content="“ธรรมนัส สรุปชัดๆ ที่ดินฟาร์มไก่ เอ๋ ปารีณา ไม่บุกรุกที่ส.ป.ก. ระบุครอบครองมาก่อนประกาศเขตปฏิรูปที่ดิน จึงไม่มีความผิด พร้อมตั้งคณะกรรมการการสอบได้มาของพื้นที่ เผย'ปารีณา'พร้อมคืนที่ให้หลวงหากผิดกฎหมายส.ป.ก.”"/>
  </head>
  <body>
    <article>
      <h1>'ปารีณา'รอด!'ธรรมนัส'สรุปชัดที่ดินฟาร์มไก่ไม่รุกที่ส.ป.ก.</h1>
      <address>
        <time datetime="2019-11-13T09:46:00+00:00">13 Nov 2019, 09:46</time>
      </address>
      <p>
        <b>“ธรรมนัส สรุปชัดๆ ที่ดินฟาร์มไก่ เอ๋ ปารีณา ไม่บุกรุกที่ส.ป.ก. ระบุครอบครองมาก่อนประกาศเขตปฏิรูปที่ดิน จึงไม่มีความผิด พร้อมตั้งคณะกรรมการการสอบได้มาของพื้นที่ เผย"ปารีณา"พร้อมคืนที่ให้หลวงหากผิดกฎหมายส.ป.ก.”</b>
      </p>
      <p>เมื่อวันที่ 13 พ.ย.ร.อ.ธรรมนัส พรหมเผ่า รมช.เกษตรและสหกรณ์ เปิดเผยว่าได้รับรายงานหลังจากสั่งให้นายวิณะโรจน์ ทรัพย์ส่งสุข เลขาธิการส.ป.ก.ตรวจสอบข้อเท็จจริงกรณีที่ดินฟาร์มไก่ เขาสนฟาร์ม ของน.ส.ปารีณา ไกคุปต์ ส.ส.ราชบุรี พรรคประชารัฐ อยู่ในที่ส.ป.ก.และป่าสงวนแห่งชาติ จ.ราชบุรี กว่า1.7 พันไร่ โดยสรุปที่ดินแปลงหน้าเป็นส.ป.ก. ที่แปลงกลางที่มีเอกสารสิทธิ์ และแปลงหลังเป็นส.ป.ก.ซึ่งหลังจากที่กรมป่าไม้มอบพื้นที่มาให้ส.ป.ก.ประกาศเขตปฏิรูปที่ดินเมื่อปี2536 ได้จัดสรรให้ชาวบ้านไป700กว่าไร่ เหลือประมาณ900กว่าไร่ ซึ่งรวม3แปลง โดยแปลงที่อยู่ตรงกลางมีเอกสารสิทธิ์ ที่น.ส.ปารีณาชี้แจงว่ามีนส.3และสค.1 ทั้งนี้กำลังขอตรวจสอบเอกสารดังกล่าว  <br/> <br/>ร.อ.ธรรมนัส กล่าวว่าน.ส.ปารีณา ได้เข้าชี้แจงกับฝ่ายกฎหมายของส.ป.ก.แล้วยืนยันว่าเนื่องจากที่ดินทั้งหมดทางครอบครัวน.ส.ปารีณา ครอบครองมาก่อนตั้งแต่ปี2489 จากนั้นกรมป่าไม้ส่งมอบพื้นที่ให้ ส.ป.ก.ปี2536 จัดสรรให้ชาวบ้านเขาทำกินไปบางส่วนแล้ว<br/> <br/>“ต้องถือว่าครอบครัวคุณเอ๋ อยู่มาก่อนที่จะนำที่ดินแปลงนี้มาประกาศเขตปฏิรูปที่ดิน ทั้งนี้เวลากรมป่าไม้ส่งพื้นที่มาให้ส.ป.ก.ส่งพร้อมผู้ครองครอง และย้อนไปปี 2489ประกาศใช้พระราชบัญญัติที่ดินให้ชาวบ้าน มีเรื่องกรรมสิทธิ์ครองครองในที่ดิน ก่อนหน้าที่เป็นที่ดินของคุณเอ๋ ก่อนมาจัดสรรให้ชาวบ้าน ย้อนไปศึกษาว่าครอบครัวคุณเอ๋ ครอบครองมากี่ปี ไม่ใช่บุกรุก ถือว่าไม่ผิด แต่เมื่อพื้นที่นำมาจัดสรรปฏิรูปที่ดิน ต้องยึดตามระเบียบส.ป.ก.เพื่อเกษตร”ร.อ.ธรรมนัส กล่าว<br/>รมช.เกษตรฯกล่าวว่าประเด็นคือ ส.ส.ปวีณา ไม่ได้บุกรุก เขาครอบครองมาก่อน ที่ส.ป.ก.รับพื้นที่มาตอนเขาครอบครองอยู่แล้ว รวมทั้งไม่จัดเป็นที่ดินแปลงใหญ่ โดยส.ป.ก.แปลงแรกติดถนนมีพื้นที่200กว่าไร่ ถัดไปแปลงกลางเป็นที่เอกสารสิทธิ์ และแปลงถัดไปเป็นส.ป.ก.300กว่าไร่<br/> <br/>“สั่งตั้งคณะกรรมการสอบข้อเท็จจริงโดยเร็ว จากนี้ฝ่ายกฎหมายเข้าตรวจสอบหาข้อเท็จจริงก่อนหน้านี้ที่พื้นที่เป็นนของนายทวี ไกรคุปต์ คุณพ่อคุณเอ๋ ครอบครองมากี่ปี ถ้าเขาอยู่มาก่อน ถือว่าไม่บุกรุก โดยต้องสอบสวน กำนัน ผู้ใหญ่บ้าน ด้วยเพราะเป็นประเด็นสำคัญที่สังคมสนใจ”ร.อ.ธรรมนัส กล่าว<br/> <br/>รมช.เกษตรฯกล่าวว่าต้องใช้กฎหมายส.ป.ก.เป็นหลัก ไม่จำเป็นต้องใช้มาตรา44 จะใช้ในกรณีไม่สามารถเจรากับผู้ครองได้ ขณะนี้เราเจรจาได้กับส.ส. ปารีณา มีข้อตกลงพร้อมให้ความร่วมมือ ถ้าไม่เข้าระเบียบของส.ป.ก.จำเป็นคืนที่ดินให้หลวง ถ้าเป็นแปลงใหญ่จะนำมาจัดสรรใหม่กระจายสิทธิ  ตามนโยบายส.ป.ก.ต้องการทำเกษตรแปลงใหญ่ รูปแบบวิสาหกิจชุมชน และสหกรณ์<br/> <br/>ทั้งนี้ต้องตรวจสอบข้อเท็จจริงก่อน ทำตามหลักกฎหมาย ประเด็นเวลานี้ชัดเจนเขาครอบครองมาก่อนจะเป็นที่ส.ป.ก.เมื่อกรมป่าไม้ ส่งมาให้เรามาจัดสรรสิทธิ ปี36 จัดให้ชาวบ้านเข้าพื้นที่700 กว่าไร่ ส่วนพื้นที่ที่ครอบครองมาก่อนจะดำเนินการอย่างไร จะแก้ไขอย่างไรโดยยึดหลักพระราชบัญญัติ.ส.ป.ก.เป็นหลัก<br/> <br/>ผู้สื่อข่าวถามว่าจะดำเนินการตรวจสอบนักการเมืองในพรรคเดียวกันอย่างตรงไปตรงมาและนักการเมืองรายอื่นยังมีที่ดินส.ป.ก.ซุกไว้อีกหรือไม่ ร.อ.ธรรมนัส กล่าวว่า กฎหมายไม่มีการละเว้นให้กับใคร ได้สั่งทุกจังหวัดตรวจสอบอย่างละเอียด ถ้าตรวจเจอดำเนินการหมด ไม่ว่านักการเมืองพรรคไหน ส่วนตนไม่มีที่ดินส.ป.ก. เข้ามาเป็นรมช.เกษตรฯได้แจกที่ส.ป.ก.ในคนยากจนเป็นแสนไร่แล้ว ตนได้พูดคุยกับนายทวี ไกรคุปต์ เขายืนยันอยู่มาก่อนพร้อมให้ตรวจสอบความร่วมมือทุกอย่างปฏิบัติตามกฎหมายทุกขั้นตอน ส่วนสัปดาห์หน้าวันที่23พ.ย.ตนจะเดินทางไปจ.กระบี่ ยึดคืนพื้นที่ส.ป.ก.สวนปาล์มบริษัทอุตสาหกรรมน้ำมันปาล์มกว่า1หมื่นไร่ โดยขณะนี้ฝ่ายความมั่นคงเข้าเคลียร์พื้นที่ให้ทุกฝ่ายทั้งม็อบ และชาวบ้านต่างพื้นที่เข้าไปจับจองสวนปาล์ม ต้องออกจากพื้นที่หมดและนำมาจัดสรรให้กับคนในจังหวัดกระบี่ก่อน.<br/><br/> </p>
    </article>
  </body>
</html>