<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/world/ereyna-gia-parapompi-tramp-arxizoun-oi-dimosies-akroaseis-martyron/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T09:43:26+00:00"/>
    <meta property="og:title" content="Ερευνα για παραπομπή Τραμπ : Αρχίζουν οι δημόσιες ακροάσεις μαρτύρων"/>
    <meta property="og:description" content="Καθώς αναμένεται να αρχίσουν οι δημόσιες ακροάσεις μαρτύρων στο πλαίσιο της έρευνας για την παραπομπή του προέδρου Ντόναλντ Τραμπ, οι μάρτυρες προετοιμάζονται για το ενδεχόμενο να βρεθούν αντιμέτωποι με σκληρές ερωτήσεις που θα τους απευθύνουν τα μέλη του Κογκρέσου."/>
  </head>
  <body>
    <article>
      <h1>Ερευνα για παραπομπή Τραμπ : Αρχίζουν οι δημόσιες ακροάσεις μαρτύρων</h1>
      <h2>Καθώς αναμένεται να αρχίσουν οι δημόσιες ακροάσεις μαρτύρων στο πλαίσιο της έρευνας για την παραπομπή του προέδρου Ντόναλντ Τραμπ, οι μάρτυρες προετοιμάζονται για το ενδεχόμενο να βρεθούν αντιμέτωποι με σκληρές ερωτήσεις που θα τους απευθύνουν τα μέλη του Κογκρέσου.</h2>
      <address><time datetime="2019-11-13T09:43:26+00:00">13 Nov 2019, 09:43</time> by <a rel="author">ΤοΒΗΜΑ Team</a></address>
      <p>Καθώς αναμένεται να αρχίσουν οι δημόσιες ακροάσεις μαρτύρων στο πλαίσιο της έρευνας για την παραπομπή του προέδρου Ντόναλντ Τραμπ, οι μάρτυρες προετοιμάζονται για το ενδεχόμενο να βρεθούν αντιμέτωποι με σκληρές ερωτήσεις που θα τους απευθύνουν τα μέλη του Κογκρέσου.</p>
      <p>Από την πλευρά τους, οι βουλευτές ενδιαφέρονται να κερδίσουν το παιχνίδι των εντυπώσεων, μπροστά από τις κάμερες εκμεταλλευόμενοι την δυνατότητα της υποβολής ερωτήσεων δημοσίως.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <p>Οι καταθέσεις μαρτύρων από το υπουργείο Εξωτερικών των ΗΠΑ, αποτελούν την πρώτη ευκαιρία που θα έχει η αμερικανική κοινή γνώμη να ακούσει άμεσα όσους είχαν εμπλακεί στα γεγονότα που προκάλεσαν την ενεργοποίηση της έρευνας για την παραπομπή του προέδρου Τραμπ.</p>
      <p>Θεωρείται επίσης πιθανό, ότι οι δημόσιες καταθέσεις θα παίξουν κάποιο ρόλο στην διάβρωση της υποστήριξης που έχει ο Τραμπ, από τα συντηρητικά στρώματα ψηφοφόρων της αμερικανικής κοινωνίας.</p>
      <h3>Τι υποστηρίζουν οι δύο πλευρές</h3>
      <p>Οι Δημοκρατικοί από την πλευρά τους διερευνούν αν ο πρόεδρος Τραμπ συνέδεσε την παράδοση αμερικανικής αμυντικής βοήθειας στην Ουκρανία, με την διεξαγωγή ερευνών σε βάρος πολιτικών προσώπων που θα εξυπηρετούσαν την προσπάθεια προεδρικής επανεκλογής του το 2020.</p>
      <p>Ο πρόεδρος Τραμπ από την μεριά του, υποστηρίζει ότι δεν έχει διαπράξει κάτι παράνομο, χαρακτηρίζοντας την διεξαγωγή της έρευνας για την παραπομπή του, ως μία απάτη.</p>
      <p>Ο Τζακ Κουίν που έχει διατελέσει δικηγόρος του Λευκού Οίκου επί προεδρίας του Μπιλ Κλίντον δήλωσε ότι οι μάρτυρες θα πρέπει να διατηρήσουν την ψυχραιμία τους, παρά τις επιθετικές ερωτήσεις που ενδέχεται να δεχτούν από τους Ρεπουμπλικάνους, όπως ο βουλευτής Τζιμ Τζόρνταν από το Οχάιο, που είναι ένας από τους στενούς πολιτικούς υποστηρικτές του Τραμπ.</p>
      <p>“Το σημαντικό πράγμα είναι να μην επιτρέψουν σε κάποιον, όπως ο Τζόρνταν να τους επηρεάσει και να πουν κάτι, το οποίο θα μπορούσε να μεταφραστεί ως προκατάληψη,” είπε ο ίδιος.</p>
      <p>Ο Κουίν υποστηρίζει ότι οι μάρτυρες δεν θα πρέπει να ενεργήσουν “σαν να μιλούν με τον γείτονά τους, στην πίσω πόρτα της αυλής τους. Δεν χρειάζεται να είναι κάποιος ομιλητικός. Αυτό που απαιτείται είναι να είναι ακριβής και συγκεκριμένος,” τόνισε.</p>
      <p>Οι δύο μάρτυρες που αναμένεται να καταθέσουν σήμερα δημόσια, ο Μπιλ Τέιλορ (υψηλόβαθμος Αμερικανός διπλωμάτης στην Ουκρανία) και ο αναπληρωτής βοηθός του ΥΠΕΞ Τζορτζ Κεντ, έχουν ήδη απαντήσει στις ερωτήσεις των βουλευτών κεκλεισμένων των θυρών για την διερεύνηση του ενδεχόμενου, η στάση του προέδρου Τραμπ να είχε προσωπικά κίνητρα.</p>
      <p>Οι καταθέσεις θα μεταδοθούν από τα μεγαλύτερα τηλεοπτικά δίκτυα, αλλά και την καλωδιακή τηλεόραση, με την αμερικανική κοινή γνώμη να μπορεί να παρακολουθήσει εν ενεργεία, αλλά και πρώην αξιωματούχους της κυβέρνησης Τραμπ να καταθέτουν στην έρευνα για την παραπομπή του.</p>
      <p>Έχουν περάσει 20 χρόνια από τότε που οι Αμερικανοί παρακολούθησαν μία διαδικασία παραπομπής, όταν οι Ρεπουμπλικάνοι απήγγειλαν κατηγορίες σε βάρος του τότε Δημοκρατικού προέδρου των ΗΠΑ, Μπιλ Κλίντον.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/world/enas-kosmos-se-anavrasmo/">Ενας κόσμος σε αναβρασμό – Τα αίτια πίσω από το κύμα παγκόσμιων διαδηλώσεων</a>
      </p>
    </article>
  </body>
</html>