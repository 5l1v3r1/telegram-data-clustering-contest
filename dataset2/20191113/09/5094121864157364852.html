<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/uspesna-mise-japonska-sonda-hajabusa-se-vraci-se-vzorky-na-zemi-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T09:11:00+00:00"/>
    <meta property="og:title" content="Úspěšná mise. Japonská sonda Hajabusa se vrací se vzorky na Zemi"/>
    <meta property="og:description" content="Japonská sonda Hajabusa 2 po roce a půl odlétá od asteroidu Ryugu a vrací se zpět na Zemi, kam do konce roku 2020 dopraví odebrané vzorky. Aparát dnes úspěšně opustil oběžnou dráhu kolem asteroidu, který je nyní vzdálen od Země přes 252 milionů kilometrů, a do pěti dní se vymaní z jeho gravitačního vlivu. Na twitteru o tom informovala japonská kosmická agentura JAXA."/>
  </head>
  <body>
    <article>
      <h1>Úspěšná mise. Japonská sonda Hajabusa se vrací se vzorky na Zemi</h1>
      <address><time datetime="2019-11-13T09:11:00+00:00">13 Nov 2019, 09:11</time> by <a rel="author">ČTK</a></address>
      <p>V 02:05 SEČ sonda zažehla motor, aby se odpoutala od stávající oběžné dráhy. JAXA následně uvedla, že změna rychlosti byla potvrzena a že palubní systémy pracují normálně. Letové středisko přelom v misi ocenilo potleskem, podle JAXA ale v centru kvůli odletu panuje i smutná nálada.</p>
      <figure>
        <img src="https://g.denik.cz/1/3f/vesmir-barvy-03_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/vesmir-studie-kosmologicke-modely-fyzika-evropska-vesmirna-agentura-satelit.html">Vesmír není plochý. Nová studie přišla s překvapivým objevem Přečíst článek ›</a>
      </aside>
      <p>Odlet je možné <a href="http://www.hayabusa2.jaxa.jp/en/galleries/onc/nav20191113/">sledovat</a> přes web JAXA, kde budou po následujících pět dní zveřejňovány fotografie asteroidu, od kterého se sonda vzdaluje.</p>
      <p>Hajabusa 2 dorazila k asteroidu po třech a půl letech loni v červnu. Poprvé se k jeho povrchu kvůli odebrání vzorků přiblížila v únoru a podruhé v červenci. Zda jsou vzorky skutečně na palubě, známo není, vědci v to ale věří. Při náročném manévru sonda na asteroidu nepřistála, ale povrchu se krátce dotkla odběrovou hubicí.</p>
      <h3>Projekt JAXA</h3>
      <p>Sonda také na povrch dopravila kontejnery MINERVA-II 1 s dvojicí robotů pojmenovaných Rover-1A a Rover-1B a MINERVA-II 2 a také německý přistávací modul MASCOT.</p>
      <figure>
        <img src="https://g.denik.cz/1/48/hodges00a_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/meteorit-prorazil-strechu-a-zasahl-zenu-uvnitr-od-slavne-nehody-uplynulo-65-let-20201030.html">Před 65 lety zasáhl meteorit člověka. Ženu zranil a rozpoutal právní peklo Přečíst článek ›</a>
      </aside>
      <p>Nynější mise je druhým projektem JAXA zaměřeným na průzkum asteroidů a přepravu vzorků z nich na Zemi. První sondu japonští vědci vypustili v roce 2003 a její let byl úspěšný, i když návrat zkomplikovaly technické problémy. Pouzdro se vzorky nakonec na Zemi přistálo v polovině roku 2010.</p>
    </article>
  </body>
</html>