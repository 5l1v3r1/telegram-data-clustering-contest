<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/bezpeka-danih-selfi-zamist-pin-kodu-shcho-pridumali-rozrobniki-svitovi-novini-50053224.html"/>
    <meta property="og:site_name" content="НВ"/>
    <meta property="article:published_time" content="2019-11-13T09:00:00+00:00"/>
    <meta property="og:title" content="Селфі замість пін-коду. Що придумали розробники"/>
    <meta property="og:description" content="Скільки разів у житті ви забували пін-код від карти або пароль від якого-небудь важливого додатку? Якщо жодного, то ви, мабуть, надлюдина"/>
  </head>
  <body>
    <article>
      <h1>Селфі замість пін-коду. Що придумали розробники</h1>
      <h2>Скільки разів у житті ви забували пін-код від карти або пароль від якого-небудь важливого додатку? Якщо жодного, то ви, мабуть, надлюдина</h2>
      <address><time datetime="2019-11-13T09:00:00+00:00">13 Nov 2019, 09:00</time> by <a rel="author">Дмитро Зарахович</a></address>
      <p>Хоч наукою і доведено, що людина може запам’ятати 7 символів, у більшості вже 4 заповітні знаки, завдяки яким вони отримують доступ до грошей, уже викликають сіпання ока. А якщо вони ще й регулярно змінюються.</p>
      <p>І навіть якщо сам не можеш запам’ятати пін, то це не означає, що у тебе його ніхто не може вивідати. Тому через недосконалість щодо безпеки і зручності технології плавно переходять до тенденції ідентифікації користувача без пароля або пін-коду.</p>
      <p>Виробники смартфонів розцінюють смартфон не тільки як інструмент зв’язку, тому відповідально впроваджують <b>біометричну ідентифікацію користувача.</b> Цей спосіб підтвердження особи впевнено витісняє традиційні, такі як паролі та PIN-коди. Цьому є безліч причин: біометрія зручніша і швидша в користуванні, немає ризику забути складний пароль, до того ж секретне слово або пін-код легко підгледіти.</p>
      <p>Найбільш популярною сьогодні є аутентифікація за допомогою <b>сканера відбитків пальців.</b> Завдяки цій технології клієнти можуть використовувати свій відбиток як пароль для свого мобільного банківського застосунка, що позбавить їх від необхідності введення громіздкого текстового пароля. Багато великих фінансових компаній сьогодні розглядають багатофакторну біометрію як перспективу для підтвердження особи своїх клієнтів.</p>
      <p>І поки на нашому ринку це все приймається за інновацію, National Institute of Standards and Technology США вже кажуть, що такий процес ідентифікації застаріває і не є дуже ефективним. Кібербезпека і безпека не тільки фінансів, але й даних, зараз стають першочерговою клієнтською вимогою. Що ж можна використовувати замість біометрії, пін-кодів і навіть двофакторної аутентифікації?</p>
      <p>Завдяки розробкам у сфері штучного інтелекту і нейромереж, зараз розвивається <b>віддалена ідентифікація і верифікація особистості.</b></p>
      <p>Цей процес є досить своєрідним, гібридним. Спочатку підтверджується справжність виданого державою посвідчення особи (наприклад, водійських прав або паспорта). Потім — неймовірна частина — користувач повинен зробити селфі в реальному часі, щоб упевнитися, що особа, що підтверджує особу, — це людина з фотографії в документі.</p>
      <p>Складно? На ділі все виглядає набагато простіше. Поки клієнт підбирає ракурс для селфі, шукає вигідне світло і зручну позу, програма для підтвердження особи сама йде в базу, дістає документ і за долі секунди нейромережі звіряють фотографії.</p>
      <p>Другий варіант — це <b>перевірка достовірності документів,</b> яка працює на основі схожих алгоритмів. Тільки замість власної фотографії клієнту потрібно надати фото/скановану копію цього самого документа — паспорта або прав.</p>
      <p>Є й такі системи, які вимагають використання обох варіантів.</p>
      <p>Бонусом цієї системи є можливість швидкої реєстрації для клієнта: система сама зчитає ім'я, прізвище, вік — певні потрібні поля — і підставить їх у відповідні віконця для заповнення реєстраційної форми.</p>
      <p>В Україні онлайн-верифікація поки що не поширена дуже широко, але подібні процедури досить активно використовуються у всьому світі: такі технології пропонуються сервісами, які мають доступи до різних баз даних і дають можливість інтегрувати фічу собі на сайт: Gemalto, Trulioo, Jumio, IDX.</p>
      <p>Верифікацією документів користуються фінансові організації Coinbase, авіакомпанії United, сервіс Airbnb, сервіси каршерінгу і райдшерінгу та електронні торгові майданчики, а також, наприклад, в магазинах (онлайн і оффлайн), де потрібно підтвердити вік, щоб придбати товар.</p>
      <p>Звичайно, зараз існують програми-сховища паролів, щоб не носити в голові весь набір потрібних, але в них теж просто так не увійти. Так чому б не полегшити собі життя, взагалі прибравши зі свого інформаційного оточення недостатньо складні комбінації з букв, цифр від 0 до 9, спеціальних символів та іншого?</p>
    </article>
  </body>
</html>