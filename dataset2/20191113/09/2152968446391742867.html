<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/13/evropa-se-transformira-rusiia-i-kitai-debnat.429456"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T09:49:00+00:00"/>
    <meta property="og:title" content="Европа се трансформира, Русия и Китай дебнат"/>
    <meta property="og:description" content="Кой ще запълни вакуумът от оттеглянето на САЩ? | Dnes.bg"/>
  </head>
  <body>
    <article>
      <h1>Европа се трансформира, Русия и Китай дебнат</h1>
      <h2>Кой ще запълни вакуумът от оттеглянето на САЩ?</h2>
      <address><time datetime="2019-11-13T09:49:00+00:00">13 Nov 2019, 09:49</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Европа е в процес на трансформация на политическо влияние. Вакуумът от оттеглянето на САЩ от Европа се ползва от Китай в икономическо отношение и от Русия във военнополитическо, а също и в контекста на зависимостта на Европа от руските енергоресурси. Ако този вакуум не се запълни от сериозно европейско лидерство, ще бъдем свидетели на трудни времена за общоевропейския проект, коментира политологът Георги Киряков в предаването "Светът е бизнес" по <a href="http://www.bloombergtv.bg/"><b>Bloomberg TV Bulgaria</b></a>.</p>
      <p>"Европа може да бъде само и единствено инструмент във външнополитическите цели на САЩ. Френският президент Еманюел Макрон вероятно ще се опита да блокира опит на САЩ да ползват Европа като буфер във взаимоотношенията им с Русия", допълни Киряков.</p>
      <p>Политологът коментира и посещенията на китайския президент Си Дзинпин в Гърция.</p>
      <p>По думите на Киряков реакцията на Китай по време на гръцката дългова криза е била изключително важна, приемайки я за изходна точка на подобрените напоследък двустранни отношения.</p>
      <p>"Става дума за 600-милионна инвестиция в закупуването на мажоритарен дял в пристанището в Пирея, което за Гърция в онова време е изключително важно събитие, а тази инвестиция вече е в размер на около милиард евро", допълни той.</p>
      <p>"През Гърция трябва да минава основният обем стоки, които Китай иска да търгува на европейския пазар. В подписаните 16 документа основният фокус пада върху изнасяне на земеделска продукция от Гърция към Китай. Корабоплаването е другата важна област на сътрудничество".</p>
      <p><a href="https://www.bloombergtv.bg/notifikatsii/2019-11-12/rusiya-ne-uspyava-da-vazobnovi-vliyanieto-si-v-iztochna-evropa"><b>Целият разговор с Георги Киряков вижте тук</b></a><br/> </p>
      <related>
        <h4>Още по темата</h4>
        <a href="https://www.dnes.bg/eu/2019/11/12/gyrciia-ot-es-potupvane-po-ramoto-ot-kitai-miliardi.429314"/>
        <a href="https://www.dnes.bg/eu/2019/11/12/makron-syzria-svetovnata-sistema-v-bezprecedentna-kriza-es-neznachitelen.429408"/>
      </related>
    </article>
  </body>
</html>