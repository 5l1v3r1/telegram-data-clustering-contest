<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/13/sled-tragediiata-v-asenovgrad-do-6-g-zatvor-za-kantonera.429449"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T09:57:00+00:00"/>
    <meta property="og:title" content="След трагедията в Асеновград: До 6 г. затвор за кантонера"/>
    <meta property="og:description" content="Мъжът бил пиян по време на дежурство | Dnes.bg"/>
  </head>
  <body>
    <article>
      <h1>След трагедията в Асеновград: До 6 г. затвор за кантонера</h1>
      <h2>Мъжът бил пиян по време на дежурство</h2>
      <address><time datetime="2019-11-13T09:57:00+00:00">13 Nov 2019, 09:57</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Предвижда се наказание до 6 години лишаване от свобода за дежурния кантонер, който стана причина за тежкия инцидент в Асеновград . Във вторник влак помете кола на жп прелез заради пиян прелезопазач, който е забравил да пусне бариерата. Единият от пострадалите е в кома и с опасност за живота.</p>
      <p>"По време на разпита мъжът отказва да даде обяснение. Признал се е за виновен и съжалява за стореното. Събраните доказателства са категорични, че е употребил алкохол. Техническото средство е показало, че е имал 1.8 промила алкохол. По показания на очевидци пазачът е стоял близо до бариерите, но не ги е задействал”, заяви Борис Михов, зам.-районен прокурор на Асеновград пред Нова тв.</p>
      <p>Машинистът също е  проверен с техническо средство и не е отчел алкохол.</p>
      <p>"За идването на влака разбират от съседната гара Крумово. Дава се разпореждане за сваляне на ръчните бариерни врати. Прави се писмено телеграма и се счита, че прелепозачът е разбрал", поясни инж. Георги Вардев от ДП "Управление на движение на влаковете и гаровата дейност".</p>
      <p>"Прелезът е ръчен. Риск винаги има и се предвиждат мерки за пресъоръжаване на тези прелези", уточни още Вардев.</p>
    </article>
  </body>
</html>