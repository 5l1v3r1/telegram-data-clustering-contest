<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741463"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:13:00+00:00"/>
    <meta property="og:title" content="แม่กองธรรมฯย้ำจัดสอบสุจริต-ไม่เน้นผล"/>
    <meta property="og:description" content="'สมเด็จพระมหาวีรวงศ์' ย้ำจัดการสอบนักธรรมด้วยความสุจริต การสอบได้หรือไม่ได้ ไม่สำคัญเท่ากับการเข้าใจหลักธรรมคำสอน"/>
  </head>
  <body>
    <article>
      <h1>แม่กองธรรมฯย้ำจัดสอบสุจริต-ไม่เน้นผล</h1>
      <address>
        <time datetime="2019-11-13T09:13:00+00:00">13 Nov 2019, 09:13</time>
      </address>
      <p>
        <b>"สมเด็จพระมหาวีรวงศ์" ย้ำจัดการสอบนักธรรมด้วยความสุจริต การสอบได้หรือไม่ได้ ไม่สำคัญเท่ากับการเข้าใจหลักธรรมคำสอน</b>
      </p>
      <p>เมื่อวันที่ 13 พ.ย. ที่วัดอาษาสงคราม อ.พระประแดง จ.สมุทรปราการ สมเด็จพระมหาวีรวงศ์ (สุชิน อคฺคชิโน) ผู้ช่วยเจ้าอาวาสวัดราชบพิธสถิตมหาสีมาราม กรรมการมหาเถรสมาคม(มส.) ในฐานะแม่กองธรรมสนามหลวง เป็นประธานเปิดสนามสอบนักธรรมชั้นโท-เอก ปีการศึกษา 2562 ซึ่งวัดอาษาสงคราม เป็นสนามสอบของสำนักเรียนวัดราชบพิธฯ มีพระภิกษุสามเณรเข้าสอบนักธรรมชั้นโท 136 รูป ชั้นเอก 43 รูป โดยสมเด็จพระมหาวีรวงศ์ กล่าวให้โอวาท ว่า การจัดการสอบต้องดำเนินการให้เรียบร้อย สุจริต อย่าเอาตามอำเภอใจจนทำอะไรที่ไม่สุจริต ไม่เป็นกติกา ถือว่าใช้ไม่ได้ อีกทั้งการเป็นพระภิกษุสามเณรต้องไม่เป็นตัวอย่างของการทำไม่ดี การสอบได้ หรือไม่ได้ ไม่สำคัญเท่ากับการเข้าใจหลักธรรมคำสอน การที่ท่านทั้งหลายตั้งใจศึกษาเล่าเรียนพระปริยัติธรรม แผนกธรรม และเข้ามาสอบโดยพร้อมเพรียงกัน เป็นนิมิตหมายอันประเสริฐของคณะสงฆ์ไทย ที่จะได้มีพระภิกษุสามเณรผู้มีปัญญารอบรู้พระธรรมวินัยเพิ่มขึ้นเป็นลำดับ จะได้ช่วยกันประคับประคองสนองภารธุระ ทำหน้าที่เผยแผ่พระพุทธศาสนา ด้วยความรู้ความเข้าใจที่ถูกต้องตรงตามหลักการซึ่งบูรพาจารย์ได้ประทานและมอบไว้เป็นมรดกตกทอดสืบมาจนปัจจุบัน  <br/><br/>พระเมธีธรรมสาร (สมพร จิตฺตโสภโณ) ผู้ช่วยเจ้าอาวาสวัดอาษาสงคราม กล่าวว่า วัดอาษาสงคราม เป็นสนามสอบนักธรรมของสำนักเรียนวัดราชบพิธฯมาตั้งแต่ปี 2507 และจัดการสอบต่อเนื่องทุกปีมาจนถึงปัจจุบัน โดยปีนี้มีพระภิกษุสามเณรที่เข้าสอบนักธรรมชั้นโท และเอก ในนามสำนักเรียนวัดราชบพิธฯ จากวัดผ่องพลอยวิริยาราม วัดสัมมาชัญญาวาส วัดจินดิตวิหาร วัดลำผักชี วัดทิพพาวาส วัดอโศการาม วัดหัวลำภูทอง วัดอาษาสงคราม วัดป่าสุขใจ วัดพญาปราบปัจจามิตร วัดจันทร์แก้วเพ็ชรถาวรวนาราม และวัดป่าพิชัยวัฒนมงคล<br/><br/>สำหรับการสอบนักธรรม และธรรมศึกษา ประจำปีการศึกษา 2562 สำนักงานแม่กองธรรมฯ ได้ดำเนินการจัดสอบนักธรรมชั้นตรีไปแล้วเมื่อวัันที่ 7-10 ต.ค. ขณะนี้อยู่ระหว่างการจัดสอบนักธรรมชั้นโท-เอก วันที่ 13-16 พ.ย. จัดสอบธรรมศึกษา วันที่ 29 พ.ย. และธรรมศึกษา สำหรับการศึกษานอกระบบและการศึกษาตามอัธยาศัย (กศน.) วันที่ 30 พ.ย.</p>
    </article>
  </body>
</html>