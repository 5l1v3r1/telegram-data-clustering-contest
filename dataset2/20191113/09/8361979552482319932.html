<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/sprava-vab-banku-bahmatyuk-rozpoviv-hto-i-navishcho-reanimuvav-vzhe-zakritu-spravu-novini-ukrajini-50053242.html"/>
    <meta property="og:site_name" content="НВ"/>
    <meta property="article:published_time" content="2019-11-13T09:53:00+00:00"/>
    <meta property="og:title" content="«Настав час призначення винних». Справу VAB Банку реанімував Касько за вказівкою Рябошапки — Бахматюк"/>
    <meta property="og:description" content="Олег Бахматюк вважає, що справа VAB Банку вигадана заради популізму і політичної доцільності"/>
  </head>
  <body>
    <article>
      <h1>«Настав час призначення винних». Справу VAB Банку реанімував Касько за вказівкою Рябошапки — Бахматюк</h1>
      <h2>Олег Бахматюк вважає, що справа VAB Банку вигадана заради популізму і політичної доцільності</h2>
      <address>
        <time datetime="2019-11-13T09:53:00+00:00">13 Nov 2019, 09:53</time>
      </address>
      <p>Справу, яку розслідує НАБУ щодо <a href="https://nv.ua/ukr/tags/vab-bank.html">VAB Банку</a> вже була закрито правоохоронними органами за попередньої влади. Зараз її було реанімовано за вказівкою генерального прокурора Руслана Рябошапки. Про це колишній власник VAB Банку <a href="https://nv.ua/biz/finance/bahmatyuku-mogut-soobshchit-o-podozrenii-po-delu-vab-banka-novosti-ukrainy-50053107.html">Олег Бахматюк</a> заявив у коментарі <a href="https://radio.nv.ua/ru"><b>Радіо НВ</b></a>.</p>
      <p>«Вона була реанімована Каськом (перший заступник генпрокурора, — ред.) за вказівкою Рябошапки (генеральний прокурор, — ред.). Ми були дуже здивовані, адже всі процедури юридичні були нівельовані», — заявив Бахматюк.</p>
      <p>За його словами, поновлення справи продиктоване політичною доцільністю.</p>
      <p>«Зараз, наскільки я розумію, настав час призначення винних. Кожного тижня потрібен якийсь новий черговий персонаж для того, щоб задовольняти інтереси суспільства, його очікування справедливості… Хоча ми трошки на цю роль не підходимо, ми п’ять попередніх років боролися з тими всіма силовими структурами. Загубили масу активів, часу», — сказав Бахматюк.</p>
      <p>«Справа абсолютно надумана, висосана з пальця. Вона вже починає валитися», — стверджує він.</p>
      <p>За словами Бахматюка, він навіть не знайомий з усіма підозрюваними у справі. А з Олександром Писаруком, колишнім першим заступником голови НБУ, а нині - головою правління Райффайзен Банку Аваль, зустрічався лише в його робочому кабінеті.</p>
      <p>«Що з Писаруком? Писарук в них виходить основний фігурант по змові зі мною. За великим рахунком, я там, крім Писарука, нікого і не знаю. Бачив його тільки в його кабінеті, коли він збирав наради в Нацбанку», — розповів Бахматюк.</p>
      <p>За його словами, він не раз пропонував Фонду гарантування вкладів, Міністерству фінансів та НБУ конструктивно вирішити питання боргів банку: сплатити 500 млн грн у якості гарантійного внеску, потім щорічно сплачувати по 1 млрд грн (загальна заборгованість по VAB Банку та банку Фінансова ініціатива, бенефіціаром яких був Бахматюк, складає 8 млд грн, — ред.). «Ми отримали якщо не підтримку ФГВФО і Мінфіну, то їх розуміння», — стверджує він.</p>
      <p>Також Бахматюк наполягає, що Фонд гарантування вкладів вже надавав інформацію щодо поденного використання коштів зі стабілізаційного кредиту у 1,2 млрд грн, у розкраданні яких висунуто підозри восьми особам. Всі кошти, стверджує Бахматюк, були направлені на виплати фізичним особам.</p>
      <p>«Фонд чітко розписує 1,2 млрд грн. Поденно розписує. 900 млн пішло на фізичних осіб, 300 тис. через картки. Поденно! І вони (НАБУ, — ред.) все це відкидають в сторону», — сказав колишній власник банку.</p>
      <p>Крім того, він стверджує, що експертиза НАБУ щодо начебто заниженої вартості заставної нерухомості банку — це маніпуляція. Адже на час надання стабілізаційної позики вона коштувала своїх грошей, але через зміну ситуації в країні, ймовірно, втратила у вартості, додав Олег Бахматюк.</p>
      <p>Як повідомлялося, 11 листопада в НАБУ повідомили, що затримали <a href="https://nv.ua/ukr/biz/finance/sprava-banku-bahmatyuka-nabu-zatrimalo-simoh-pidozryuvanih-novini-ukrajini-50052937.html">сімох осіб</a> за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. 12 листопада в Бюро поінформували, що про підозру <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">повідомили вісьмом особам</a>. Серед підозрюваних — голова правління Райффайзен Банку Аваль Олександр Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, екс-директор гендепартаменту банківського нагляду НБУ Алла Шульга. Про підозру повідомили також екс-голові наглядової ради VAB Банку і колишньому заступнику голови правління банку. Їхні дії кваліфіковані за ч. 5 ст. 191 (Заволодіння майном шляхом зловживання службовим становищем) Кримінального кодексу України. Антикорупційний суд має обрати підозрюваним міри запобіжного заходу. Правління НБУ <a href="https://nv.ua/ukr/biz/finance/vab-bank-pravlinnya-nbu-priyshlo-pid-stini-vishchogo-antikorupciynogo-sudu-novini-ukrajini-50053060.html">хоче виступити поручителем</a>.</p>
      <p><a href="https://nv.ua/ukr/biz/finance/sprava-vab-banku-biznes-spilnota-zanepokoyena-situaciyeyu-navkolo-golovi-pravlinnya-rayffayzen-banku-aval-50053140.html">Бізнес-спільнота України вже висловила своє глибоке занепокоєння подіями навколо Писарука</a>.</p>
      <p>Сам <a href="https://nv.ua/ukr/biz/finance/bahmatyuk-zvernuvsya-do-zelenskogo-cherez-zatrimannya-pracivnikiv-ukrlendfarmingu-novini-ukrajini-50052963.html">Бахматюк звернувся із листом до президента Володимира Зеленського</a> через обшуки та затримання співробітників його компанії Укрлендфармінг.</p>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, під заставу якої видавався кредит, завищили майже в 25 разів шляхом складання підроблених звітів про оцінку, відзначили в Бюро. 21 листопада 2014 року Нацбанк визнав VAB Банк неплатоспроможним і ввів тимчасову адміністрацію. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>