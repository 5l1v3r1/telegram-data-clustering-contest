<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/instagram-lancia-reels-i-video-in-stile-tiktok/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T09:27:00+00:00"/>
    <meta property="og:title" content="Instagram lancia Reels, i video in stile TikTok"/>
    <meta property="og:description" content="Instagram ha lanciato Reels, la funzione che consente di creare video clip di 15 secondi su una base musicale, proprio come TikTok. Disponibile per iOS e Android, la funzione debutta in Brasile."/>
  </head>
  <body>
    <article>
      <h1>Instagram lancia Reels, i video in stile TikTok</h1>
      <address><time datetime="2019-11-13T09:27:00+00:00">13 Nov 2019, 09:27</time> by <a rel="author">Lucia Massaro</a></address>
      <p><b>Instagram ha lanciato Reels</b>, la funzione che consente di creare video clip di 15 secondi su una base musicale. Il primo pensiero va inevitabilmente a TikTok, l’applicazione del momento che sta conquistando sempre più utenti. Non a caso, infatti, l’app cinese si è guadagnata la seconda posizione nella <a href="https://www.tomshw.it/smartphone/smartphone-vola-il-fatturato-delle-app-23-nel-q3-2019/">classifica delle applicazioni più scaricate</a> nel terzo trimestre del 2019 preceduta solamente da WhatsApp.</p>
      <p>Proprio come TikTok, la funzione Reels permette agli utenti di <b>utilizzare una base musicale a partire da un vasto catalogo</b> o scegliere l’audio del video di qualcun altro per creare una propria clip. Questo potrà essere condiviso come Storia ma anche essere pubblicato in un’apposita sezione presente nella scheda <i>Cerca</i>, denominato <i>Top Reels. </i>L’obiettivo è ovviamente quello di rendere virale il video. Insomma, un vero TikTok fatto su misura per Instagram.</p>
      <figure>
        <iframe src="https://www.youtube.com/embed/UH7WG7rcsko" width="500" height="281" data-service="Youtube" scrolling="no"/>
      </figure>
      <p>A tal proposito, Robby Stein (Direttore del Product Management di Instagram) afferma: “<i>Non esistono due prodotti esattamente uguali e, alla fine, condividere video con la musica è un’idea piuttosto universale che pensiamo possa essere interessante per tutti. L’attenzione è stata posta su come rendere questo formato unico per noi”.</i></p>
      <p>Dopo l’insuccesso di Lasso, che si proponeva come app separata per video musicali pensata proprio per attirare gli utenti più giovani, Instagram rilancia facendo affidamento su una consolidata base d’utenza. <b>Reels è disponibile sia su Android che iOS ma, per il momento, è limitata solo al Brasile.</b> La diffusione negli altri Paesi dipenderà quasi sicuramente dal successo che riscuoterà.</p>
      <p>Reels sarà una delle opzioni presenti nelle Storie, proprio come Boomerang o Super-Zoom. Una volta creato il video sulla base musicale scelta, l’utente può decidere di pubblicarlo, di condividerlo solo con alcuni amici o di inviarlo come messaggio privato. Instagram sta aggiungendo anche alcuni strumenti di editing, come la possibilità di aggiungere sottotitoli temporizzati in modo che le parole appaiano in alcune scene e un’opzione per allineare le transizioni in modo che appaiano fluide. <b>Insomma, è partita la sfida a TikTok</b>.</p>
      <blockquote>Huawei P30 Pro è disponibile all’acquisto su Amazon a <b>meno di 620 euro</b>. Lo trovate a <a href="https://toms.it/L12pj">questo link. </a></blockquote>
    </article>
  </body>
</html>