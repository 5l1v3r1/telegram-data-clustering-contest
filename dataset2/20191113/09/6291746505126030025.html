<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/13/nuova-zelanda-legalizzare-eutanasia-referendum/"/>
    <meta property="og:site_name" content="Il Post"/>
    <meta property="article:published_time" content="2019-11-13T09:33:09+00:00"/>
    <meta property="og:title" content="In Nuova Zelanda si terrà un referendum per legalizzare l’eutanasia"/>
    <meta property="og:description" content="Mercoledì il parlamento neozelandese ha approvato in via definitiva una proposta di legge per legalizzare e regolare l'eutanasia, cioè la morte volontaria di malati terminali in presenza di assistenza medica. Per diventare legge, però, la proposta deve ancora essere sottoposta a un referendum popolare che si terrà"/>
  </head>
  <body>
    <article>
      <h1>In Nuova Zelanda si terrà un referendum per legalizzare l’eutanasia</h1>
      <address>
        <time datetime="2019-11-13T09:33:09+00:00">13 Nov 2019, 09:33</time>
      </address>
      <p>Mercoledì il parlamento neozelandese <a href="https://www.nzherald.co.nz/nz/news/article.cfm?c_id=1&amp;objectid=12284982">ha approvato</a> in via definitiva una proposta di legge per legalizzare e regolare l’eutanasia, cioè la morte volontaria di malati terminali in presenza di assistenza medica. Per diventare legge, però, la proposta deve ancora essere sottoposta a un referendum popolare che si terrà nel 2020 insieme alle prossime elezioni generali.</p>
      <p>La norma prevede che le persone malate terminali con meno di sei mesi di vita rimasti possano scegliere di praticare l’eutanasia se approvata da due medici. Durante la discussione parlamentare, durata oltre due anni, il testo della legge è stato cambiato parecchio ed è diventato più restrittivo rispetto all’originale. Per esempio nella versione finale è previsto che non possano praticare l’eutanasia alcuni pazienti per ragioni di età, o perché disabili o con problemi psichici; è inoltre previsto che non si possa esprimere il proprio consenso alla pratica in anticipo e che la stessa non possa essere suggerita dai medici.</p>
    </article>
  </body>
</html>