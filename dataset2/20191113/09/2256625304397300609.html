<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158260_1111.html"/>
    <meta property="og:site_name" content="Novsport"/>
    <meta property="article:published_time" content="2019-11-13T09:40:00+00:00"/>
    <meta property="og:title" content="ОФИЦИАЛНО: Вальо Илиев се завърна в Ботев Враца (ОБНОВЕНА)"/>
    <meta property="og:description" content="Информацията бе потвърдена официално от управата на елитния отбор"/>
  </head>
  <body>
    <article>
      <h1>ОФИЦИАЛНО: Вальо Илиев се завърна в Ботев Враца (ОБНОВЕНА)</h1>
      <address><time datetime="2019-11-13T09:40:00+00:00">13 Nov 2019, 09:40</time> by <a rel="author">"Тема Спорт"</a></address>
      <p>Един от най-добрите футболисти на Ботев (Враца) - Валентин Илиев, се завърна в родния си клуб, информира "Конкурент". Информацията бе потвърдена официално от управата на елитния отбор във “Фейсбук”.<br/><br/>Синът на футболната легенда на врачани Илия Вълов е роден на 11 юли 1980 г. в Кнежа. Юношата на Ботев е един от най-обичаните играчи във Враца, затова се очаква привличането му в екипа на Тони Здравков да е сериозен позитив в промените, които ръководството на клуба прави. Кариерата на Вальо след Ботев преминава в украинския Металург (Запорожие), където е трансфериран за 40 000 долара през 2002 г. От 2004 до 2008 г. е част от ЦСКА, в чийто фолклор влиза със сърцатата си игра.<br/><br/>После играе в руския Терек (Грозни), румънските Стяуа и Университатя (Крайова), украинския Волин (Луцк) и отново се завръща в ЦСКА. После е принуден да напусне "червените". От 2016 до 2018 г. е старши-треньор на ЦСКА 1948, когото повежда от долните дивизии към Втора лига. За последно беше помощник-треньор в Университатя. Има 23 мача за националния отбор, за клубните си отбори е излизал в 312 мача и е отбелязал 32 гола.</p>
    </article>
  </body>
</html>