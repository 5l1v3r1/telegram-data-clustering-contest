<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sluzhba-sudovoji-ohoroni-vizme-pid-ohoronu-antikorupciyniy-sud-do-grudnya-639607.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T09:43:26+00:00"/>
    <meta property="og:title" content="Служба судової охорони візьме під охорону Антикорупційний суд до грудня"/>
    <meta property="og:description" content="Голова Служби судової охорони Бондар: Вищий антикорупційний суд перейде під нашу охорону до кінця листопада цього року"/>
  </head>
  <body>
    <article>
      <h1>Служба судової охорони візьме під охорону Антикорупційний суд до грудня</h1>
      <address>
        <time datetime="2019-11-13T09:43:26+00:00">13 Nov 2019, 09:43</time>
      </address>
      <h4>Голова Служби судової охорони Бондар: Вищий антикорупційний суд перейде під нашу охорону до кінця листопада цього року</h4>
      <p>Служба судової охорони має намір взяти під охорону Вищий антикорупційний суд до кінця листопада. Про це сказано у повідомленні пресслужби Служби судової охорони.</p>
      <p>Голова Служби судової охорони Валерій Бондар зазначив, що питання організації охорони і безпеки Антикорупційного суду вже детально вивчені та проаналізовані, зроблені відповідні розрахунки сил і засобів.</p>
      <p>«Вищий антикорупційний суд перейде під нашу охорону до кінця листопада цього року», - повідомив він.</p>
      <p>Зазначається, що водночас проблемним залишається питання надання особистої фізичної охорони всім 38 суддям, адже відповідно до закону «Про Вищий антикорупційний суд» їм (а в разі необхідності - і членам їхніх сімей) надається цілодобова охорона, а також здійснюється цілодобова охорона житла судді, його майна.</p>
      <p>Обговорюючи це питання, маршали судової охорони США Джон Сігрівс і Ернесто Гонсалес висловили готовність підготувати пропозиції про забезпечення фізичної безпеки суддям Антикорупційного суду тільки в разі реальної загрози їм або членам їхніх сімей.</p>
      <p>Цю ідею підтримали голова Вищого антикорупційного суду Олена Танасевич і керівник апарату суду Богдан Крикливенко.</p>
      <p>Таким чином, учасники робочої зустрічі керівництва Антикорупційного суду і Служби судової охорони з групою експертів Служби маршалів США дійшли спільного висновку про необхідність внесення змін до чинного законодавства, зокрема конкретизації умов надання та зняття з судді Антикорупційного суду цілодобової фізичної охорони.</p>
      <p>Раніше Служба судової охорони заявляла про намір взяти під охорону всі суди до 2021 року.</p>
      <related>
        <a href="https://glavcom.ua/news/sud-zaareshtuvav-kolishnyu-ochilnicyu-departamentu-nacbanku-639599.html"/>
        <a href="https://glavcom.ua/news/dlya-35-suddiv-vishchogo-antikorupciynogo-sudu-pridbayut-sluzhbovi-kvartiri-639540.html"/>
        <a href="https://glavcom.ua/news/sprava-vab-banku-sud-vidklav-obrannya-zapobizhnogo-zahodu-chlenu-radi-nbu-kalenskomu-639512.html"/>
      </related>
    </article>
  </body>
</html>