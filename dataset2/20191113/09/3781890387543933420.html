<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741459"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:13:00+00:00"/>
    <meta property="og:title" content="อดีตเมียกลัว'พล.ต.ต.'ตายฟรี ขอโทษที่ดึงมาวุ่นวายคดี"/>
    <meta property="og:description" content="อดีตภรรยาของ 'พล.ต.ต.' รับเสียใจ อยากขอโทษไม่น่าดึงอดีตสามีมาวุ่นวายในคดี ไม่อยากให้ตายฟรี ด้านพ่อของทนายที่ตกเป็นเหยื่อคลั่ง ขอไม่จองเวร"/>
  </head>
  <body>
    <article>
      <h1>อดีตเมียกลัว'พล.ต.ต.'ตายฟรี ขอโทษที่ดึงมาวุ่นวายคดี</h1>
      <address>
        <time datetime="2019-11-13T09:13:00+00:00">13 Nov 2019, 09:13</time>
      </address>
      <p>
        <b>อดีตภรรยาของ "พล.ต.ต." รับเสียใจ อยากขอโทษไม่น่าดึงอดีตสามีมาวุ่นวายในคดี ไม่อยากให้ตายฟรี ด้านพ่อของทนายที่ตกเป็นเหยื่อคลั่ง ขอไม่จองเวร</b>
      </p>
      <p>เมื่อวันที่ 13 พ.ย. ที่สถาบันนิติเวชวิทยา รพ.ตำรวจ ญาติผู้เสียชีวิตจากเหตุยิงกันในศาลจังหวัดจันทบุรีจากทั้ง 2 ฝั่ง ต่างเดินทางมารอรับศพนำไปประกอบพิธีกรรมทางศาสนา บรรยากาศเต็มไปด้วยความโศกเศร้า ประกอบด้วยร่าง พล.ต.ต.ธานินทร์ จันทราทิพย์ อดีตรองจเรตำรวจ ผู้ก่อเหตุ และร่างนายวิจัย สุขรมย์ ทนายความฝั่งโจทก์<br/><br/>น.ส.เขมจิรา บัณฑูรนิพิท อดีตภรรยาของ พล.ต.ต.ธารินทร์ ผู้ก่อเหตุ กล่าวว่า ที่อดีตสามีก่อเหตุเพราะถูกกดดันและเครียดสะสม ไม่ได้รับความเป็นธรรมอย่างสูง และยังถูกทางฝ่ายโจทก์ไปร้องเรียนจะถอดยศว่าเอาเวลาราชการมาทำคดี ที่ผ่านมาเวลาขึ้นศาลมีการโต้เถียงกันบ่อยครั้ง เคยส่งนิ้วกลางในห้องศาล ฝ่ายโจทก์ยังท้าตบกับทนายหญิงฝ่ายจำเลยหน้าศาล ทะเลาะกันหลายครั้ง ส่วนตัวได้เลิกลากับ พล.ต.ต.ธารินทร์ มา 4 ปีแล้ว จึงรู้สึกเสียใจที่ต้องสูญเสีย และไม่อยากให้อดีตสามีตายฟรี<br/><br/><b><i>"สาเหตุที่ทำให้รู้สึกว่าไม่ได้รับความเป็นธรรมในคดี เนื่องจากอีกฝ่ายแจ้งจำนวนทายาทไม่ตรงกับความเป็นจริงในช่วงที่มีการพิจารณาคดี รวมถึงฝ่ายเราได้รับหลักฐานยืนยันกรรมสิทธิ์ที่ดินมาภายหลังจากที่ศาลฎีกามีคำพิพากษาแล้ว ทำให้ไม่สามารถเปลี่ยนแปลงผลคำพิพากษาได้ ทั้งนี้หาก พล.ต.ต.ธารินทร์ รับรู้ พี่อยากจะขอโทษที่ทำให้เขาต้องมาวุ่นวายกับคดีดังกล่าว แทนที่จะได้ใช้ชีวิตบั้นปลายเกษียณกับครอบครัวอย่างมีความสุข อย่างไรก็ตามร่างของ พล.ต.ต.ธารินทร์ จะนำไปประกอบพิธีกรรมที่ จ.ปราจีนบุรี"</i></b> อดีตภรรยา พล.ต.ต.ธารินทร์ เผย</p>
      <figure>
        <img src="https://www.dailynews.co.th/admin/upload/20191113/news_QjdrdjbYdC162326_533.jpg?v=20191114093?v=8995"/>
      </figure>
      <p>ด้าน นายสาคร สุขรมย์ พ่อของนายวิจัย ผู้เสียชีวิต ยอมรับว่ารู้สึกเสียใจ ลูกชายเป็นเสาหลักของครอบครัวต้องมาจบชีวิตลงเพราะอาชีพที่ตัวเองรัก และตั้งใจทำงานมาตลอด 25 ปี อยากให้คดีนี้เป็นเรื่องสุดท้ายที่เกิดขึ้นในศาลที่พกอาวุธเข้ามาห้ำหั่นกัน พร้อมให้ทบทวนเรื่องการรักษาความปลอดภัยในศาล ส่วนตัวยังไม่ได้คุยกับครอบครัวคนยิง หากจะมาขอโทษก็ยินดีรับ แต่ขอโทษแล้วได้อะไร ไม่ทำให้ลูกชายฟื้นกลับมาได้ และไม่ขอจองเวรจองกรรมต่อกันอีก หลังจากนี้จะนำศพไปทำพิธี ที่วัดป่ามัชฉิมวงศ์รัตนาราม จ.อุดรธานี.</p>
      <figure>
        <img src="https://www.dailynews.co.th/admin/upload/20191113/news_FbspHaLgGR162326_533.jpg?v=20191114093?v=7892"/>
      </figure>
    </article>
  </body>
</html>