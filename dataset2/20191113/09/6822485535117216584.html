<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T09:52:00+00:00"/>
    <meta property="og:title" content="احمد توکلی خطاب به روحانی: اگر پسر خودتان هم بیکار بود می‌گفتید «وظیفه دولت ایجاد شغل نیست»؟"/>
    <meta property="og:description" content="خبرگزاری دانشجو نوشت: «توکلی نماینده سابق مجلس با انتقاد از اظهارات رئیس جمهور که گفته بود &quot;هرکس بیکار است خودش مقصر است&quot; و &quot;وظیفه دولت ایجاد شغل نیست&quot; گفت: آیا اگر پسر آقای روحانی هم بیکار بود، ایشان نظرش در مورد افراد بیکار همین بود؟ آیا چند میلیون جوان تحصیلکرده در خانه نشسته اند و هیچ تلاشی برای پیدا کردن شغل نمی‌کنند؟ وظیفه دولت ایجاد شغل، به معنای استخدام بیکاران نیست، ولی باید زمینه را برای اشتغال آفرینی در جامعه فراهم کند."/>
  </head>
  <body>
    <article>
      <h1>احمد توکلی خطاب به روحانی: اگر پسر خودتان هم بیکار بود می‌گفتید «وظیفه دولت ایجاد شغل نیست»؟</h1>
      <address>
        <time datetime="2019-11-13T09:52:00+00:00">13 Nov 2019, 09:52</time>
      </address>
      <p>اظهارات رئیس جمهور که گفته بود وظیفه دولت ایجاد شغل نیست باعث انتقاد احمد توکلی عضو مجمع تشخیص مصلحت نظام شد.</p>
      <p>خبرگزاری دانشجو نوشت: «توکلی نماینده سابق مجلس با انتقاد از اظهارات رئیس جمهور که گفته بود "هرکس بیکار است خودش مقصر است" و "وظیفه دولت ایجاد شغل نیست" گفت: آیا اگر پسر آقای روحانی هم بیکار بود، ایشان نظرش در مورد افراد بیکار همین بود؟ آیا چند میلیون جوان تحصیلکرده در خانه نشسته اند و هیچ تلاشی برای پیدا کردن شغل نمی‌کنند؟ وظیفه دولت ایجاد شغل، به معنای استخدام بیکاران نیست، ولی باید زمینه را برای اشتغال آفرینی در جامعه فراهم کند.</p>
      <p>وی در خصوص اظهارات چند روز پیش رئیس جمهور در انتقاد از قوه قضاییه اظهار کرد: ایشان با این اظهارات در معرض این قضاوت مردم هستند که چون عملکرد اقتصادی خوبی نداشتند، می‌خواهند فضای عمومی جامعه را منحرف کنند و در حال فرافکنی هستند.</p>
      <p>توکلی گفت: برخورد با فساد بدون برخورد با مفسد امکان پذیر نمی‌شود.</p>
      <p>عضو مجمع تشخیص مصلحت نظام در ادامه گفت: آقای روحانی می‌گویند برای مبارزه با فساد لوایح سه گانه‌ای را به مجلس فرستاده‌اند، اما باید بدانند که این لوایح برای اصلاح ساختارهاست.</p>
      <p>رئیس هیئت مدیره دیده‌بان شفافیت و عدالت در پایان اظهار داشت: مفسدان قوی شده‌اند و جلوی اصلاح ساختاری را می‌گیرند. بنابراین لازمه اصلاح ساختاری از میان برداشتن موانع آن است.»</p>
    </article>
  </body>
</html>