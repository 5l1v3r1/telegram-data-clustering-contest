<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621289/%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87%D8%AA%D8%B1-%D8%A7%D8%B3%D8%AA-%D8%A8%D9%87-%D8%B3%D9%88%D8%A7%D9%84%D8%A7%D8%AA-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1%DB%8C-%D9%BE%D8%A7%D8%B3%D8%AE-%D8%AF%D9%87%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T09:55:00+00:00"/>
    <meta property="og:title" content="مسئولان بهتر است به سوالات رئیس‌جمهوری پاسخ دهند"/>
    <meta property="og:description" content="توزیع شب‌نامه علیه رئیس‌جمهور در مجلس شورای اسلامی، بازتاب‌های گسترده‌ای داشته‌است. رئیس‌جمهور در بخشی از سخنرانی خود در یزد از مسئولان خواسته‌بود که درباره پرونده‌های فسادهای میلیاردی به مردم توضیح دهند. سخنانی که برخی از آن به عنوان انتقادهای مسئولان به یکدیگر در صحن عمومی جامعه، یاد کردند."/>
  </head>
  <body>
    <article>
      <h1>مسئولان بهتر است به سوالات رئیس‌جمهوری پاسخ دهند</h1>
      <address>
        <time datetime="2019-11-13T09:55:00+00:00">13 Nov 2019, 09:55</time>
      </address>
      <p>
        <i>توزیع شب‌نامه علیه رئیس‌جمهور در مجلس شورای اسلامی، بازتاب‌های گسترده‌ای داشته‌است. رئیس‌جمهور در بخشی از سخنرانی خود در یزد از مسئولان خواسته‌بود که درباره پرونده‌های فسادهای میلیاردی به مردم توضیح دهند. سخنانی که برخی از آن به عنوان انتقادهای مسئولان به یکدیگر در صحن عمومی جامعه، یاد کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در قسمتی از گفت‌وگوی روزنامه همدلی با سید موسوی، نماینده تهران در مجلس شورای اسلامی، آمده است: با این حال دامنه انتقادهایی که پس از آن و بعضا از جانب اصول‌گرایان نسبت به روحانی صورت گرفت، به گونه‌ای شدت یافت که منجر به توزیع یک شب‌نامه بی‌نام و نشان از طرف مجتبی ذوالنوری، نماینده مردم قم در مجلس شد. به گونه‌ای که او در مقام دفاع از این اقدام خود به صراحت اعلام کرد که من مسئول به زیر کشیدن روحانی هستم. یکی از نمایندگان تهران در این باره به همدلی می‌گوید: آنچه مهم به نظر می‌رسد بیان این نکته است که این گونه رفتارها در حال حاضر به صلاح کشور نیست. در این شرایط فقط باید دست به دست یکدیگر داد و دولت را حمایت کرد، زیرا که در این شرایط دولت در نوک پیکان مواجهه با تحریم‌ها و تهدیدهایی است که علیه کشور انجام شده است. در ادامه قسمتی از گفت‌وگوی سید نوید موسوی، نماینده مردم تهران در مجلس می‌خوانید</p>
      <p>چرا در این شرایط فعلی کشور که فشارهای خارجی به شدت زیاد است و دشمنان درصدد فشار به دولت هستند، حجم انتقادات و هجمه‌ها علیه رئیس جمهور افزایش پیدا کرده است؟<br/>برخی در پی این هستند که بخشی از امید را در جامعه از بین ببرند. در حقیقت این اتفاقات در راستای همگرایی و وحدت بین گروه‌های سیاسی نیست. شرایط کنونی کشور شرایط خاصی است و به هر حال در این شرایط ما به یک وحدت و همگرایی نیاز داریم و نباید مسیری متفاوت از آن را برگزینیم. در واقع باید گفت که این مساله که مسئولان یکدیگر را متهم می‌کنند رویه صحیحی نیست و بهتر است مسئولان نسبت به انتقادات هم پاسخگو باشند و فقط یکدیگر را متهم نکنند. بنابراین اگر سوالی هم از طرف هر یک از طرفین مطرح می‌شود باید طرف مقابل به آن پاسخ داده و در مقام دفاع از خود برآید و نه اینکه در پاسخ، خود انتقادهای دیگری را نسبت به این سوال کننده مطرح سازد.</p>
      <p>به نظر می‌رسد بیشتر به جای مبارزه با فساد حاشیه‌ها هستند که رشد می‌کنند، هدف از این حاشیه‌سازی‌ها چیست؟<br/>اتفاقا آنچه که باید مورد نظر قرار گیرد، رویکرد مبارزه با فساد است. در همین راستا باید بسترهای لازم برای بازتولید این فضا فراهم شود. بر همین اساس بود که طرحی از طرف این جانب به نام طرح «سوت زنی» به مجلس ارائه شد که بیشتر از یک سال است در کمیسیون قضایی مجلس معطل مانده است. تا زمانی که بسترهای لازم فراهم نشود هر روز شاهد گسترده‌تر شدن این روند و اتهاماتی که طرفین به وسیله آن همدیگر را به آن متهم می‌کنند، خواهیم بود. باید با ایجاد شفافیت در فرآیندها و تقویت نظارت عمومی، تلاش شود که از حجم این اتفاقات کاسته شود ولی مبارزه با فساد هم به حاشیه رانده نشود.</p>
    </article>
  </body>
</html>