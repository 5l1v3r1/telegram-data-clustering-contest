<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/13/news/legge_elettorale_primo_vertice_di_maggioranza-240985389/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T09:03:00+00:00"/>
    <meta property="og:title" content="Legge elettorale, primo vertice di maggioranza. Si parte dal proporzionale &quot;corretto&quot;"/>
    <meta property="og:description" content="Il Pd è favorevole a un modello simile a quello spagnolo, ma il leader di Italia Viva Renzi è contrario. Il M5s propende invece per il sistema"/>
  </head>
  <body>
    <article>
      <h1>Legge elettorale, primo vertice di maggioranza. Si parte dal proporzionale "corretto"</h1>
      <h2>Il Pd è favorevole a un modello simile a quello spagnolo, ma il leader di Italia Viva Renzi è contrario. Il M5s propende invece per il sistema tedesco. Leu è per il proporzionale ma con una soglia non troppo alta</h2>
      <address>
        <time datetime="2019-11-13T09:03:00+00:00">13 Nov 2019, 09:03</time>
      </address>
      <p>Primo incontro di maggioranza sulla legge elettorale. Oggi pomeriggio i giallorossi, alla presenza del ministro pentastellato Federico D'Incà, si riuniranno per avviare il confronto sulla riforma del sistema di voto e arrivare entro la fine dell'anno a mettere nero su bianco una proposta da presentare al Parlamento, come scritto nel documento di impegni sottoscritto dalle forze di governo lo scorso ottobre.<br/><br/><br/><br/>La strada, però, si preannuncia in salita. E oggi sarà solo "un primo abboccamento", viene spiegato. "Definiremo il perimetro entro cui muoverci", afferma il capogruppo Pd in commissione Affari costituzionali della Camera, Stefano Ceccanti. Al momento, infatti,<a href="https://www.repubblica.it/politica/2019/10/01/news/taglio_parlamentari_brescia-237445242/"> la maggioranza non ha una linea unitaria</a> e si procederà con lo stesso metodo adottato per l'accordo sulle riforme costituzionali: ovvero, prima si delineano i contorni, quindi si passa agli obiettivi e poi, spiega un'altra fonte di maggioranza, si procederà riempendo la cornice. Con "cautela" e "senza strappi", sono le parole d'ordine.<br/><br/>Gli unici due punti fermi per ora sembrano essere la base di partenza, un sistema proporzionale ma con correttivi per garantire governabilità e stabilità, e il no netto del Pd - più volte ribadito dal segretario Nicola Zingaretti - a un modello elettorale proporzionale puro. Ma i dem non hanno ancora stabilito una posizione ufficiale a livello di partito (non è più stata convocata la preannunciata Direzione che avrebbe dovuto affrontare il tema). E non tutti i democratici sono pronti ad abbandonare senza tentennamenti il maggioritario, a partire dai padri fondatori Romano Prodi e Walter Veltroni. C'è poi chi, come ad esempio Andrea Orlando guarderebbe a un sistema simila a quello spagnolo con soglia di sbarramento piuttosto alta. Chi, invece, non disdegnerebbe un doppio turno nazionale con possibilità di apparentamento.<br/><br/>Tra le ipotesi in campo anche un proporzionale con soglia alta al 5%. Idea che accomuna i pentastellati, favorevoli - anche se non vi è ancora una posizione ufficiale - a una legge proporzionale alla tedesca. Del resto, nel 2017 gli iscritti si espressero su Rousseau proprio a favore del proporzionale alla tedesca. Anche Leu sposerebbe senza titubanze un sistema proporzionale (ma magari con una soglia non troppo alta), mentre ufficialmente Italia viva resta sul maggioritario, anche se - viene spiegato da fonti parlamentari - non si metterebbe di traverso se si dovesse convergere su un proporzionale corretto. Di sicuro, i renziani non accetterebbero un sistema spagnolo. A bocciare il modello di voto della Spagna è Matteo Renzi in persona: "Quattro elezioni in quattro anni e noi li prendiamo come modello?", scrive l'ex premier nella e-news.</p>
    </article>
  </body>
</html>