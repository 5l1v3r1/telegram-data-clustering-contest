<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741456"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T09:11:00+00:00"/>
    <meta property="og:title" content="ใครไขปม!ตร.ศาลส่งปืนให้ 'เสมียนทนาย'ยิงดับพล.ต.ต."/>
    <meta property="og:description" content="สังคมตั้งคำถาม 'ร.ต.อ.ขจร' ตำรวจประจำศาลจังหวัดจันทบุรี ส่งปืนให้ 'นายธนากร' เสมียนทนายฝั่งโจทก์ หรือถูกแย่งปืน .45 ไปยิง 'พล.ต.ต.ธารินทร์' กันแน่ ขณะที่ผกก.สภ.เมืองจันทบุรี ปัดตอบปมสงสัย"/>
  </head>
  <body>
    <article>
      <h1>ใครไขปม!ตร.ศาลส่งปืนให้ 'เสมียนทนาย'ยิงดับพล.ต.ต.</h1>
      <address>
        <time datetime="2019-11-13T09:11:00+00:00">13 Nov 2019, 09:11</time>
      </address>
      <figure>
        <img src="https://www.dailynews.co.th/admin/upload/20191113/news_rZSaHbbhFH160713_533.jpg?v=20191114103"/>
      </figure>
      <p>
        <b>สังคมตั้งคำถาม "ร.ต.อ.ขจร" ตำรวจประจำศาลจังหวัดจันทบุรี ส่งปืนให้ "นายธนากร" เสมียนทนายฝั่งโจทก์ หรือถูกแย่งปืน .45 ไปยิง "พล.ต.ต.ธารินทร์" กันแน่ ขณะที่ผกก.สภ.เมืองจันทบุรี ปัดตอบปมสงสัย</b>
      </p>
      <p>กรณี พล.ต.ต.ธารินทร์​ จันทราทิพย์ อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ นายบัญชา ปรมีคณาภรณ์ อดีตสมาชิกสภาปฏิรูปแห่งชาติ และนายวิจัย​สุขรมย์ ทนายความ เสียชีวิต ส่วนตัวนางสุภาพร ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่นายธนากร ธีรวโรดม เสมียนทนาย จะคว้าปืนตำรวจศาลมายิง พล.ต.ต.ธารินทร์ จนเสียชีวิตไปด้วย สรุปเสียชีวิตรวม 3 ศพ บาดเจ็บ 2 ราย ส่วนปมเหตุมาจากการฟ้องเรื่องที่ดินมานาน 10 ปี</p>
      <figure>
        <img src="https://www.dailynews.co.th/admin/upload/20191113/news_jYpIkeAdyo160713_533.jpg?v=20191114103?v=3247"/>
      </figure>
      <p>เกี่ยวกับเรื่องนี้วันที่ 13 พ.ย. พล.ต.ท.ศตวรรษ หิรัญบูรณะ ประจำ(สบ 9)ตร., พล.ต.ท.มนตรี ยิ้มแย้ม ผบช.ภ.2, พล.ต.ต.ธีรพล จินดาหลวง รอง ผบช.ภ.2, พล.ต.ต.จรัล จิตเจือจุล รอง ผบช.ฯ ปฏิบัติราชการ ภ.2, พล.ต.ต.เสถียร บุญค้ำ ผบก.ภ.จว.จันทบุรี, พ.ต.อ.ณพล นามนารถ รอง ผบก.ภ.จว.จันทบุรี, พ.ต.อ.จิตเกษม สนขำ รอง ผบก.ภ.จว.จันทบุรี, พ.ต.อ.คมสรณ์ มาบำรุง ผกก.สภ.เมืองจันทบุรี ร่วมประชุมฝ่ายสืบสวน, สอบสวน, พิสูจน์หลักฐานและทุกฝ่ายที่เกี่ยวข้อง เร่งรัด ติดตาม การดำเนินคดีฆ่าผู้อื่นถึงแก่ความตายในคดีดังกล่าว ให้ดำเนินการด้วยความรอบคอบ รัดกุม รวบรวมพยานหลักฐานให้ครบถ้วนถูกต้อง พร้อมหารือแนวทางการปฏิบัติในการรักษาความปลอดภัยบริเวณศาลจังหวัดจันทบุรี โดยมีท่านภาสวร ตรงจิตซื่อสกุล ผู้พิพากษาหัวหน้าศาลจังหวัดจันทบุรี และนายวิเชียร เกิดประเสริฐ ผอ.สำนักอำนวยการประจำศาลจังหวัดจันทบุรี เข้าร่วมประชุม ณ ศาลจังหวัดจันทบุรี</p>
      <figure>
        <img src="https://www.dailynews.co.th/admin/upload/20191113/news_WblSTVSJor160714_533.jpg?v=20191114103?v=4579"/>
      </figure>
      <p> <br/>ขณะเดียวกันผู้สื่อข่าวพยายามติดต่อ ร.ต.อ.ขจร บรรจง รอง สวป.สภ.เมืองจันทบุรี ปฏิบัติหน้าที่ประจำศาลจังหวัดจันทบุรี เพื่อสอบถามในสิ่งที่ประชาชนให้ความสงสัย เนื่องจากคนที่ยิงปืนใส่ พล.ต.ต.ธารินทร์ จนเสียชีวิต ขณะพล.ต.ต.ธารินทร์ ที่กำลังคลั่งไล่ยิงคนหน้าบัลลังก์ แต่กลับเป็นนายธนากร ธีรวโรดม เสมียนทนายฝั่งโจทก์ ทั้ง ๆ ที่ ร.ต.อ.ขจร เป็นเจ้าของปืนประจำกายขนาด .45 จึงยังไม่แน่ชัดว่า ร.ต.อ.ขจร ส่งปืนให้ นายธนากร หรือเป็น นายธนากร ที่ไปแย่งปืน ร.ต.อ.ขจร แต่ปรากฏว่าไม่สามารถติดต่อได้และห้องพักก็ไม่พบใคร<br/> <br/>จากนั้นจึงได้ติดต่อสอบถามไปยัง พ.ต.อ.คมสรณ์ มาบำรุง ผกก.สภ.เมืองจันทบุรี ซึ่งเป็นผู้บังคับบัญชาของ ร.ต.อ.ขจร แต่ปรากฏอีก พ.ต.อ.คมสรณ์ ไม่ขอเปิดเผยข้อมูลใด ๆ ทั้งสิ้น หากอยากรู้รายละเอียดให้ไปสอบถามผู้บังคับบัญชาเอง.<br/> <br/><b>อ่านข่าวที่เกี่ยวข้อง...</b><br/> <br/><b><a href="https://dailynews.co.th/crime/741385">รวบแล้ว'เสมียนทนาย'คว้าปืนตร. ยิงดับ'พล.ต.ต.'ในศาล<br/></a></b> <br/><b><a href="https://dailynews.co.th/crime/741421">เผยเทคนิคแอบปืนเข้าศาล รอช่วงรปภ.'เคารพธงชาติ'</a></b></p>
    </article>
  </body>
</html>