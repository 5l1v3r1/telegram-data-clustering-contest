<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546935.html/%D9%88%D9%82%D8%AA%DB%8C-%D8%AF%D8%A7%D8%AF%DA%AF%D8%A7%D9%87-%D9%87%D8%A7-%D8%A8%D9%87-%D8%AE%D8%A7%D8%B7%D8%B1-%D9%86%D8%A8%D9%88%D8%AF-%D8%B3%D9%88%D8%A7%D8%AF-%D8%B1%D8%B3%D8%A7%D9%86%D9%87-%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%D8%B4%D9%84%D9%88%D8%BA-%D9%85%DB%8C-%D8%B4%D9%88%D8%AF--%D8%B7%D9%84%D8%A7%D9%82-%D9%87%D8%A7%DB%8C%DB%8C-%DA%A9%D9%87-%D8%B1%DB%8C%D8%B4%D9%87-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:43:00+00:00"/>
    <meta property="og:title" content="وقتی دادگاه‌ها به خاطر نبود سواد رسانه‌ای خانواده‌ها شلوغ می‌شود/ طلاق‌هایی که ریشه در فضای مجازی دارد"/>
    <meta property="og:description" content="آنچه که امروزه بیش از گذشته کارشناسان ارتباطات و فضای مجازی به عنوان نیاز جامعه امروز مطرح می‌کنند لزوم آموختن سواد رسانه‌ای برای همه اعضای خانواده‌ها است، موضوعی که نبودش توازن میان دنیای واقعی و مجازی را به هم زده و ریشه برخی طلاق‌ها شده است."/>
  </head>
  <body>
    <article>
      <h1>وقتی دادگاه‌ها به خاطر نبود سواد رسانه‌ای خانواده‌ها شلوغ می‌شود/ طلاق‌هایی که ریشه در فضای مجازی دارد</h1>
      <h2>پای لنگ توازن میان دنیای مجازی و واقعی؛</h2>
      <address>
        <time datetime="2019-11-13T09:43:00+00:00">13 Nov 2019, 09:43</time>
      </address>
      <p>آنچه که امروزه بیش از گذشته کارشناسان ارتباطات و فضای مجازی به عنوان نیاز جامعه امروز مطرح می‌کنند لزوم آموختن سواد رسانه‌ای برای همه اعضای خانواده‌ها است، موضوعی که نبودش توازن میان دنیای واقعی و مجازی را به هم زده و ریشه برخی طلاق‌ها شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/">راه آرمان</a>؛ چندی پیش معاون آمار و فناوری اطلاعات دادگستری استان کرمان از رشد هشت درصدی آمار طلاق به درخواست زوجه خبر داد و بیان کرد: طلاق به درخواست زوج نیز ۲۹ درصد افزایش داشته‌ است و در مجموع شاهد رشد هفت درصدی طلاق  نسبت به سال گذشته، در استان بوده‌ایم.</p>
      <p>چه چیزی می تواند دلیل افزایش طلاق باشد؟ آیا به گفته معاون آمار و فناوری اطلاعات دادگستری کرمان آستانه تحمل مردم پایین است؟ یا داستان اعتیاد، اقتصاد، دخالت خانواده‌ها و یا فضای مجازی و نبود سواد رسانه‌ای است؟</p>
      <p>در دادگاه خانواده، اخم و چهره‌های درهم رفته اولین چیزی است که به چشم می‌خورد.</p>
      <p>خانم جوانی بر روی صندلی راهرو نشسته؛ سرش پایین؛ آرام او را صدا زدم. سر را بالا گرفت. هدف کارم را به او توضیح دادم کمی فکر کرد و به شرط آن که نامی از او برده نشود، از داستان زندگی اش گفت و این که چرا اکنون به دنبال جدایی و طلاق از همسرش است.</p>
      <p>خانم جوان از روزهای اول زندگی اش گفت و از این که زندگی شان را عاشقانه آغاز کرده بودند، او گفت ۱۰ سال است با همسرم زندگی کردم و با داشتن یک فرزند ۶ ساله زندگی آرامی را سپری می کردیم.</p>
      <p>تلفن همراهش را از کیفش بیرون آورد و گفت: بدبختی من با آمدن گوشی هوشمند به خانه آغاز شد، اگر چه در گذشته هم تلفن همراه داشتیم اما  تقریبا از سال گذشته همسرم با نصب اینستاگرام، دیگر آن همسر سابق نبود.</p>
      <p>پایش که به خانه می رسید تنها چیزی که می شناخت گوشی موبایل بود، موبایل ساعت ها او را به خود مشغول می ساخت، اصلا من و دخترم برایش بی اهمیت ترین چیز ممکن بودیم. کم کم به گوشی موبایلش رمز داد و حتی در حمام هم آن را با خود می برد. دیگر این بی توجهی و بوی خیانت بود که فضای مهربان و عاشقانه خانه ام را گرفته بود، نمی دانم چرا؟ اما هر چه بود گوشی موبایل بر سرم آورد.</p>
      <p>اکنون در سن ۲۵ سالگی با دختری ۶ ساله، هر روز صبح راهرو دادگاه را می روم تا از همسرم جدا شوم. اگر چه این خانم جوان تنها کسی بود که با ما گفتگو داشت که آن هم خبر از این داشت که فضای مجازی است که زندگی اش را از هم پاشیده است و مطمئنا هر یک از افرادی که برای جدایی آمده بودند داستان خودشان را داشتند. اما باید گفت داشتن سواد رسانه ای در دنیایی که رسانه ها بر آن حکمفرمایی می کنند موضوع مهمی است که متاسفانه از سوی خانواده ها نادیده گرفته می شود.</p>
      <p>
        <b>سواد رسانه‌ای شاه کلیدی برای توازن میان دنیای مجازی و حقیقی</b>
      </p>
      <p>مرتضی کارآموزیان دبیر کارگروه فضای مجازی، رسانه ها و سرگرمی های دیجیتال انجمن سواد رسانه ایران در گفتگو با خبرنگار ما در رابطه با لزوم توانمند سازی خانواده ها در استفاده از فضای مجازی و داشتن سواد رسانه ای گفت: آموزش سواد رسانه‌ای برای همه سنین از کودک تا بزرگسال ضرورت دارد، به عنوان مثال ممکن است یک فرد بزرگسال در برابر آگهی‌های بازرگانی به راحتی تحت تاثیر قرار بگیرد و اقدام به خرید کند یا ممکن است برخی برنامه‌ها در فضای مجازی محتوای مناسبی برای نوجوانان نداشته باشند و نوجوان با مسائلی که مطابق با سن او نیست، مواجه شود.</p>
      <p>وی با بیان این که روش‌های آموزش به هر رده سنی باید متفاوت و متنوع باشد، تاکید کرد: به دلیل وجود خطرات در فضای مجازی صاحب‌نظران و کارشناسان، آموزش سواد رسانه‌ای را برای فعال‌سازی مخاطبان در برابر پیام‌های رسانه‌ای برای تمام سنین ضروری و لازم می دانند.</p>
      <p>این کارشناس فضای مجازی عنوان داشت: سواد رسانه ای به ما می آموزد که در برابر رسانه ها چه چیزهایی از دست می دهیم و چه چیزهایی به دست می آوریم و به عبارت بهتر در مقابل زمان و هزینه ای که صرف می کنیم چه چیزی به دست می آوریم.</p>
      <p>کار آموزیان با بیان این که خانواده یکی از گروه های مهم مخاطب رسانه است، افزود: اعضای خانواده  با استفاده درست از رسانه می توانند مهارت های خود در زندگی را افزایش دهد، موضوعی که درجامعه کنونی یکی از شاه کلید های برقراری توازن میان دنیای مجازی و واقعی است.</p>
      <p>دبیر کارگروه فضای مجازی، رسانه ها و سرگرمی های دیجیتال انجمن سواد رسانه ایران اظهار داشت: معضلی که در خانواده های امروزی بیش از گذشته شاهد هستیم نبود ارتباط و گفتگو اعضای خانواده با یکدیگر و از طرفی حضور بیش از اندازه در فضای مجازی و گذراندن زمان در این فضا است.</p>
      <p>وی با تاکید بر لزوم آموزش سواد رسانه ای برای خانواده ها، تشریح کرد: رشد تفکر انتقادی در سایه آموزش سواد رسانه ای است که محقق می شود و بالطبع به کاهش آسیب های ناشی از این فضا برای خانواده ها کمک می کند.</p>
      <p>انتهای پیام/</p>
    </article>
  </body>
</html>