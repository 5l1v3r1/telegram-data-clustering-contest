<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/rammet-av-flammene/71813248"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T09:40:03+00:00"/>
    <meta property="og:title" content="Rammet av flammene"/>
    <meta property="og:description" content="Skuespiller Russell Crowe har fått eiendommen totalskadd i skogbrannene."/>
  </head>
  <body>
    <article>
      <h1>Rammet av flammene</h1>
      <h2>Skuespiller Russell Crowe har fått eiendommen totalskadd i skogbrannene.</h2>
      <address><time datetime="2019-11-13T09:40:03+00:00">13 Nov 2019, 09:40</time> by <a rel="author">Ingunn Dorholt</a></address>
      <p>Den New Zealand-fødte <a href="https://www.dagbladet.no/kultur/russell-crowe-raser-mot-magasin-etter-rykter-om-ham-og-31-ar-yngre-kollega/68181470">skuespilleren Russell Crowe (55) </a>har vært en av Hollywoods store stjerner siden midten av 90-tallet. Likevel har han levd mesteparten av livet sitt i Australia og anser seg selv som australsk.</p>
      <p>I disse dager opplever landet «down under» en av <a href="https://www.dagbladet.no/nyheter/australia-brannene-kan-skape-katastrofale-odeleggelser/71802156">de verste skogbrannene i australsk historie.</a> Flere regioner i delstaten New South Wales herjes av brannene - og for tre av dem ble det i går sendt ut varsel om katastrofalt høy brannfare, deriblant i millionbyen Sydney.</p>
      <p>Brannene på østkysten har også rammet Russell Crowes hjem, og etterlatt det totalskadet.</p>
      <h3>Mistet flere hus</h3>
      <p>Det er stjerna selv som i går kveld rapporterte om brannene som hadde nådd hans egen 400 hektar store gård i Nana Glen, New South Wales.</p>
      <p>Selv er han ikke hjemme i Australia på nåværende tidspunkt, men melder om at familien har evakuert eiendommen og er trygt plassert hos venner.</p>
      <p>
        <b>Videre skriver han at brannen nådde hjemmet hans mandag kveld, og at hans tanker går til alle som er rammet av de voldsomme brannene i området.</b>
      </p>
      <figure>
        <iframe data-src="https://twitter.com/russellcrowe/status/1194296326676201472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I en oppdatering seks timer seinere, skrev skuespilleren at han da hadde mistet noen bygninger i brannen, og at de nå var uten vann, men at de tross alt hadde vært heldige ved at de så langt ikke hadde mistet noen av husdyrene.</p>
      <p>- Det brenner fortsatt noen steder og vi mangler vann. Ingen husdyr er døde så langt. Hestene er ok.</p>
      <figure>
        <iframe data-src="https://twitter.com/russellcrowe/status/1194387339642068993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Han delte også bilder som viser ødeleggelsene på eiendommen, og la ved en video sønnen har tatt av slukningsarbeidet som foregår ved hjelp av helikopter.</p>
      <figure>
        <iframe data-src="https://twitter.com/russellcrowe/status/1194462220127817728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/russellcrowe/status/1194461068929765376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Crowe skal ifølge <a href="https://www.theguardian.com/film/2015/mar/25/russell-crowe-twice-denied-australian-citizenship-its-so-so-unreasonable">The Guardian</a> ha flere eiendommer i Australia, deriblant en bolig i Sydney.</p>
      <h3>Ber folk holde seg innendørs</h3>
      <p>Brannene i Australia har pågått siden før helga. Mens skogbranner i seg selv ikke er uvanlig i landets sommermåneder, er brannene som pågår uvanlig store så tidlig i sesongen, som følge av høye temperaturer.</p>
      <p>D<a href="https://www.reuters.com/article/us-australia-bushfires/new-blazes-break-out-as-australians-take-shelter-from-intense-bushfires-idUSKBN1XL2H4?il=0">e fleste brannene pågår i et område nord for Sydney og langs kysten nordover i delstatene North South Wales</a> og Queensland, som totalt sett opplever mer enn 150 skogbranner onsdag morgen, ifølge <a href="https://www.theguardian.com/australia-news/live/2019/nov/13/nsw-fires-qld-bushfires-queensland-australia-new-south-wales-rural-fire-live-news-latest-updates-queensland">The Guardian.</a></p>
      <p>Det fryktes også at mange branner fort kan blusse opp og spre seg videre i det knusktørre landskapet.</p>
      <p>Helsemyndighetene i Sydney har også bedt folk som kan få helseproblemer som følge av støvet om å holde seg innendørs, ettersom dette skaper farlig høy luftforurensning.</p>
    </article>
  </body>
</html>