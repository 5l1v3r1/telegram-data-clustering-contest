<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197210/tsiaras-aystires-poines-gia-tromokratia-paiderastia-plimmelima-i-diataraxi-koinis-isyxias"/>
    <meta property="og:site_name" content="CNN.gr"/>
    <meta property="article:published_time" content="2019-11-13T09:59:02+00:00"/>
    <meta property="og:title" content="Τσιάρας: Αυστηρές ποινές για τρομοκρατία, παιδεραστία - Πλημμέλημα η διατάραξη κοινής ησυχίας"/>
    <meta property="og:description" content="Τσιάρας: Αυστηρές ποινές για τρομοκρατία, παιδεραστία - Πλημμέλημα η διατάραξη κοινής ησυχίας"/>
  </head>
  <body>
    <article>
      <h1>Τσιάρας: Αυστηρές ποινές για τρομοκρατία, παιδεραστία - Πλημμέλημα η διατάραξη κοινής ησυχίας</h1>
      <h2>Στην κρίση της Ολομέλειας της Βουλής τίθεται την Τετάρτη το νομοσχέδιο του υπουργείου Δικαιοσύνης με τις τροποποιήσεις του Ποινικού Κώδικα και του Κώδικα Ποινικής Δικονομίας. Μεταξύ των σημαντικότερων αλλαγών περιλαμβάνονται η αυστηροποίηση των ποινών για τρομοκρατικές επιθέσεις και παιδεραστία, ενώ η διατάραξη κοινής ησυχίας αναβαθμίζεται στο εξής σε πλημμέλημα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:59 , 13 November 2019 - 13:49</p>
      <p>Σε δηλώσεις του, ο υπουργός Δικαιοσύνης, <a href="https://www.cnn.gr/eidhseis/tag/53567/kostas-tsiaras"><b>Κώστας Τσιάρας</b></a>, ανέφερε πως «μετά από μια μεγάλη προσπάθεια ερχόμαστε στην Ολομέλεια, προκειμένου να νομοθετήσουμε τις αλλαγές του Ποινικού Κώδικα».</p>
      <blockquote>«Η προηγούμενη κυβέρνηση εσπευσμένα, μια ημέρα προτού κλείσει η Βουλή, νομοθέτησε για τον <b>Ποινικό Κώδικα</b> δημιουργώντας πολλές <b>ασάφειες</b>, πολλές ανησυχίες και δίνοντας δυνατότητα παραγωγής αποτελεσμάτων που σε μεγάλο βαθμό έγιναν αντικείμενο συζήτησης από μεγάλο μέρος της κοινωνίας», πρόσθεσε ο υπουργός Δικαιοσύνης, στρέφοντας τα «πυρά» του προς τον ΣΥΡΙΖΑ.</blockquote>
      <p>Συνέχισε λέγοντας ότι η ΝΔ ήταν πάντα παρούσα στη διάρκεια της συζήτησης των επικείμενων αλλαγών και μάλιστα συμφωνούσε στο γενικότερο πνεύμα ότι <b>ένας σύγχρονος Ποινικός Κώδικας πρέπει να εναρμονίζεται με τα ευρωπαϊκά δεδομένα</b> και ότι προφανώς πρέπει να κατευθύνεται σε μια λογική ελάφρυνσης των ποινών και σωφρονισμού, αλλά ταυτόχρονα είχε εκφράσει ενστάσεις για ζητήματα που έτυχαν νομοθέτησης από την προηγούμενη κυβέρνηση.</p>
      <p>Σύμφωνα με το ΑΠΕ - ΜΠΕ, ο <b>Κώστας Τσιάρας</b> επισήμανε εξάλλου ότι από την ψήφιση του νέου Ποινικού Κώδικα υπήρξαν αποφάσεις που δημιούργησαν πολλά ερωτήματα και μεγάλη ανησυχία στην ελληνική κοινωνία.</p>
      <blockquote>«Σήμερα ερχόμαστε με αυτή τη νομοθετική παρέμβαση να αντιμετωπίσουμε σχεδόν όλα τα ζητήματα που δημιούργησαν ερωτηματικά και απαντούν σε μεγάλο βαθμό στο περί κοινού δικαίου αίσθημα», ανέφερε.</blockquote>
      <h3>Αυστηρές ποινές για την παιδεραστία</h3>
      <p>Στο νομοσχέδιο κατατέθηκε νωρίτερα σήμερα τροπολογία που <b>αυστηροποιεί τις ποινές για τον βιασμό και τον παιδικό βιασμό</b> και την παράνομη διακίνηση μεταναστών.</p>
      <p><b>Απουσιάζει, ωστόσο, η επαναφορά</b> στον Ποινικό Κώδικα του αδικήματος<b> της κακόβουλης βλασφημίας στα θεία</b>, την οποία είχε εξαγγείλει ο υπουργός Δικαιοσύνης, κατά τη συζήτηση του νομοσχεδίου στην αρμόδια κοινοβουλευτική επιτροπή.</p>
      <h3>Για τις τρομοκρατικές επιθέσεις</h3>
      <p>Σύμφωνα με τον κ. Τσιάρα, «η αντιμετώπιση των ζητημάτων <b>τρομοκρατίας</b>, είναι μια από τις εμβληματικές αλλαγές στον Ποινικό Κώδικα».</p>
      <blockquote>«Ξέρετε πλέον ότι γίνεται κακουργηματική η πράξη της ρίψης μολότοφ απέναντι σε συγκεντρωμένο κόσμο. Αντιμετωπίζονται διαφορετικά όλες αυτές οι πρακτικές οι οποίες είχαν αθωωθεί με βάση το νέο Ποινικό Κώδικα. Υπάρχει αυστηροποίηση του πλαισίου, η οποία συμβαδίζει στη γενικότερη φιλοσοφία, που υπάρχει σε επίπεδο Ευρώπης, για την αντιμετώπιση της τρομοκρατίας. Γι΄ αυτό ενσωματώνουμε και την Οδηγία 541/2107 της ΕΕ σχετικά με την τρομοκρατία και είναι απορίας άξιο, πως η προηγούμενη κυβέρνηση δυστυχώς μια ευρωπαϊκή οδηγία που αφορούσε σε ζητήματα που είχαν έκταση στον ευρωπαϊκό χώρο, δεν το έκανε», δήλωσε ειδικότερα ο υπουργός Δικαιοσύνης, μιλώντας στον ΣΚΑΪ.</blockquote>
      <p>Παράλληλα, αναφέρθηκε και στην υπό όρους απόλυση επισημαίνοντας ότι πλέον, αντί για τα 17 χρόνια, οι πολυισοβίτες θα είναι δυνατό να απολύονται στα 22 χρόνια, εκτός αν έχουν κάνει εργασία, εντός φυλακής, οπότε θα είναι δυνατό να απολύονται στα 20 χρόνια. Χαρακτήρισε εξάλλου εμβληματική αλλαγή τον τρόπο με τον οποίο θα αντιμετωπιστεί από τον Ποινικό Κώδικα η ενεργητική δωροδοκία, ένα ζήτημα, που -όπως είπε- δεν είχε αντιμετωπιστεί, με συνέπεια η Ελλάδα να βρίσκεται στο μικροσκόπιο μεγάλων Οργανισμών, όπως η GRECO και ο ΟΟΣΑ.</p>
      <h3>Διατάραξη κοινής ησυχίας</h3>
      <p>Ο υπουργός Δικαιοσύνης αναφέρθηκε και στην <b>επαναφορά ως πλημμέλημα της διατάραξης κοινής ησυχίας</b>.</p>
      <blockquote>«Θέλω να διαβεβαιώσω ότι <b>πρόθεση της κυβέρνησης</b> είναι να διαφυλάξει ουσιαστικά και <b>να προστατεύσει το συμφέρον του απλού πολίτη</b>. Βλέπουμε με ενδιαφέρον τα ζητήματα που αφορούν τη λειτουργία των καταστημάτων. Πρόθεση μας είναι, σε συνεργασία με το υπουργείο Προστασίας του Πολίτη, να δούμε εκ νέου τη διάταξη που προσδιορίζει τις δυνατότητες λειτουργίας όλων των καταστημάτων», είπε ο υπουργός.</blockquote>
      <p>Επισήμανε δε ότι η κυβέρνηση θέλει να στηρίξει την οικονομική ανάπτυξη και όχι να δημιουργεί εμπόδια στην επιχειρηματικότητα, με πολύ σφιχτά ωράρια που ίσχυσαν στο παρελθόν. Αντιθέτως, η κυβέρνηση θα φροντίσει να μην υπάρξουν τέτοιου είδους προβλήματα αλλά δεν μπορεί και να αφήσει απροστάτευτο το δικαίωμα του πολίτη.</p>
      <h3>Χρήση αποδεικτικών μέσων</h3>
      <p>Με τροπολογία, εξάλλου, εισάγεται <b>διάταξη που δίνει τη δυνατότητα χρήσης παρανόμως κτηθέντος αποδεικτικού υλικού στις περιπτώσεις πράξεων κακουργηματικού χαρακτήρα</b> που υπάγονται στην αρμοδιότητα του Εισαγγελέα Οικονομικού Εγκλήματος ή του Εισαγγελέα Διαφθοράς.</p>
      <p>Με την προτεινόμενη διάταξη εισάγεται ρύθμιση που απηχεί τις προβλέψεις του καταργηθέντος άρθρου 65 του ν. 4356/2015 (σ.σ. η κατάργησή της είχε γίνει από την προηγούμενη κυβέρνηση). «<b>Η ρύθμιση κρίθηκε αναγκαία</b>, προκειμένου να δοθεί η δυνατότητα αξιοποίησης αποδεικτικών μέσων σε υποθέσεις πράξεων κακουργηματικού χαρακτήρα, υπαγομένων στην αρμοδιότητα του Εισαγγελέα Οικονομικού Εγκλήματος ή του Εισαγγελέα Εγκλημάτων Διαφθοράς», αναφέρει η αιτιολογική έκθεση της εν λόγω διάταξης. Σημειωτέον ότι το άρθρο 65 του ν.4356/2015 είχε καταργηθεί με το άρθρο 586 περ. η΄ του Κώδικα Ποινικής Δικονομίας, προκαλώντας αντιδράσεις και από τα κόμματα της αντιπολίτευσης και από μεγάλο μέρος του νομικού κόσμου.</p>
      <h3>Απιστία τραπεζικών στελεχών</h3>
      <p><b>Το ζήτημα της κατ’ έγκληση δίωξης τραπεζικών στελεχών για κακουργηματική απιστία</b>, σε υποθέσεις δανείων, ήταν ζήτημα αντιπαράθεσης της κυβέρνησης με κόμματα της αντιπολίτευσης που έκαναν λόγο για απιστία. Με την τροπολογία που κατατέθηκε σήμερα, από το άρθρο 399 του ΠΚ, «για να μην υπάρχει ανάποδη ανάγνωση του Ποινικού Κώδικα», είπε ο κ. Τσιάρας, «πλέον μετατίθεται στο άρθρο 405 και περιγράφεται με τη γενικότερη φράση ότι<b> η απιστία κατά πιστωτικού ή χρηματοδοτικού ιδρύματος πλέον απαιτεί την έγκληση και δεν λειτουργεί με τη λογική του αυτεπάγγελτου</b>».</p>
      <h3>Τροπολογία ΚΙΝ.ΑΛ. για την απιστία των τραπεζικών στελεχών</h3>
      <p>Tην<b> αποτροπή ακαταδίωκτου για τα τραπεζικά στελέχη</b> σε υποθέσεις κακουργηματικής απιστίας επιδιώκει <b>τροπολογία</b>, που κατατέθηκε την Τετάρτη από πέντε βουλευτές του <b>Κινήματος Αλλαγής</b>.</p>
      <p>Ειδικότερα, οι βουλευτές προτείνουν τη<b> διατήρηση των γενικών καθοδηγητικών κανόνων του Ποινικού Κώδικα</b> (άρθρο 390 ΠΚ), χωρίς την «αδόκιμη» αναφορά σε περιπτώσεις εξαιρέσεων, για την ποινική δίωξη του αδικήματος της κακουργηματικής απιστίας, όταν αυτή στρέφεται κατά τραπεζικού ιδρύματος.</p>
      <p>Με την τροπολογία που κατατέθηκε από τους βουλευτές του Κινήματος Αλλαγής στο νομοσχέδιο με τις τροποποιήσεις στον Ποινικό Κώδικα, προτείνεται να ενταχθεί σε ειδικό νόμο (Ν.4472/2017), ρύθμιση με την οποία για την άσκηση ποινικής δίωξης για το συγκεκριμένο αδίκημα να υπάρχει προηγούμενη βεβαίωση από την ΤτΕ σχετικά με την πρόκληση ζημίας, κατά παράβαση των κανόνων της χρηστής διοίκησης και επιμελούς διαχείρισης.</p>
      <blockquote>«Έτσι, <b>διατηρείται ο κανόνας της αυτεπάγγελτης δίωξης όλων των περιπτώσεων κακουργηματικής απιστίας</b> και, συνεπώς, δεν υπάρχει η δαμόκλειος σπάθη της τρίμηνης προθεσμίας για την υποβολή εγκλήσεως, η οποία αν παρέλθει άπρακτη επιφέρει το ακαταδίωκτο των στελεχών, που επέφεραν εν γνώσει τους βλάβη στην περιουσία του τραπεζικού ιδρύματος», αναφέρουν οι υπογράφοντες την τροπολογία Νάντια Γιαννακοπούλου, Χάρης Καστανίδης, Ευαγγελία Λιακούλη, Γεώργιος Καμίνης, Ανδρέας Λοβέρδος.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/perivallon/story/197265/mystirio-stin-india-xiliades-poylia-vrethikan-nekra-se-limni-kai-kaneis-den-xerei-ton-logo">Μυστήριο στην Ινδία: Χιλιάδες πουλιά βρέθηκαν νεκρά σε λίμνη και κανείς δεν ξέρει τον λόγο</a>
        </li>
        <li>
          <a href="https://www.cnn.gr/oikonomia/epixeiriseis/story/197266/ston-fetino-marathonio-tis-athinas-o-ethelontismos-xeperase-kathe-empodio">Στον φετινό Μαραθώνιο της Αθήνας ο εθελοντισμός ξεπέρασε κάθε εμπόδιο</a>
        </li>
        <li>
          <a href="https://www.cnn.gr/news/politiki/story/197258/kykloi-dendia-adianoito-na-exoyn-symvei-ta-osa-kataggellontai-gia-toys-8-toyrkoys-axiomatikoys">Κύκλοι Δένδια: Αδιανόητο να έχουν συμβεί τα όσα καταγγέλλονται για τους 8 Τούρκους αξιωματικούς</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/53567/kostas-tsiaras">ΚΩΣΤΑΣ ΤΣΙΑΡΑΣ</a>
        </li>
        <li>
          <a href="https://www.cnn.gr/eidhseis/tag/4609/tromokratia">ΤΡΟΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/15116/paiderastia">ΠΑΙΔΕΡΑΣΤΙΑ</a>
        </li>
        <li>
          <a href="https://www.cnn.gr/eidhseis/tag/82423/diataraxh-koinhs-hsyxias">ΔΙΑΤΑΡΑΞΗ ΚΟΙΝΗΣ ΗΣΥΧΙΑΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/683/nomosxedio">ΝΟΜΟΣΧΕΔΙΟ</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/78604/neos-poinikos-kodikas">ΝΕΟΣ ΠΟΙΝΙΚΟΣ ΚΩΔΙΚΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197269/snapshot/2322559.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197253/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197232/snapshot/23.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197264/snapshot/---.jpg"/>
      </figure>
    </article>
  </body>
</html>