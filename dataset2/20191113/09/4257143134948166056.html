<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/marcz-tamas-ezert-teszi-oda-magat-a-vizilabda-valogatott-a-vilagligaban"/>
    <meta property="og:site_name" content="infostart"/>
    <meta property="article:published_time" content="2019-11-13T09:31:45+00:00"/>
    <meta property="og:title" content="Märcz Tamás: ezért teszi oda magát a vízilabda-válogatott a Világligában"/>
    <meta property="og:description" content="Nyolcgólos győzelemmel kezdte szereplését a magyar férfi vízilabda-válogatott a világligában: Märcz Tamás szövetségi kapitány együttese a Komjádi Uszodában 14-6-ra nyert az orosz csapat ellen. A kapitány az InfoRádióban nem csak értékelt."/>
  </head>
  <body>
    <article>
      <h1>Märcz Tamás: ezért teszi oda magát a vízilabda-válogatott a Világligában</h1>
      <address><time datetime="2019-11-13T09:31:45+00:00">13 Nov 2019, 09:31</time> by <a rel="author">Infostart / InfoRádió - Farkas Dávid</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/12/siman-legyozte-az-oroszokat-a-magyar-valogatott"/>
      </related>
      <h3>Nyolcgólos győzelemmel kezdte szereplését a magyar férfi vízilabda-válogatott a világligában: Märcz Tamás szövetségi kapitány együttese a Komjádi Uszodában 14-6-ra nyert az orosz csapat ellen. A kapitány az InfoRádióban nem csak értékelt.</h3>
      <p>Sima győzelemmel kezdte szereplését a magyar férfi vízilabda-válogatott a világligában: Märcz Tamás együttese kedden a Komjádi Uszodában 14-6-ra verte az orosz csapatot.</p>
      <p>"Tettünk azért, hogy ez a mérkőzés ilyen sima legyen, tettünk azért az elmúlt 24, 36 órában, igyekeztünk a legmegfelelőbben gyakorolni pár dolgot. Amit láttunk, az orosz csapat erősségeit, azokat igyekeztünk feltérképezni, illetve a kevés edzéslehetőség során a szükséges taktikai munkát elvégezni" - fogalmazott a látottakat értékelve az InfoRádióban a szövetségi kapitány.</p>
      <p>Az eredményben nem látszik, de ő azért látott hibákat egy-két helyzetben, és a hat között elkerülhető gólok is voltak a kapott oldalon, de aztán javítottak a játékosok, és</p>
      <p>
        <mark>összességében "egészen extra" lett az a védekezés, amit nyújtottak.</mark>
      </p>
      <p>"Jó helyen voltak a blokkok, amikor nem, akkor ott volt mögöttük egy jó kapusteljesítmény Vogel Somától. És nagyon pontosak voltak a befejezések sokszor, talán a nem vártnál is eredményesebb volt a támadójáték" - tette hozzá dicséretként Märcz Tamás.</p>
      <p>A látottakat összefoglalva egy potyagólt kapott a csapat, de elöl többen is dupláztak, Erdélyi Balázs pedig három góllal zárt.</p>
      <p>"Voltak frissebb és kevésbé friss játékosaink, volt, akit előbb kellett lecserélni a szokásosnál, de ezt a nem szakmai közönség nem biztos, hogy látta, mert amikor a vízben voltak, akkor a maximumot nyújtotta mindenki."</p>
      <p>Pozitívnak értékelte azt is, hogy</p>
      <blockquote>"sokan tudtak felelősséget elvinni a mérkőzésen".</blockquote>
      <p>Kicsit a játékosai felé is beszélve elmondta, közeledve az Európa-bajnokság felé "minden egy picit része a kiválasztásnak".</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Vízilabda Világliga - Märcz Tamás</p>
      <figure>
        <audio src="https://infostart.hu/audio/00005/0000510db.mp3"/>
      </figure>
      <p> </p>
    </article>
  </body>
</html>