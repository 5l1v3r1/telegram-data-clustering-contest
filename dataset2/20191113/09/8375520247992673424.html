<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sprava-vab-banku-antikorupciyniy-sud-vidpraviv-kalenskogo-pid-domashniy-aresht-639612.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T09:58:46+00:00"/>
    <meta property="og:title" content="Справа VAB Банку: Антикорупційний суд відправив Каленського під домашній арешт"/>
    <meta property="og:description" content="Микола Каленський є одним із фігурантів справи про заволодіння 1,2 млрд грн кредиту, наданого ПАТ «ВіЕйБі Банк»"/>
  </head>
  <body>
    <article>
      <h1>Справа VAB Банку: Антикорупційний суд відправив Каленського під домашній арешт</h1>
      <address>
        <time datetime="2019-11-13T09:58:46+00:00">13 Nov 2019, 09:58</time>
      </address>
      <h4>Микола Каленський є одним із фігурантів справи про заволодіння 1,2 млрд грн кредиту, наданого ПАТ «ВіЕйБі Банк»</h4>
      <p>Вищий антикорупційний суд обрав запобіжний захід у вигляді цілодобового домашнього арешту члену ради НБУ Миколі Каленському, який є одним із фігурантів справи про заволодіння 1,2 млрд грн кредиту, наданого ПАТ «ВіЕйБі Банк». Про це повідомляє <a href="https://www.ukrinform.ua/rubric-economy/2817204-zniknenna-milarda-nbu-antikorupcijnij-sud-vidpraviv-kalenskogo-pid-domasnij-arest.html">«Укрінформ»</a>.</p>
      <p>Сторона захисту заявляла про необґрунтованість обвинувачень і неможливість тримання підозрюваного під вартою з огляду на його вік та фізичний стан, проте Каленський залишався в статусі тимчасово затриманого.</p>
      <p>Обвинувачення на адресу Каленського полягають у його згоді із завищеною оцінкою майна, тоді як, згідно з версією слідства, була інформація щодо його недостатності для видачі кредиту на таку суму.</p>
      <p>Прокурор клопотав про взяття Каленського під варту на 60 днів з альтернативою внесення застави 20 млн грн, а також про вилучення паспортів і носіння електронного браслета.</p>
      <p>Нагадаємо, Вищий антикорупційний суд України <a href="https://glavcom.ua/news/sud-zaareshtuvav-kolishnyu-ochilnicyu-departamentu-nacbanku-639599.html">заарештував на два місяці колишню директорку генерального департаменту банківського нагляду Національного банку Аллу Шульгу</a> в справі про розкрадання 1,2 млрд грн кредиту Нацбанку.</p>
      <p>Як відомо, правління Нацбанку <a href="https://glavcom.ua/news/pravlinnya-nacbanku-prosit-sud-vzyati-na-poruki-chlena-radi-nbu-kalenskogo-639507.html">просить суд взяти на поруки члена ради НБУ Каленського</a>.</p>
      <p>Як повідомлялося, 11 листопада <a href="https://glavcom.ua/news/rozkradannya-12-mlrd-grn-nabu-povidomilo-pro-zatrimannya-posadovciv-nacbanku-639271.html">НАБУ повідомило про підозру вісьмом колишнім та чинним працівникам Нацбанку</a> у справі про заволодіння 1,2 млрд грн стабілізаційного кредиту для ПАТ «ВіЕйБі Банк».</p>
      <p>Спеціалізована антикорупційна прокуратура направила до Вищого антикорупційного суду клопотання про обрання підозрюваним запобіжних заходів у вигляді тримання під вартою з альтернативою внесення застави від 2,5 млн гривень до 30 млн гривень.</p>
      <p>Серед підозрюваних – колишній перший заступник голови НБУ, колишній директор Генерального департаменту банківського нагляду; колишній виконувач обов’язків начальника управління Нацбанку України по м. Києву та Київській області, колишні посадовці ПАТ «ВіЕйБі Банк» - голова спостережної ради, заступник голови правління банку та троє посадових осіб приватних компаній, пов’язаних з бенефіціарними власниками ПАТ «ВіЕйБі Банк».</p>
      <p>За повідомленнями ЗМІ, у справі фігурує голова правлення Райффайзен банку <a href="https://glavcom.ua/news/nabu-priyshlo-v-ofis-v-rayffayzen-banku-dlya-zatrimannya-glavi-pravlinnya-zmi-639266.html">Олександр Писарук</a>. До 2015 року він обіймав посаду заступника голови Нацбанку.</p>
      <related>
        <a href="https://glavcom.ua/news/sud-zaareshtuvav-kolishnyu-ochilnicyu-departamentu-nacbanku-639599.html"/>
        <a href="https://glavcom.ua/news/pravlinnya-nacbanku-prosit-sud-vzyati-na-poruki-chlena-radi-nbu-kalenskogo-639507.html"/>
        <a href="https://glavcom.ua/news/sprava-vab-banku-sud-vidklav-obrannya-zapobizhnogo-zahodu-chlenu-radi-nbu-kalenskomu-639512.html"/>
      </related>
    </article>
  </body>
</html>