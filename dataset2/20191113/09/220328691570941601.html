<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/byudzhet-2020-pitsa-s-shunka-i-parmezan-406608.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T09:11:59+00:00"/>
    <meta property="og:title" content="Бюджет 2020 - пица с шунка и пармезан"/>
    <meta property="og:description" content="Бюджетът за следващата година ще е балансиран, обеща Менда Стоянова"/>
  </head>
  <body>
    <article>
      <h1>Бюджет 2020 - пица с шунка и пармезан</h1>
      <address><time datetime="2019-11-13T09:11:59+00:00">13 Nov 2019, 09:11</time> by <a rel="author">Редактори</a></address>
      <p>Балансиран бюджет, който ще е "пица с шунка и пармезан" - така председателката на бюджетната комисия в парламента Менда Стоянова определи пред бТВ новият план за финансите на държавата за 2020 година.</p>
      <p>Напомняйки за култовата фраза на Симеон Дянков за бюджет 2010, който приличал на "малка постна пица", сега "бюджет 2020 ще е пица с шунка и пармезан", бяха точните думи на Стоянова.</p>
      <p>Бюджетът за 2020 година ще е балансиран. Предвижда се дефицитът в края на другата година да бъде нула. Това е правилната политика - колкото изкарваш, толкова да харчиш.</p>
      <p>Разбира се има и други мнения, главно от БСП, но те се разминават фундаментално с икономическите виждания на ГЕРБ, каза шефката на финансовата комисия.</p>
      <p>"Но няма как да има равно разпределение на средствата. Повече средства ще има за работещите, развиващите се сектори, образование, здравеопазване. Това е една последователна политика по доходите на правителството.</p>
      <p>Бюджетните заплати изоставаха от заплатите в частния сектор и можеше да има отлив на кадри. Това е причината да има ръст с 10% на всички бюджетни заплати. Правителството категорично се е обединило около приоритета образование.</p>
      <p>2016 година стартовата заплата на учителите е била малко над 600 лева. За 2020 година се предвижда тази заплата да е над 1000 лева", разкри Стоянова.</p>
      <p>"В здравеопазването отново има ръст на средствата с близо 500 млн. лева. България е страната с един от най-висок достъп до професионално медицинско обслужване. Може би самата здравна система трябва да се промени, но що се отнася до парите те всяка година растат.</p>
      <p>Минималната работна заплата също ще се увеличи.Тя ще стане 610 лева. Следващата година според мен няма да има много излишъци, защото знаете, че имахме разходи за закупуване на нови самолети", завърши тя.</p>
    </article>
  </body>
</html>