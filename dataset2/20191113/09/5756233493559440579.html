<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621287/%D8%B3%D8%AE%D9%86%DA%AF%D9%88%DB%8C-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A7%DB%8C%D8%B1%D8%A7%D9%86-%D8%A7%D8%B2-%D9%87%D9%85%D9%87-%D8%AA%D9%88%D8%A7%D9%86-%D8%AE%D9%88%D8%AF-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D9%81%D8%B6%D8%A7%DB%8C-%DA%AF%D9%81%D8%AA%E2%80%8C%D9%88%DA%AF%D9%88-%D8%AF%D8%B1-%D9%85%D9%86%D8%B7%D9%82%D9%87-%D8%A7%D8%B3%D8%AA%D9%81%D8%A7%D8%AF%D9%87-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T09:53:00+00:00"/>
    <meta property="og:title" content="سخنگوی وزارت خارجه: ایران از همه توان خود برای ایجاد فضای گفت‌وگو در منطقه استفاده می‌کند"/>
    <meta property="og:description" content="سخنگوی وزارت امور خارجه گفت: جمهوری اسلامی همواره بر اهمیت گفت‌وگو و مذاکره سیاسی به عنوان یگانه راه حل مشکلات و مسائل منطقه تاکید داشته و از همه توان خود برای ایجاد فضای گفت‌وگو میان کشورهای منطقه استفاده می‌کند."/>
  </head>
  <body>
    <article>
      <h1>سخنگوی وزارت خارجه: ایران از همه توان خود برای ایجاد فضای گفت‌وگو در منطقه استفاده می‌کند</h1>
      <address>
        <time datetime="2019-11-13T09:53:00+00:00">13 Nov 2019, 09:53</time>
      </address>
      <p>
        <i>سخنگوی وزارت امور خارجه گفت: جمهوری اسلامی همواره بر اهمیت گفت‌وگو و مذاکره سیاسی به عنوان یگانه راه حل مشکلات و مسائل منطقه تاکید داشته و از همه توان خود برای ایجاد فضای گفت‌وگو میان کشورهای منطقه استفاده می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش اداره کل اطلاع رسانی و امور سخنگویی وزارت امور خارجه،«سیدعباس موسوی» روز چهارشنبه در پاسخ به پرسش خبرنگاران درخصوص اظهارات یک مسئول اماراتی مبنی بر عدم تمایل این کشور بر تشدید بحران و حل مشکلات بر اساس گفت و گو و اجتناب از وقوع جنگ در منطقه اظهار داشت: جمهوری اسلامی همواره بر اهمیت گفت وگو و مذاکره سیاسی به عنوان تنها راه حل مشکلات و مسائل منطقه تاکید داشته و از همه توان خود برای ایجاد فضای گفت وگو بین کشورهای منطقه استفاده و در این عرصه پیش قدم بوده است.</p>
      <figure>
        <img src="https://aftabnews.ir/files/fa/news/1398/8/22/358763_392.jpg"/>
      </figure>
      <p>وی افزود: پیشنهاد "تشکیل مجمع گفت وگوهای منطقه‌ای" و "پیمان عدم تجاوز " و همچنین نهایتا رونمایی از "پویش صلح هرمز " در هفتاد و چهارمین نشست مجمع عمومی سازمان ملل توسط رئیس جمهور اسلامی ایران در این چارچوب است.</p>
      <p>سخنگوی وزارت امور خارجه با اشاره به ارائه " پویش صلح هرمز " به سران کشورهای حاشیه جنوبی خلیج فارس و عراق افزود: این طرح بر امنیت مشترک ما و کشورهای همسایه مبتنی بر پایبندی به اصول مشترک از جمله خودداری از تهدید به استفاده از زور، حل بحران‌ها به شکل مسالمت آمیز، احترام به حاکمیت کشورها و خودداری از دخالت در امور داخلی کشورها و حق تعیین سرنوشت ملت ها تاکید دارد.</p>
      <p>موسوی با تاکید بر این نکته که جمهوری اسلامی ایران معتقد است با آغاز این فرایند ضمن احترام به اختلاف نظرها، منافع مشترک همۀ کشورهای منطقه تأمین می شود، عنوان داشت: جمهوری اسلامی ایران امیدوار است کشورهای منطقه با پذیرش پویش صلح هرمز و شروع گفتگوهای جامع و فراگیر منطقه ای، ریشه اختلافات در این منطقه را بخشکانند و در راستای حل بحران های منطقه گام های عملی، جدی و موثر بردارند.</p>
    </article>
  </body>
</html>