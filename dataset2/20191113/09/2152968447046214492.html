<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/13/dve-versii-za-incidenta-s-tramvaia-problem-sys-strelkata-ili-skorost.429447"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T09:25:00+00:00"/>
    <meta property="og:title" content="Две версии за инцидента с трамвая: Проблем със стрелката или скорост?"/>
    <meta property="og:description" content="Пострадалата жена е в &quot;Пирогов&quot; със счупен крак | Dnes.bg"/>
  </head>
  <body>
    <article>
      <h1>Две версии за инцидента с трамвая: Проблем със стрелката или скорост?</h1>
      <h2>Пострадалата жена е в "Пирогов" със счупен крак</h2>
      <address><time datetime="2019-11-13T09:25:00+00:00">13 Nov 2019, 09:25</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Жената, която вчера беше блъсната от трамвай в столицата е без опасност за живота. Тя е настанена в „Пирогов”  със счупен крак.</p>
      <p>Малко преди 12:30 ч. мотриса, движеща се в посока ул. "Алабин” към Съдебната палата, дерайлира и удря жената.</p>
      <related>
        <a href="https://www.dnes.bg/sofia/2019/11/12/jena-e-ranena-pri-derailiraneto-na-tramvai-v-sofiia.429376"/>
      </related>
      <p>Работи се по две версии за инцидента – повреда в стрелката, която определя посоката на движение и несъобразена скорост, която е 10 км/ч.</p>
      <p>Инж. Иво Василев от Столичен електротранспорт обясни пред bTV, че стрелката, която е с автоматичен режим на отваряне, е в пълна изправност. Той обясни, че ватманката на трамвая не е успяла да задейства автоматично стрелката.</p>
      <p>По думите на Василев жената е била в шоково състояние и не е могла да обясни какво точно се е случило. Експертът заяви, че се е наложило тя да слезе от трамвая и ръчно да манипулира стрелката.</p>
      <p>Инженерът подчерта, че в стрелката е имало пясък, който се пуска от спирачните системи на мотрисите при буксуване.</p>
      <p>"В стрелката е имало пясък, който е трябвало да бъде почистен, преди стрелката да бъде отворена. Жената най-вероятно е помислила, че стрелката е отворена. При тръгването механизмът се разцепва, което води до дерайлирането”, изтъкна той.</p>
      <p>Тепърва предстоят експертизи, които ще покажат дали ватманката има вина за инцидента и дали съответната стрелка е работела.</p>
    </article>
  </body>
</html>