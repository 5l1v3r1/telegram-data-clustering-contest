<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546947.html/%D8%A7%D8%AD%D8%AA%D9%85%D8%A7%D9%84-%D8%A7%D8%B5%D9%84%D8%A7%D8%AD%D8%A7%D8%AA-%D8%AF%D8%B1-%D8%B7%D8%B1%D8%AD-%D8%AC%D8%AF%DB%8C%D8%AF-%D8%AA%D8%B1%D8%A7%D9%81%DB%8C%DA%A9"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T09:41:00+00:00"/>
    <meta property="og:title" content="احتمال اصلاحات در طرح جدید ترافیک"/>
    <meta property="og:description" content="مدیرعامل سازمان حمل و نقل و ترافیک شهرداری تهران از احتمال انجام اصلاحات در طرح جدید ترافیک خبر داد."/>
  </head>
  <body>
    <article>
      <h1>احتمال اصلاحات در طرح جدید ترافیک</h1>
      <address>
        <time datetime="2019-11-13T09:41:00+00:00">13 Nov 2019, 09:41</time>
      </address>
      <p>مدیرعامل سازمان حمل و نقل و ترافیک شهرداری تهران از احتمال انجام اصلاحات در طرح جدید ترافیک خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ یوسف حجت، مدیرعامل سازمان حمل و نقل و ترافیک شهرداری تهران در گفت‌وگو با فارس، درباره استقبال از طرح‌های جدید ترافیکی در پایتخت اظهار داشت: طرح جدید ترافیک تحت عنوان کاهش آلودگی هوا پس از انجام پژوهش‌های فراوان اجرایی شد و به نظر ما این طرح بسیار موفق بوده است و نمی‌توان با چند روز آلوده شدن هوا تصمیم گرفت طرح را عوض کرد.</p>
      <p>  وی افزود: روزانه 8 میلیون عکس از پلاک خودروها در قالب طرح ترافیک گرفته و تحلیل می‌شود و بررسی خواهد شد که کدام یک از خودروها تردد آنها بر اساس استفاده از سهمیه 20 روز تردد رایگان بوده است.    باطن طرح جدید ترافیک مشابه ظاهرش نیست   مدیرعامل سازمان حمل و نقل و ترافیک شهرداری تهران بیان داشت: طرح جدید ترافیک پشتوانه پیچیده‌ای دارد و باطنش همچون ظاهرش نیست و برای اینکه این طرح عوض شود نیاز به کار پژوهشی است.   حجت با اشاره به اینکه 14 سال ساعات ترافیک زوج و فرد مشابه طرح کاهش آلودگی هوا بود و کسی اعتراضی نداشت، گفت: انتقادات و استدلالات باید به درستی انجام شود البته این طرح نیاز به اصلاحات جزئی دارد همچون اینکه شاید جای برخی دوربین‌ها را باید عوض کنیم یا خیابانی خارج یا داخل طرح شود.     تهرانی‌ها با طرح ترافیک کنارآمده‌اند   وی تصریح کرد: مشابه طرح جدید ترافیک در دنیا با این پیشرفتگی وجود ندارد و مردم هم این طرح را پذیرفته و با آن کنار آمده‌اند چرا که  2 و نیم میلیون نفر در تهران در سامانه تهران من ثبت نام کرده‌اند. همچنین آمارها نشان می‌دهد مردم به خوبی توانسته‌اند ترافیک را مدیریت کنند.   مدیرعامل سازمان حمل و نقل و ترافیک شهرداری تهران گفت: در سال 96 به طور متوسط کسانی که وارد طرح شده‌اند روزانه 26 هزار تومان هزینه پرداخت کردند و امسال این رقم به طور متوسط به 20 هزار تومان رسیده است. بنابراین طرح ترافیک ارزان شده و منابع مالی ما کاهش یافته است. ولی با آن موافقیم تا شهر بهتر اداره شود.   هم چیز گران شده به غیر از نرخ طرح   حجت افزود: دریافتی شهرداری از طرح ترافیک به دلیل ارائه تسهیلات کاهش یافته است از جمله تخفیف 25 درصدی برای دارا بودن معاینه فنی برتر، تخفیف در ساعات غیر پیک، تخفیف پرداخت به موقع عوارض و تخفیف برای ساکنان محدوده طرح که همه این موضوعات درآمد ما را کاهش داده است و می توان گفت نرخ طرح کاهش یافته است.   وی بیان داشت: برخی هیچ کار کارشناسی انجام نداده و تنها می‌گویند طرح گران شده ولی ما اسناد رسمی داریم که این چنین نیست. همچنین طرح ایجاد محدوده محسوب نمی‌شود و روشی برای مدیریت تردد در پایتخت است.   دلیل تشدید ترافیک در نیمه آبان   مدیرعامل سازمان حمل و نقل و ترافیک شهرداری تهران با اشاره به اینکه گفته می‌شود طرح ترافیک سبب تشدید ترافیک شده است گفت: هفته پیش شوک ترافیکی داشتیم که برداشت مشترک ما و پلیس تعطیلات سنگین و انباشته شدن فعالیت‌های مردم، شهروندان برای هفته پس از آن است و این موضوع سبب شد تهران با افزایش بیش از حد ترافیک همراه باشد.   انتهای پیام/</p>
    </article>
  </body>
</html>