<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/manovra-gualtieri-asili-nido-gratis-nel-2020-renzi-vs-governo-ora-legge-no-tax/1948530/"/>
    <meta property="og:site_name" content="IlSussidiario"/>
    <meta property="article:published_time" content="2019-11-13T09:03:05+00:00"/>
    <meta property="og:title" content="ASILI NIDO GRATIS DAL 1 GENNAIO 2020/ Manovra, come funziona e per chi: la domanda"/>
    <meta property="og:description" content="&quot;Asili nido gratis dal 1 gennaio&quot;, Gualtieri annuncia la Manovra 2020: come funziona, quali sono le novità e i requisiti. Come presentare la domanda?"/>
  </head>
  <body>
    <article>
      <h1>ASILI NIDO GRATIS DAL 1 GENNAIO 2020/ Manovra, come funziona e per chi: la domanda</h1>
      <h2>“Asili nido gratis dal 1 gennaio”, Gualtieri annuncia la Manovra 2020: come funziona, quali sono le novità e i requisiti. Come presentare la domanda?</h2>
      <address><time datetime="2019-11-13T09:03:05+00:00">13 Nov 2019, 09:03</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Non essendo la <a href="https://www.ilsussidiario.net/news/scenario-cosi-litalia-puo-prevenire-la-catastrofe-economico-ambientale/1947594/"><b>Manovra ancora incardinata</b> </a>e soprattutto approvata in Parlamento, tutto ancora può cambiare ma quello che è certo è l’impegno profuso dal Governo Conte-2 per far partire già dal 1 gennaio 2020 la misura sugli asili nido gratis per la maggiorparte delle famiglie italiane. Al momento ancora non sono stati prodotti né i <b>requisiti principali</b> né la procedura per inviare la domanda molto probabilmente all’Inps: «<i>Questo Governo, quale prima misura di intervento a favore delle famiglie con redditi bassi e medi, si adopererà con le Regioni per azzerare totalmente le rette per la frequenza di asili nido e micro nidi a partire dall’anno scolastico 2020-2021 e per ampliare contestualmente l’offerta dei posti disponibili, soprattutto nel Mezzogiorn</i>o», aveva detto pochi giorni fa il <b>Premier Conte</b> prima del via libera del CdM alla misura sugli asili nido gratis. La retta dell’asilo già oggi ha dei diversi sostegni a seconda della Regione in cui si abita, ma il <b>costo “zero” è praticamente impossibile</b> dovunque: il tentativo del Governo è quello di renderlo, almeno per le fasce medio-basse, gratuito superando la pessima statistica di un bambino su 10 che usufruisce del servizio di asilo nido pubblico. Ad oggi il <a href="https://www.ilsussidiario.net/news/bonus-bebe-2020-news-premio-da-800-euro-assegno-mensile-e-incentivi-ai-nidi/1939920/"><b>Bonus Nido</b></a> già precede che le famiglie possano recuperare quanto speso per l’asilo fino ad un massimo di <b>1500 euro</b> all’anno: come riporta la misura del precedenti Governi, «<i>fino a <b>136,36€ mensili</b>, quindi, la retta del nido la paga lo Stato, con il cittadino che qualche mese dopo otterrà il rimborso di quanto speso</i>». Ora però dovrebbe invertirsi la rotta, senza che sia il genitore ad anticipare tutto ma con lo Stato/il Comune/la Regione che paga direttamente la quota: resta da capire<b> in che modo, da che reddito partirà e con che modalità</b>. Non poche questioni, insomma.</p>
      <h4>GUALTIERI “ASILI NIDO GRATIS DAL 2020”</h4>
      <p>La <a href="https://www.ilsussidiario.net/news/scenario-folli-la-fine-di-m5s-cambia-il-destino-di-conte-ilva-e-pd/1948190/"><b>crisi dell’ex Ilva</b> </a>ha fatto passare in secondo piano, per ora, le difficoltà interne del governo sulla <a href="https://www.ilsussidiario.net/news/manovra-e-politica-ecco-gli-zero-virgola-e-le-lotte-nel-governo-che-bloccano-il-pil/1947678/"><b>Manovra di Bilancio 2020</b></a> approdata in Parlamento da una settimana: oggi il Ministro dell’Economia <a href="https://www.ilsussidiario.net/news/troppe-tasse-mattarella-boccia-la-manovra-di-gualtieri-e-conte/1942037/"><b>Roberto Gualtieri</b></a> è intervenuto nella <b>Commissione Bilancio</b> (riunite di Camera e Senato) per presentare <a href="https://www.ilsussidiario.net/news/vertice-governo-manovra-e-legge-elettorale-crisi-pd-m5s-frattura-di-maio-conte/1942830/"><b>l’impianto della Finanziaria</b></a> sulla quale <b>Pd, M5s, LeU e Italia Viva</b> dovranno cercare di trovare la quadra tra emendamenti e norme in vista del più che probabile voto di fiducia di dicembre. «<i>Vi sarà una riduzione di 7,1 miliardi della pressione fiscale rispetto all’anno precedente</i>», rilancia il Ministro in audizione, sottolineando «<i>Il nostro intervento riduce le tasse rispetto a quelle previste in legislazione dal governo precedente e le riduce anche al netto dell’Iva, disinnescando l’aumento automatico per il 2020</i>». Il titolare del Mef ha poi difeso <a href="https://www.ilsussidiario.net/news/dietro-le-quinte-la-vera-manovra-e-la-rinuncia-di-conte-e-gualtieri/1931504/"><b>l’impegno del Governo Conte-2</b></a> sul fronte del <b>cashless</b>, ribadendo come «<i>L’aumento del gettito ci consentirà di incrementare il fondo per la riduzione della pressione fiscale e di ridurre il carico fiscale</i>». Con il nome di “Italia Cashless”, le misure messe a punto da Conte e Gualtieri andranno ad incrementare i pagamenti digitali e il <a href="https://www.ilsussidiario.net/news/dentro-la-manovra-le-clientele-che-impediscono-a-m5s-e-pd-di-ridurre-la-spesa/1944615/"><b>minor uso del contante:</b></a> «<i>È opportuno che il governo abbia deciso di fare seriamente la lotta all’evasione fiscale e di farne una priorità della manovra. È certificato che azioni in questo ambito possono dare risultati importanti anche nel breve periodo, come ha dimostrato il successo della fatturazione elettronica</i>». Sono circa 3,2 miliardi di euro i calcoli sulle misure di lotta all’evasione fiscale.</p>
      <h4>RENZI “AVVISA” IL GOVERNO: “SERVE MANOVRA NO TAX”</h4>
      <p>Importante l’annuncio fatto dal Ministro Gualtieri poi sul fronte dei <b>bonus per le famiglie</b>: sebbene non vi sia il “maxi bonus” voluto da <b>Italia Viva di Matteo Renzi,</b> il Governo ha trovato alcuni fondi per misure che possano sgravare il gettito delle famiglie alle prese con bambini piccoli. «<i>Con il <a href="https://www.ilsussidiario.net/news/famiglie-politica-campiglio-asili-nido-e-assegni-non-bastano-a-salvare-litalia/1925281/"><b>bonus per gli asili nido</b></a> la Manovra consentirà la sostanziale gratuità degli asili nido per la grande maggioranza delle famiglie italiane e sarà importante anche dal punto di vista del sostegno all’occupazione femminile</i>». La misura annunciata da Gualtieri scatterà dal primo gennaio e in tutto nel prossimo triennio si stanziano «<i>2,8 miliardi in più per la famiglia e si prevede anche l’aumento dei posti al nido</i>». Sui temi delicati – per gli scontri interni alla maggioranza – <a href="https://www.ilsussidiario.net/news/manovra-tasse-la-verita-sulla-plastica-cattiva-che-si-vuol-colpire/1946083/"><b>Plastic Tax</b></a> e auto aziendali, il Ministro ha sottolineato «l<i>a <a href="https://www.ilsussidiario.net/news/spillo-liva-occulta-dietro-alle-tasse-su-plastica-e-zucchero/1941689/"><b>tassa sulla plastica</b></a> deve essere migliorata e riformulata per evitare effetti negativi su una filiera produttiva molto importante. Abbiamo avviato una riflessione tecnica e auspichiamo che il Parlamento intervenga per migliorare questa misura</i>». Sulle <a href="https://www.ilsussidiario.net/news/tassa-su-auto-aziendali-in-manovra-2020-dal-30-al-60-bufera-governo-ma-conte/1944133/"><b>auto e il fringe benefit</b></a> invece Gualtieri chiarisce «<i>numeri fantasiosi quelli fatti negli scorsi giorni, il provvedimento riguarda 300mila auto. La tassa sulle auto aziendali non è una tassa, ma una rimodulazione di un sussidio pubblico che oggi in Italia è tra i più alt</i>i». La ratio – sostiene Gualtieri –  è «<i>legare l’incentivo pubblico oggi dato in modo indistinto alla riduzione delle emissioni inquinanti e fare in modo di incentivare le vetture a basse emissioni</i>». In attesa dei lavori parlamentari al via, arrivano già i primi distinguo da una parte della maggioranza: nello specifico è <a href="https://www.ilsussidiario.net/news/manovra-ministro-gualtieri-critiche-maggioranza-sorprendono-sono-come-salvini/1944700/"><b>Matteo Renzi da Italia Viva che a distanza “smentisce” Gualtieri</b></a> «<i>C’è un dato di fatto oggettivo. La situazione economica del Paese non è rosea. Tutto ristagna. E il problema non è la legge di bilancio – su cui continueremo la nostra battaglia #NoTax – ma la situazione di incertezza sugli investimenti. Per questo do a tutti appuntamento a Torino, venerdì 15 novembre»</i>, scrive l’ex premier anticipando l’iniziativa di Iv dal titolo «<i>Shock! Le proposte di Italia viva per rilanciare l’economia</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/scenario-il-doppio-ribaltone-in-ue-che-lascia-da-solo-il-governo-conte/1948937/"/>
        <a href="https://www.ilsussidiario.net/news/retroscena-autonomia-un-aiutino-di-boccia-a-bonaccini-per-non-perdere-lemilia/1949094/"/>
        <a href="https://www.ilsussidiario.net/news/sondaggi-politici-lega-al-326-sale-pd-ma-crolla-m5s-al-16-crisi-della-sinistra/1948699/"/>
        <a href="https://www.ilsussidiario.net/news/legge-elettorale-pd-m5s-proporzionale-correttivi-no-maggioritario-lega-renzi/1949014/"/>
        <a href="https://www.ilsussidiario.net/news/silvio-berlusconi-da-maurizio-costanzo-manco-con-la-bomba-ti-ho-tolto-dalla-tv/1948590/"/>
        <a href="https://www.ilsussidiario.net/news/dietro-le-quinte-il-piano-di-lega-e-pd-per-mettere-le-mani-sulla-legge-elettorale/1948649/"/>
      </related>
    </article>
  </body>
</html>