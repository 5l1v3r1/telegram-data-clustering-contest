<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/13/shef-na-banka-v-hyrvatiia-oprazni-trezora-i-duhna-s-1-5-mln.429493"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T21:29:00+00:00"/>
    <meta property="og:title" content="Шеф на банка в Хърватия опразни трезора и духна с €1,5 млн."/>
    <meta property="og:description" content="Предполага се, че е избягал в съседна Босна и Херцеговина | Dnes.bg"/>
  </head>
  <body>
    <article>
      <h1>Шеф на банка в Хърватия опразни трезора и духна с €1,5 млн.</h1>
      <h2>Предполага се, че е избягал в съседна Босна и Херцеговина</h2>
      <address><time datetime="2019-11-13T21:29:00+00:00">13 Nov 2019, 21:29</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Директор на банка в хърватския град Върлика е изчезнал с най-малко 11 милиона куни /близо 1,5 милиона евро/, които отмъкнал от банковия трезор, съобщава в. "Слободна Далмация".<br/><br/>Кражбата била открита в понеделник сутринта, когато директорът не дошъл на работа. <br/><br/>Колегите му не успели да се свържат с него и се притеснили, защото помислили, че е нападнат и дори отвлечен. <br/><br/>Когато обаче отворили трезора, видели, че е празен. От него липсвали 11 милиона куни в местна и чуждестранна валута.<br/><br/>Служителите на банката веднага уведомили полицията.<br/><br/>Предполага се, че директорът е изпразнил трезора в петък, а тъй като банката не работи в събота и неделя, е имал достатъчно време да подготви бягството си.<br/><br/>Хърватските медии пишат, че той най-вероятно е избягал в Босна и Херцеговина, а полицията трябва да установи дали е останал там или е продължил за друга държава, предаде БТА.<br/> </p>
    </article>
  </body>
</html>