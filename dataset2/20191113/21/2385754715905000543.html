<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597234/mogkerinina-ginei-safes-oti-i-kyriarxia-tis-kyprou-prepei-na-einai-sevasti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T21:36:00+00:00"/>
    <meta property="og:title" content="Μογκερίνι:Nα γίνει σαφές ότι η κυριαρχία της Κύπρου πρέπει να είναι σεβαστή"/>
    <meta property="og:description" content="Την εκτίμηση ότι &quot;είναι επείγον να επαναληφθούν ουσιαστικές συνομιλίες διευθέτησης με στόχο την επανένωση της νήσου&quot;, απηύθυνε σήμερα η Υπάτη Εκπρόσωπος της..."/>
  </head>
  <body>
    <article>
      <h1>Μογκερίνι:Nα γίνει σαφές ότι η κυριαρχία της Κύπρου πρέπει να είναι σεβαστή</h1>
      <address><time datetime="2019-11-13T21:36:00+00:00">13 Nov 2019, 21:36</time> by <a rel="author">sigmalive</a></address>
      <p>Την εκτίμηση ότι "είναι επείγον να επαναληφθούν ουσιαστικές συνομιλίες διευθέτησης με στόχο την επανένωση της νήσου", απηύθυνε σήμερα η Υπάτη Εκπρόσωπος της ΕΕ για την εξωτερική πολιτική και Αντιπρόεδρος της Κομισιόν, Φεντερίκα Μογκερίνι, ενημερώνοντας τους Ευρωβουλευτές για τις πρόσφατες αποφάσεις του Συμβουλίου των Υπουργών Εξωτερικών σε συζήτηση στην ολομέλεια για τις παράνομες τουρκικές γεωτρήσεις.</p>
      <p>"Πρόκειται για επίκαιρη συζήτηση σε αυτό το Κοινοβούλιο. Μου δίνει μια καλή ευκαιρία να σας ενημερώσω για το έργο που κάναμε, όχι μόνο από την πλευρά της Επιτροπής, αλλά και από την πλευρά του Συμβουλίου. Την περασμένη Δευτέρα, εγκρίναμε στο Συμβούλιο Εξωτερικών Υποθέσεων ένα πλαίσιο για περιοριστικά μέτρα για τις γεωτρήσεις της Τουρκίας στην Ανατολική Μεσόγειο", δήλωσε η Φ.Μογκερίνι.</p>
      <p>"Η απόφαση αυτή καθιστά δυνατή την επιβολή κυρώσεων σε άτομα και οντότητες που είναι υπεύθυνες για μη εξουσιοδοτημένες δραστηριότητες γεώτρησης στην Κύπρο, στην Αποκλειστική Οικονομική Ζώνη ή στην ηπειρωτική υφαλοκρηπίδα", συμπλήρωσε.</p>
      <p>"Θα θυμάστε πώς φτάσαμε εκεί. Στις αρχές Μαΐου, η Τουρκία έστειλε ένα πρώτο πλοίο-γεωτρύπανο στην Αποκλειστική Οικονομική Ζώνη της Κύπρου και στην συνέχεια ένα άλλο τον Ιούνιο", υπενθύμισε.</p>
      <p>"Από την αρχή, υπήρχε κοινή κοινή θέση της Ευρωπαϊκής Ένωσης σχετικά με το θέμα. Ενεργούσαμε, πρώτα απ `όλα, σε πλήρη αλληλεγγύη με την Κύπρο, συμπεριλαμβανομένου του υψηλότερου επιπέδου - στο επίπεδο του Ευρωπαϊκού Συμβουλίου με τους αρχηγούς κρατών και κυβερνήσεων της Ευρωπαϊκής Ένωσης", τόνισε.</p>
      <p>"Στη συνέχεια, τον Ιούλιο, το Συμβούλιο αποφάσισε μια πρώτη απάντηση, αναστέλλοντας τους διαλόγους μας υψηλού επιπέδου με την Τουρκία, τις διαπραγματεύσεις για τη συνολική συμφωνία αεροπορικών μεταφορών και εγκρίνοντας την πρόταση της Επιτροπής για μείωση της προενταξιακής βοήθειας προς την Τουρκία για το 2020", υπενθύμισε η Φ.Μογκερίνι.</p>
      <p>"Το Συμβούλιο ζήτησε, επίσης, από την Επιτροπή και την Υπηρεσία Εξωτερικής Δράσης τον Ιούλιο να εργαστούν για περαιτέρω επιλογές για στοχοθετημένα μέτρα σε περίπτωση που η Τουρκία συνεχίσει τις παράνομες δραστηριότητες γεώτρησης", είπε προς τα μέλη του ΕΚ.</p>
      <p>"Είμαστε συνεχώς σε επαφή με τους Τούρκους ομολόγους μας σε όλα τα επίπεδα, περνώντας μηνύματα προς την τουρκική πλευρά για την ανάγκη αποκλιμάκωσης", τόνισε η Φ.Μογκερίνι και σημείωσε ότι "ωστόσο, η Τουρκία αποφάσισε να συνεχίσει τις δραστηριότητές της και ακόμη και να προχωρήσει περαιτέρω - στο τεμάχιο 7, περιοχή στην οποία η Κύπρος έχει χορηγήσει άδειες σε μια κοινοπραξία εταιρειών της ΕΕ".</p>
      <p>"Έτσι, φτάσαμε στο πλαίσιο των περιοριστικών μέτρων αυτής της εβδομάδας", κατέγραψε η Ύπατη Εκπρόσωπος.</p>
      <p>"Όπως πάντα, ακολουθούμε μια σταδιακή και κλιμακούμενη προσέγγιση - που σημαίνει ότι οι κυρώσεις μπορούν να κλιμακωθούν προς τα πάνω ή προς τα κάτω, ανάλογα εξελίξεις επί του εδάφους - ή στην προκειμένη περίπτωση επιτρέψτε μου να πω τις εξελίξεις στην θάλασσα", τόνισε.</p>
      <p>"Και όπως πάντα, πρόκειται για στοχοθετημένα μέτρα - έτσι θα απευθύνονται μόνο σε άτομα ή οντότητες που είναι υπεύθυνες για ή εμπλέκονται σε μη εξουσιοδοτημένες γεωτρήσεις", επεσήμανε η Φ.Μογκερίνι.</p>
      <p>"Στόχος μας είναι να μετριάσουμε την ένταση και να καταστήσουμε σαφές ότι η κυριαρχία και τα κυριαρχικά δικαιώματα της Κύπρου θα πρέπει να γίνονται σεβαστά σύμφωνα με το διεθνές δίκαιο", ξεκαθάρισε η Ύπατη Εκπρόσωπος.</p>
      <p>"Ταυτόχρονα, είναι επείγον να επαναληφθούν ουσιαστικές συνομιλίες διευθέτησης με στόχο την επανένωση της νήσου, με στόχο μια ενωμένη Κύπρο εντός της Ευρωπαϊκής Ένωσης και με βάση μια δικοινοτική και διζωνική ομοσπονδία", επεσήμανε.</p>
      <p>"Η Ευρωπαϊκή Ένωση υποστηρίζει πλήρως το έργο που επιτελούν οι δύο ηγέτες [Mustafa Akınci και Νίκος Αναστασιάδης] και τα Ηνωμένα Έθνη στο θέμα αυτό. Προσβλέπουμε στο δείπνο που συγκάλεσε ο Γενικός Γραμματέας του ΟΗΕ [Antonio Guterres] στο Βερολίνο, στις 25 Νοεμβρίου, ως μια σημαντική ευκαιρία για να συμφωνήσουμε στα επόμενα βήματα προς την επίλυση του Κυπριακού", δήλωσε η Φ.Μογκερίνι.</p>
      <p>"Η Ευρωπαϊκή Ένωση συνόδευε πάντα αυτές τις προσπάθειες, με βήματα και διαφορετικά στάδια και θα συνεχίσουμε να το κάνουμε με όλη την ενέργεια και τους πόρους που μπορούμε να κινητοποιήσουμε, παρακολουθώντας το έργο του ΟΗΕ για διευθέτηση, καθιστώντας σαφές ότι η κυπριακή κυριαρχία και τα κυριαρχικά της δικαιώματα πρέπει να γίνουν σεβαστά και ότι η Ευρωπαϊκή Ένωση θα ενεργεί πάντοτε με ενιαίο τρόπο για να την υπερασπιστεί και πάντα θα προσκαλεί τους Τούρκους ομολόγους σε αποκλιμάκωση και να εργαστούν σε ένα διαφορετικό περιβάλλον".</p>
      <p>ΠΗΓΗ: ΚΥΠΕ</p>
    </article>
  </body>
</html>