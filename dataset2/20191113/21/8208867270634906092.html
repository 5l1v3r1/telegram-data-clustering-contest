<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/13/news/cybersicurezza_legge-241041589/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T21:15:00+00:00"/>
    <meta property="og:title" content="Il decreto sulla cybersicurezza è legge. Alla Camera il voto dell'ok definitivo"/>
    <meta property="og:description" content="Il testo è stato approvato con i voti della sola maggioranza e l'astensione delle opposizioni. Tra le novità introdotte nel passaggio a"/>
  </head>
  <body>
    <article>
      <h1>Il decreto sulla cybersicurezza è legge. Alla Camera il voto dell'ok definitivo</h1>
      <h2>Il testo è stato approvato con i voti della sola maggioranza e l'astensione delle opposizioni. Tra le novità introdotte nel passaggio a Montecitorio, l'ampliamento dei poteri speciali del Governo (la cosiddetta Golden power), che vengono estesi anche al 5G<br/> </h2>
      <address>
        <time datetime="2019-11-13T21:15:00+00:00">13 Nov 2019, 21:15</time>
      </address>
      <p>ROMA - Ok definitivo dell'Aula della Camera al decreto legge in materia di cybersicurezza. Il testo è stato approvato con i voti della sola maggioranza e l'astensione delle opposizioni.<br/><br/>Il decreto sulla Cybersicurezza amplia i poteri speciali del Governo (la cosiddetta Golden power), che vengono estesi anche al 5G. E' una delle novità, introdotte durante l'esame in commissione a Montecitorio, attraverso un emendamento dell'esecutivo. Anche durante l'esame del Senato il testo è stato modificato, con una norma attribuisce anche al Viminale un proprio Centro di valutazione accreditato per reti e forniture Ict di competenza. I compiti di certificazione restano in capo al Centro di valutazione e certificazione del Mise.<br/><br/>Il provvedimento prevede nuove misure sulla Cybersecurity, istituendo il Perimetro nazionale sulla sicurezza cibernetica. In particolare, il provvedimento amplia il potere di veto anche su "atti e operazioni" delle aziende che detengono gli asset strategici. Oltre al 5G, le norme riguardano anche la Borsa.<br/><br/><b>OBIETTIVI</b><br/>L'obiettivo del decreto è assicurare la sicurezza di reti, sistemi informativi e servizi informatici necessari allo svolgimento di funzioni o alla prestazione di servizi, dalla cui discontinuità possa derivare un pregiudizio alla sicurezza nazionale. Spetterà a un decreto del presidente del Consiglio, da adottare previo parere delle competenti Commissioni parlamentari, l'individuazione dei soggetti inclusi nel perimetro di sicurezza nazionale cibernetica.<br/><br/><b>SOGGETTI INSERITI NEL PERIMETRO DELLA CYBERSECURITY</b><br/>In particolare, la norma fa riferimento ad amministrazioni pubbliche, nonchè ad enti e operatori nazionali, pubblici e privati - aventi una sede nel territorio nazionale - le cui reti e sistemi informativi e informatici sono necessari per l'esercizio di una funzione essenziale dello Stato; sono necessari per l'assolvimento di un servizio essenziale per il mantenimento di attività civili, sociali o economiche fondamentali per gli interessi dello Stato; il cui malfunzionamento, interruzione - anche parziali - o uso improprio possono pregiudicare la sicurezza nazionale. Il decreto, poi, fissa i criteri cui il decreto del presidente del Consiglio deve attenersi per individuare i soggetti da includere nel perimetro: il soggetto esercita una funzione essenziale dello Stato, ovvero assicura un servizio essenziale per il mantenimento di attività civili, sociali o economiche fondamentali per gli interessi dello Stato; l'esercizio di tale funzione o la prestazione di tale servizio dipende da reti, sistemi informativi e servizi informatici; l'individuazione avviene secondo un criterio di gradualità, tenendo conto dell'entità del pregiudizio per la sicurezza nazionale che - in relazione alle specificità dei diversi settori di attività - può derivare dal malfunzionamento, interruzione, anche parziali, ovvero dall'utilizzo improprio delle suddette reti e dei predetti sistemi informativi e servizi informatici.<br/><br/><b>SICUREZZA E INCIDENTI</b><br/>Il decreto interviene anche sulle procedure di segnalazione degli incidenti su reti, sistemi informativi e sistemi informatici rientranti nel perimetro di sicurezza nazionale cibernetica: i relativi soggetti (amministrazioni pubbliche, nonchè enti oppure operatori nazionali, pubblici e privati) devono notificare l'incidente al Gruppo di intervento per la sicurezza informatica in caso di incidente (Csirt) italiano. Il Csirt procede poi a inoltrare tempestivamente tali notifiche al Dipartimento delle informazioni della sicurezza (Dis). Per quanto riguarda le misure di sicurezza, devono assicurare elevati livelli di prevenzione e salvaguardia delle reti, sistemi informativi e sistemi informatici rientranti nel perimetro di sicurezza nazionale cibernetica, tenendo conto degli standard definiti a livello internazionale e dell'Unione europea.<br/><br/><b>5G</b><br/>Le norme si applicano ai soggetti inclusi nel perimetro di sicurezza nazionale cibernetica, anche per i contratti o gli accordi - ove conclusi con soggetti esterni all'Unione europea - relativi ai servizi di comunicazione elettronica a banda larga basati sulla tecnologia 5G, rispetto ai quali è prevista una notifica alla Presidenza del Consiglio al fine dell'eventuale esercizio del potere di veto o dell'imposizione di specifiche prescrizioni o condizioni.<br/><br/><b>GOLDEN POWER AMPLIATA</b><br/>Viene esteso l'ambito operativo delle norme in tema di poteri speciali esercitabili dal Governo nei settori ad alta intensità tecnologica. Nel dettaglio: viene ampliato il perimetro dei beni che possono essere inclusi nell'ambito di applicazione di tale disciplina, nel caso in cui sussista un pericolo per la sicurezza e l'ordine pubblico, attraverso il rinvio alle norme europee; ai fini della verifica del pericolo, viene ricompreso il possibile pregiudizio alla sicurezza e al funzionamento delle reti e degli impianti e alla continuità degli approvvigionamenti; fino all'entrata in vigore delle norme secondarie che individuano puntualmente i settori rilevanti, sono assoggettati a notifica al Governo gli acquisti, da parte di soggetti esterni all'Ue, di partecipazioni in società che detengono specifici beni e rapporti, fra cui le infrastrutture e le tecnologie critiche legate alla gestione dei dati e alla Cybersicurezza, nonchè le infrastrutture finanziarie. La notifica in particolare riguarda gli acquisti rilevanti, ovvero in grado di determinare l'insediamento stabile dell'acquirente, in ragione dell'assunzione del controllo della società. A seguito della notifica, il Governo può, sulla base di specifici criteri, esercitare poteri speciali imponendo condizioni e impegni diretti a garantire la tutela degli interessi essenziali dello Stato, nonchè opponendosi all'acquisto della partecipazione.<br/> </p>
    </article>
  </body>
</html>