<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/egyszerubb-es-gyorsabb-ugyintezest-iger-a-kormanyhivatalok-mukodeset-erinto-jogszabalycsomag-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-13T21:01:00+00:00"/>
    <meta property="og:title" content="Egyszerűbb és gyorsabb ügyintézést ígér a kormányhivatalok működését érintő jogszabálycsomag - a nap hírei"/>
    <meta property="og:description" content="A főpolgármester szerint komoly változást nem hozna a főváros gazdálkodásában, ha az iparűzési adót kötelezően a tömegközlekedésre kellene költeni. Megkezdődtek az amerikai elnök alkotmányos elmozdítását lehetővé tévő folyamatot megelőző meghallgatások."/>
  </head>
  <body>
    <article>
      <h1>Egyszerűbb és gyorsabb ügyintézést ígér a kormányhivatalok működését érintő jogszabálycsomag - a nap hírei</h1>
      <address><time datetime="2019-11-13T21:01:00+00:00">13 Nov 2019, 21:01</time> by <a rel="author">Infostart / InfoRádió</a></address>
      <h3>A főpolgármester szerint komoly változást nem hozna a főváros gazdálkodásában, ha az iparűzési adót kötelezően a tömegközlekedésre kellene költeni. Megkezdődtek az amerikai elnök alkotmányos elmozdítását lehetővé tévő folyamatot megelőző meghallgatások.</h3>
      <p>A főpolgármester szerint nem hozna komoly változást a főváros gazdálkodásában az a törvénytervezet, amely szerint az önkormányzatoknak az iparűzési adót elsődlegesen a helyi tömegközlekedés finanszírozására kell fordítaniuk. Karácsony Gergely az InfoRádiónak arról is beszélt, hogy kiléptetné Budapestet a kukaholdingból. Úgy vélte: az elmúlt években érezhetően romlott a szemétszállítás minősége a központosítás miatt.</p>
      <p>Egyszerűbb és gyorsabb ügyintézést ígér a jövőre hatályba lépő jogszabálycsomag, amely a kormányhivatalok működését érinti. A Miniszterelnökség közszolgálatért felelős államtitkára a változtatások közül megemlítette, hogy a tartósan beteg vagy fogyatékossággal élő gyereket nevelőknek nem kell új igazolást benyújtani a gyermek 18. életévéig. Megszűnik a súlyos állapotú megváltozott munkaképességűek esetében az évenkénti felülvizsgálat.</p>
      <p>Elfogadhatatlannak tartja az országgyűlési törvény szigorítását a Jobbik és az MSZP, ezért mindkét párt közös ellenzéki fellépést sürget. Lukács László György, a Jobbik frakcióvezető-helyettese alaptörvény-ellenesnek nevezte a kormánypártok javaslatát, amely szerint akár ki is tilthatják a parlamentből az ülés szabályait megsértő képviselőket. Tóth Bertalan szocialista elnök-frakcióvezető közölte: pártja elfogadhatatlannak tart minden szigorítást, amely tovább korlátozza a képviselők szabad véleménynyilvánítását és a végrehajtó hatalmat ellenőrző jogosítványait.</p>
      <p>Büntethetővé tenné a kuruzslást az Emberi Erőforrások Minisztériuma. A minisztérium közleménye szerint az orvosi hivatást megerősítő törvény módosításával a kormány megteremti a visszaélések elleni fellépés szabályozott lehetőségét, amivel elkerülhető, hogy tisztességtelen piaci szereplők bizonytalan minőségű, tisztázatlan hátterű egészségügyi szolgáltatásokat kínálva megtévesszék a betegeket.</p>
      <p>A házi gyermekorvosi ellátás finanszírozásának megváltoztatását tartja szükségesnek a szakegyesület elnöke ahhoz, hogy kevesebb orvos el tudjon látni több gyermeket. Póta György úgy vélte: csoportpraxisokra lenne szükség, valamint arra, hogy a házi gyermekorvos más meglévő szakvizsgáját is használhassa az ellátásban.</p>
      <p>Közösen indítanak egészségügyi szakképzést a történelmi egyházak. A katolikus, református, evangélikus és zsidó intézmények vezetői erről szándéknyilatkozatot írtak alá. Toldy-Schedel Emil, az Egyházi Kórházak Egyesülésének elnöke elmondta: folyamatosan csökken a betegágy mellett dolgozók száma, az egyházi kórházak vezetői és fenntartói pedig úgy látják, hogy ennek megállításához nem elég iskolát létrehozni, hanem a diákok odaáramlását is biztosítani kell.</p>
      <p>Magyarországon legalább 1 millió embernek okoz egészségügyi problémát a légszennyezettség - mondta az InfoRádiónak Hidvégi Edit tüdőgyógyász-főorvos. A legnagyobb gondot az apró részecskék és a különféle gázok okozzák, amik krónikus légúti gyulladást okozhatnak.</p>
      <p>A járműgyártás 22 százalékos, valamint a számítógép, elektronikai, optikai termék gyártásának 26,1 százalékos növekedése húzta az ipari termelés bővülését szeptemberben - jelentette a KSH. Az ipari export 16 százalékkal haladta meg az egy évvel korábbit.</p>
      <p>Új vasúti szállítási kapcsolatot létesít Ausztria és Magyarország között az Osztrák Szövetségi Vasút. A cég teherfuvarozással foglalkozó csoportja közölte: a Wels-Bécs-Budapest útvonal egyben Európa három fontos intermodális csomópontját is összeköti.</p>
      <p>Szlovákiában több mint tíz ember meghalt és sokan megsérültek, amikor teherautó ütközött egy autóbusszal, amelyen többségében középiskolások utaztak. Jelentések szerint eddig 12 holttestet találtak, de az áldozatok száma nőhet, mert sokan a roncsba szorultak.</p>
      <p>Környezetvédelmi okokból csökkentik a gépjárművek legnagyobb megengedett sebességét Hollandiában. A hágai kormányt májusban bírósági határozat kényszerítette építési munkák ezreinek leállítására, vagy szüneteltetésére, mivel az ország nitrogén-kibocsátása az Európai Unió határértékének a négyszerese.</p>
      <p>Washingtonban megkezdődtek az amerikai elnök alkotmányos elmozdítását lehetővé tévő folyamatot megelőző nyilvános meghallgatások a képviselőházban. Demokrata párti amerikai képviselők szerint az elnök visszaélt hatalmával, amikor arra kérte az ukrán államfőt, hogy a kijevi hatóságok indítsanak vizsgálatot politikai ellenfele, Joe Biden volt alelnök és fia ukrajnai üzleti ügyeivel kapcsolatban.</p>
    </article>
  </body>
</html>