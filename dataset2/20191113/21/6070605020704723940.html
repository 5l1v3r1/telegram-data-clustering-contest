<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Orquestra-Barroca-catalana-sant-felip-neri_0_2343965617.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T21:41:02+00:00"/>
    <meta property="og:title" content="L’Orquestra Barroca engega la 5a temporada"/>
    <meta property="og:description" content="Bach, Händel i autors menys coneguts com Jan Dismas Zelenka, en el programa de la formació"/>
  </head>
  <body>
    <article>
      <h1>L’Orquestra Barroca engega la 5a temporada</h1>
      <h2>Bach, Händel i autors menys coneguts com Jan Dismas Zelenka, en el programa de la formació</h2>
      <address>
        <time datetime="2019-11-13T21:41:02+00:00">13 Nov 2019, 21:41</time>
      </address>
      <p>L’Orquestra Barroca Catalana, creada el 1993 amb la idea de divulgar i recuperar repertori dels segles XVII i XVIII, engega aquest diumenge la cinquena temporada a Sant Felip Neri amb quatre concerts en què abordarà programes dedicats a Bach, Händel i autors menys coneguts com Jan Dismas Zelenka. En el primer, el diumenge 17 de novembre, hi tocarà l’organista Juan de la Rubia, que per segona vegada col·laborarà amb la formació. Al faristol, obres de Händel i Bach. El segon, programat per al 22 de març de 2020, oferirà un repertori alemany amb el quart <i>Concert de Brandenburg </i>de Bach com a esquer. Hi participaran els flautistes Tiam Goudarzi i Sara Parès, així com el violinista i director Manfredo Kraemer, gran especialista en Bach. Una de les curiositats és una peça poc interpretada, <i>Hipocondrie à 7 concertanti</i>, de Zelenka, “una obra molt divertida i descriptiva”, en paraules del director de l’orquestra, Santi Aubert. El tercer concert es farà a la primavera, el diumenge 19 d’abril, amb el <i>Laetatus sum</i> de Zelenka, que Aubert descriu com “una extensió d’un psalm” i que comptarà amb les veus d’Elena Copons i Gemma Coma Alabert.</p>
      <p>A banda d’això, tenen un programa sense data definida al voltant de l’esplendor del barroc català que repassarà temes de grans compositors barrocs com ara Josep Pla, Anselm Viola i Domènec Terradellas. Cantarà l’<i> Stabat mater</i> de Pla la jove soprano Irene Mas Salom: “És una partitura molt pura perquè pràcticament no s’ha fet mai i tens poques pistes, per això dona molta feina decidir i determinar el text”, explica. Una altra de les novetats és la interpretació per primer cop de la cantata <i>Dall’oriente non nasce il sole</i>, de Terradellas, una partitura que es creu que va servir al compositor per ingressar a l’Acadèmia de Santa Cecília a Roma. En conjunt, quatre concerts que per a Aubert “són un petit luxe en un lloc, Sant Felip Neri, excepcional”. El pressupost de la temporada és de 40.000 euros i està patrocinada pel Grup Giró, el departament de Cultura i l’Ajuntament de Barcelona.</p>
      <h3>Un llegat per estudiar</h3>
      <p>“Sobre el llegat musical barroc català queda molt per descobrir, sobretot oratoris i potser menys d’instrumental -opina Aubert-. El problema és que els equipaments públics no hi dediquen gaire atenció”. De fet, el disc dedicat als germans Pla, que l’orquestra barroca va enregistrar el 2011 a l’Atlàntida de Vic, es va poder fer gràcies al suport del Centre Robert Gerhard, actualment inactiu. Tanmateix, la passió pel barroc no defalleix a Catalunya, tal com demostren intèrprets com Irene Mas: “La música barroca et dona la possibilitat d’imprimir-hi la teva personalitat perquè no està tot escrit. I, pel que fa a sonoritat, també et fa sentir molt a gust”. La mezzosoprano Lidia Vinyes-Curtis, que participarà en el primer concert de la temporada, afegeix: “Com a cantant m’interessa la puresa del barroc i treure-li tot l’academicisme”.</p>
    </article>
  </body>
</html>