<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119271-obradovic-krivicne-prijave-me-nece-zaplasiti-smesan-pokusaj-pritiska?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T21:20:03+00:00"/>
    <meta property="og:title" content="Obradović: Krivične prijave me neće zaplašiti, smešan pokušaj pritiska"/>
    <meta property="og:description" content="Predsednik Dveri Boško Obradović poručio je danas da ga krivične prijave koje su protiv njega podnete zbog ispisivanja poruke &quot;Bojkot&quot; na platnu u Vranju i tvita kritike zamenika gradnonačelnika Beograda Gorana Vesića &quot;neće zaplašiti&quot; i da predstavljaju &quot;smešan pokušaj pritiska&quot;.&quot;Obe stvari zbog kojih su podnete prijave su deo mog političkog delovanja. Da li je normalno da vlast od Vranja pravi Potemkinovo selo i umesto sredjivanja fasada kači platno da bi Vučić mogao da se slika, a onda kada ukažemo na tu farsu i igranje sa inteligencijom gradjana i preko tog platna pošaljemo političku poruku dobijamo tužbu? Pa nije normalno&quot;, rekao je Obradović u saopštenju za javnost.Ocenio je da &quot;nije normalno&quot; ni da se zbog njegove poruke Vesiću &quot;oglašava i diže tužbe tamo neki Sima Spasić&quot;, a Vesića &quot;nema nigde da objasni gradjanima zašto je uništio Beograd&quot;.&quot;Ako je za njih pretnja to što stalno ističem da će morati zakonski da odgovaraju, neka znaju da pri tom stavu ostajem&quot;, rekao je Obradović.Kako navode Dveri, protiv…"/>
  </head>
  <body>
    <article>
      <h1>Obradović: Krivične prijave me neće zaplašiti, smešan pokušaj pritiska</h1>
      <address>
        <time datetime="2019-11-13T21:20:03+00:00">13 Nov 2019, 21:20</time>
      </address>
      <p><b>Predsednik Dveri Boško Obradović poručio je danas da ga krivične prijave koje su protiv njega podnete zbog ispisivanja poruke "Bojkot" na platnu u Vranju i tvita kritike zamenika gradnonačelnika Beograda Gorana Vesića "neće zaplašiti" i da predstavljaju "smešan pokušaj pritiska".</b><br/><br/>"Obe stvari zbog kojih su podnete prijave su deo mog političkog delovanja. Da li je normalno da vlast od Vranja pravi Potemkinovo selo i umesto sredjivanja fasada kači platno da bi Vučić mogao da se slika, a onda kada ukažemo na tu farsu i igranje sa inteligencijom gradjana i preko tog platna pošaljemo političku poruku dobijamo tužbu? Pa nije normalno", rekao je Obradović u saopštenju za javnost.<br/><br/>Ocenio je da "nije normalno" ni da se zbog njegove poruke Vesiću "oglašava i diže tužbe tamo neki Sima Spasić", a Vesića "nema nigde da objasni gradjanima zašto je uništio Beograd".<br/><br/>"Ako je za njih pretnja to što stalno ističem da će morati zakonski da odgovaraju, neka znaju da pri tom stavu ostajem", rekao je Obradović.<br/><br/>Kako navode Dveri, protiv Obradovića su podnete dve krivične prijave jedna zbog ispisivanja poruke "Bojkot" na platnu u Vranju, dok je jednu podneo predsednik Udruženja porodica kidnapovanih i ubijenih na Kosovu Simo Spasić zbog tvita o Vesiću.</p>
    </article>
  </body>
</html>