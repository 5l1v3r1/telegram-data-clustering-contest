<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/novorocni-obed-si-zeman-s-babisem-naplanovali-na-5-leden/1820307?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T21:34:00+00:00"/>
    <meta property="og:title" content="Novoroční oběd si Zeman s Babišem naplánovali na 5.leden"/>
    <meta property="og:description" content="Lány (Kladensko) - Na tradičním novoročním obědě se prezident Miloš Zeman s premiérem Andrejem Babišem sejdou v neděli 5. ledna. Ještě jednou se setkají do Vánoc. Dnes spolu na pravidelné večeři ve středočeských Lánech probrali zahraniční politiku včetně prezidentova plánu jet na jaře do Moskvy na oslavy výročí konce druhé světové války."/>
  </head>
  <body>
    <article>
      <h1>Novoroční oběd si Zeman s Babišem naplánovali na 5.leden</h1>
      <address><time datetime="2019-11-13T21:34:00+00:00">13 Nov 2019, 21:34</time> by <a rel="author" href="http://www.ctk.cz/" target="_blank">ČTK</a></address>
      <p>Lány (Kladensko) - Na tradičním novoročním obědě se prezident Miloš Zeman s premiérem Andrejem Babišem sejdou v neděli 5. ledna. Ještě jednou se setkají do Vánoc. Dnes spolu na pravidelné večeři ve středočeských Lánech probrali zahraniční politiku včetně prezidentova plánu jet na jaře do Moskvy na oslavy výročí konce druhé světové války.</p>
      <p> "Pan prezident mne informoval, že chce navštěvovat kraje a že se chystá na oslavy v květnu do Moskvy, kde má být americký prezident a další prezidenti. Takže jsme nějak koordinovali zahraniční aktivity," uvedl Babiš po zhruba půldruhahodinové schůzce. S prezidentem hovořili také o aktuálních otázkách, jako jsou plány v jaderné energetice či schvalování rozpočtu na příští rok.</p>
      <p>Dotkli se i víkendových oslav 30. výročí sametové revoluce. Prezident, který neplánuje 17. listopadu veřejné vystoupení, podle Babiše zavzpomínal na svoji účast v okamžicích, které formovaly současnou podobu společnosti. Babiš bude v neděli hostit kolegy ze sousedních zemí v Národním muzeu a Kramářově vile, pak odletí na oslavy na Slovensko. Dnes zopakoval, že v sobotu se zúčastní slavnostního vystoupení baletu Národního divadla.</p>
    </article>
  </body>
</html>