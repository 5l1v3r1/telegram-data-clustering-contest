<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/zlatan-ferdig-i-la-galaxy/71817118"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T21:38:24+00:00"/>
    <meta property="og:title" content="Zlatan ferdig i LA Galaxy"/>
    <meta property="og:description" content="Takker klubben på Twitter, samtidig som han kommer med et syrlig stikk til amerikanerne. Nå går ferden sannsynligvis til Serie A."/>
  </head>
  <body>
    <article>
      <h1>Zlatan ferdig i LA Galaxy</h1>
      <h2>Takker klubben på Twitter, samtidig som han kommer med et syrlig stikk til amerikanerne. Nå går ferden sannsynligvis til Serie A.</h2>
      <address><time datetime="2019-11-13T21:38:24+00:00">13 Nov 2019, 21:38</time> by <a rel="author">Daniel Nerli Gussiås</a></address>
      <p>Det har lenge vært usikkerhet om Zlatan Ibrahimovic skal fortsette i MLS og Los Angeles Galaxy neste sesong.</p>
      <p>Veteransvensken har selv spøkt med at Spania blir neste stoppested.</p>
      <p>- Hei, Spania! Gjett én gang. Jeg kommer tilbake, skrev han på Instagram i slutten av oktober.</p>
      <p>Det blir det neppe noe av. Heller ser det ut til at Italia nok en gang får ha Zlatan i Serie A.</p>
      <p>For bare fem dager siden sa MLS-sjef Don Garber i et <a href="https://www.dagbladet.no/sport/mls-sjef---zlatan-til-milan/71798147">intervju med ESPN</a> at Zlatan spiller for AC Milan i Serie A neste sesong.</p>
      <p>- Zlatan er svært interessant fyr. Han holder meg beskjeftiget og sørger for at innboksen er oppfylt. Han er en 38-åring som blir hentet av Milan, en av verdens største klubber, sa Garber.</p>
      <h3>- Dere fikk meg til å føle meg i live igjen</h3>
      <p>På Twitter i kveld bekrefter Zlatan selv at han er ferdig i solskinsstaten på vestkysten i USA.</p>
      <p>Han skriver:</p>
      <figure>
        <iframe data-src="https://twitter.com/Ibra_official/status/1194719897592315904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>- Jeg kom, jeg så, jeg erobret. Takk LA Galaxy for at dere fikk meg til å føle meg i live igjen. Til Galaxy-fansen - dere ville ha Zlatan, jeg ga dere Zlatan. Vær så god. Historien fortsetter... Nå kan dere gå tilbake til å se på baseball.</b>
      </p>
      <p>Klubben bekrefter at partene har blitt enige om å ikke fortsette samarbeidet.</p>
      <p>
        <b>- Vi vil takke Zlatan for hans bidrag til klubben og til MLS, sier klubbpresident Chris Klein i en uttalelse på klubbens <a href="https://www.lagalaxy.com/post/2019/11/13/la-galaxy-agree-mutually-part-ways-zlatan-ibrahimovi">offisielle hjemmeside </a>onsdag kveld.</b>
      </p>
      <p>- Siden ankomsten i 2018 har Zlatan på positivt vis hatt stor innflytelse på sporten i Los Angeles. Vi er takknemlige for hans lidenskap og arbeidskraft. Vi takker Zlatan for proffesjonaliteten og påvirkningskraften han har hatt på området og fotball generelt i Nord-Amerika, heter det videre i uttalelsen.</p>
      <p>Ibrahimovic noterte seg for 52 scoringer og 17 målgivende pasninger på 53 kamper for klubben.</p>
      <h3>Neppe tilbake til Manchester United</h3>
      <p>Selv om MLS-sjefen langt på vei har bekreftet at Ibrahimovic skal spille for AC Milan, har det ikke kommet noen offisiell bekreftelse på dette. Tidligere i høst har han også vært lenket til Ole Gunnar Solskjær og hans Manchester United, men ifølge <a href="https://www.skysports.com/football/news/12040/11859373/manchester-united-will-not-pursue-zlatan-ibrahimovic-in-january-transfer-window">Sky Sports</a> er ikke nordmannen interessert i å hente tilbake Zlatan til Old Trafford.</p>
      <p>Italienske <a href="https://www.dailymail.co.uk/sport/football/article-7670077/Manchester-United-contact-Zlatan-Ibrahimovic-stunning-Old-Trafford-return.html">TuttoMercatoWeb</a> skrev for noen få dager svensken kunne gjøre comeback i Manchester United, hvor han spilte to sesonger under José Mourinho.</p>
      <p>Solskjær svarte på ryktene i august:</p>
      <p>
        <b>- Hvis han var 28 år, ikke 38 år neste måned, hadde det utgjort en stor forskjell. Men Zlatan hadde en fin periode her. Han gjør det selvfølgelig bra, men var uheldig da han skadet seg her, sa Solskjær.</b>
      </p>
      <p>- Hvem vet? Han har nummeret mitt. Han leide ikke huset mitt, men han så på det, og vi kan tale vårt språk. Hvis han er seriøs, vil jeg alltid lytte til Zlatan, fortsatte han.</p>
      <p>Nå gjenstår det å se hvor ferden fortsetter for den 38 år gamle legenden.</p>
    </article>
  </body>
</html>