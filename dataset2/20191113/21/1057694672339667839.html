<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2035385/piratia-sto-togko-i-proti-achtida-elpidas-gia-ti-zoi-tou-ellina-naftikou.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:24:24+00:00"/>
    <meta property="og:title" content="Πειρατεία στο Τόγκο: Η πρώτη «αχτίδα ελπίδας» για τη ζωή του Έλληνα ναυτικού"/>
    <meta property="og:description" content="Οι διαπραγματευτές που έχουν αναλάβει την υπόθεση φέρεται να επιβεβαίωσαν ότι ο 20χρονος είναι καλά στην υγεία του"/>
  </head>
  <body>
    <article>
      <h1>Πειρατεία στο Τόγκο: Η πρώτη «αχτίδα ελπίδας» για τη ζωή του Έλληνα ναυτικού</h1>
      <address>
        <time datetime="2019-11-13T21:24:24+00:00">13 Nov 2019, 21:24</time>
      </address>
      <h3>Οι διαπραγματευτές που έχουν αναλάβει την υπόθεση φέρεται να επιβεβαίωσαν ότι ο 20χρονος είναι καλά στην υγεία του</h3>
      <p>Δέκα ημέρες μετά την <a href="https://www.news.gr/tag/peirateia"><b>πειρατεία</b></a> ανοικτά του <a href="https://www.news.gr/tag/togko"><b>Τόγκο</b></a> και την απαγωγή του Έλληνα ναυτικού και τριών μελών του πληρώματος του ελληνόκτητου τάνκερ «Elka Aristotle», εμφανίστηκε η πρώτη αισιόδοξη εξέλιξη για την οικογένεια και τους οικείους του.</p>
      <p>Όπως μεταδόθηκε στο κεντρικό δελτίο ειδήσεων του Star, οι διαπραγματευτές, οι οποίοι έχουν αναλάβει την επιχείρηση της επικοινωνίας με τους πειρατές, φαίνεται να επιβεβαίωσαν ότι ο 20χρονος ναυτικός είναι καλά στην υγεία του.</p>
      <p>«Βέβαια γίνεται δουλειά. Από την πρώτη στιγμή γίνεται δουλειά. Τίποτα περιμένουμε σε αναμονή. Αυτό, τίποτα άλλο σε αναμονή, τίποτα δυστυχώς τίποτα. Όλοι ψάχνονται και τα υπουργεία είναι και όλοι, αλλά τίποτα. Δεν βγαίνουν αυτοί (οι πειρατές) να πούνε τι θέλουν», δήλωσε στο δελτίο του Star ο πατέρας του ναυτικού.</p>
      <p>Το ελληνικό υπουργείο Εξωτερικών υπό άκρα μυστικότητα, μαζί με την πλοιοκτήτρια εταιρεία και τους Άγγλους διαπραγματευτές, βρίσκονται σε επαφές για την επιστροφή του Έλληνα μηχανικού στην πατρίδα.</p>
      <p>«Η Μονάδα Διαχείρισης Κρίσεων του Υπουργείου Εξωτερικών είναι σε διαρκή επικοινωνία με την πλοιοκτήτρια εταιρία καθώς και με την οικογένεια του απαχθέντος» τονίζει το Υπουργείο Εξωτερικών.</p>
      <p>Το ότι υπάρχει σημείο επαφής με τους απαγωγείς, επιβεβαιώνεται και από το υπουργείο Εξωτερικών των Φιλιππίνων, το οποίο αναφέρει πως οι διαπραγματεύσεις έχουν ξεκινήσει. Υπενθυμίζεται ότι από τα τέσσερα μέλη του πληρώματος που άρπαξαν οι πειρατές, δύο είναι Φιλιππινέζοι.</p>
      <p>
        <i>Φωτογραφία αρχείου</i>
      </p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2033131/to-ipex-gia-tin-apagogi-tou-ellina-naftikou-sto-togko.html"/>
        <a href="https://www.news.gr/ellada/article/2026750/ellines-efoplistes-zitoun-metra-apo-ti-diethni-kinotita-gia-tis-piratikes-epithesis.html"/>
        <a href="https://www.news.gr/ellada/article/2025502/vinteo-apo-epithesi-piraton-sto-simio-pou-apichthi-o-ellinas-naftikos.html"/>
      </related>
    </article>
  </body>
</html>