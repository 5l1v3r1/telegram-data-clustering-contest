<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/dolofonia-topaloudi-psyxiatrika-provlimata-epikalountai-tora-oi-katigoroumenoi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T21:58:18+00:00"/>
    <meta property="og:title" content="Δολοφονία Τοπαλούδη : Ψυχιατρικά προβλήματα επικαλούνται τώρα οι κατηγορούμενοι"/>
    <meta property="og:description" content="Οι δύο κατηγορούμενοι για τη δολοφονία της Ελένης Τοπαλούδη στη Ρόδο αναζητούν, σύμφωνα με πληροφορίες, ελαφρυντικά, επικαλούμενοι ψυχολογικά προβλήματα και προσπαθώντας να παραπλανήσουν τους ψυχιάτρους."/>
  </head>
  <body>
    <article>
      <h1>Δολοφονία Τοπαλούδη : Ψυχιατρικά προβλήματα επικαλούνται τώρα οι κατηγορούμενοι</h1>
      <h2>Οι δύο κατηγορούμενοι για τη δολοφονία της Ελένης Τοπαλούδη στη Ρόδο αναζητούν, σύμφωνα με πληροφορίες, ελαφρυντικά, επικαλούμενοι ψυχολογικά προβλήματα και προσπαθώντας να παραπλανήσουν τους ψυχιάτρους.</h2>
      <address><time datetime="2019-11-13T21:58:18+00:00">13 Nov 2019, 21:58</time> by <a rel="author">ΤοΒΗΜΑ Team</a></address>
      <p>Ελαφρυντικά φέρονται να αναζητούν οι δύο κατηγορούμενοι για τη δολοφονία της Ελένης Τοπαλούδη στη Ρόδο, λίγο πριν ξεκινήσει η δίκη, επικαλούμενοι ψυχολογικά προβλήματα.</p>
      <p>Μάλιστα, προσπάθησαν να παραπλανήσουν ακόμη και τους ψυχιάτρους που τους εξέτασαν και τους παρακολουθούν επί μήνες.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Και οι δύο κατηγορούμενοι αναφέρουν ότι αντιμετωπίζουν τις ίδιες ψυχολογικές διαταραχές: Ελλειμματική προσοχή και υπερκινητικότητα κατά τα σχολικά χρόνια, έντονη επιθετικότητα στην εφηβεία, ενώ η χρήση ναρκωτικών ουσιών οδήγησε σε ψυχωτικές διαταραχές.</p>
      <p>Μάλιστα και οι δύο αναφέρουν μήνες πριν από τη δολοφονία είχαν επισκεφθεί ειδικό ψυχίατρο του νησιού, λαμβάνοντας αγωγή φαρμάκων.</p>
      <h3>Οι ενδείξεις ότι οι κατηγορούμενοι προσποιούνται</h3>
      <p>Εντούτοις, ο ιατρικός πραγματογνώμονας, ο οποίος έψαξε στο σύστημα ηλεκτρονικής συνταγογράφησης, διαπίστωσε πως ένας από τους δυο έλεγε ψέματα.</p>
      <p>Ο ίδιος αναφέρει, ακόμη, ότι και οι δύο κατηγορούμενοι προσπάθησαν να τον ξεγελάσουν και αναφέρει για τον έναν: «Κατά την πορεία της κράτησής του, αναφέρει ψυχωτικόμορφες εκδηλώσεις, αλλά σε πίεση ότι προσποιείται, παραδέχθηκε την προσποίηση».</p>
      <p>Την ίδια στιγμή, ο δεύτερος κατηγορούμενος, όπως αναφέρεται στο σχετικό ρεπορτάζ, «βρίζει χωρίς να θέλει να προσβάλει τρίτους με πιθανή προσποίηση και υπερβολή συμπτωμάτων για να επιδείξει χειρότερη συμπτωματολογία».</p>
      <p>«Ουσιαστικά αποτελεί κόλαφο για την επιλογή τους να ζητήσουν πραγματογνωμοσύνη, ελπίζοντας ότι θα παραπλανήσουν τον πραγματογνώμονα ψυχίατρο και θα τους χαρακτηρίσει είτε μειωμένου καταλογισμού, είτε ακαταλόγιστους», αναφέρει ο δικηγόρος της οικογένειας της Ελένης Τοπαλούδη, Αλέξης Κούγιας.</p>
      <h3>Τι δήλωσε ο πατέρας της Ελένης Τοπαλούδη</h3>
      <p>Ο πατέρας της άτυχης φοιτήτριας, Γιάννης Τοπαλούδης μίλησε στον Αnt1 και έκανε λόγο για τερτίπια. «Θα προσπαθήσουν να επικαλεστούν το οτιδήποτε και οι δικηγόροι τους, καλά κάνουν την δουλειά τους, προσπαθούν να σκαρφιστούν ένα σωρό τερτίπια. Εμείς τι τερτίπι να σκαρφιστούμε για να μπορέσουμε να ζωντανέψουμε ξανά την κόρη μας;» ανέφερε ο κ. Γιάννης Τοπαλούδης.</p>
      <p>Σημειώνεται ότι ο ίδιος, απαντώντας στη δημόσια συγγνώμη των γονιών ενός εκ των δύο κατηγορουμένων, είπε χαρακτηριστικά: «Με μια συγγνώμη η Ελενίτσα μας πίσω δεν γυρίζει».</p>
      <p>«Αυτά είναι παιχνιδάκια, θυμήθηκαν μετά από σχεδόν έναν χρόνο και πριν ξεκινήσουν τα δικαστήρια να ζητήσουν έστω και μ’ αυτόν τον τρόπο συγγνώμη», σημείωσε ο ίδιος, σε δήλωσή του στο κεντρικό δελτίο ειδήσεων του ΑΝΤ1.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>