<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158325_1004.html"/>
    <meta property="og:site_name" content="Novsport"/>
    <meta property="article:published_time" content="2019-11-13T21:37:00+00:00"/>
    <meta property="og:title" content="Саутгейт залага на младостта срещу Черна гора"/>
    <meta property="og:description" content="Английският селекционер потвърди, че няма да разчита на Стърлинг"/>
  </head>
  <body>
    <article>
      <h1>Саутгейт залага на младостта срещу Черна гора</h1>
      <address><time datetime="2019-11-13T21:37:00+00:00">13 Nov 2019, 21:37</time> by <a rel="author">Велизар Антов</a></address>
      <p>Англия може да излезе с един от най-младите си състави в цялата си история срещу Черна гора в четвъртък. <br/><br/>За това намекна мениджърът на "трите лъва" Гарет Саутгейт.<br/><br/>Англичаните се нуждаят само от точка, за да си осигурят едно от първите две места в групата и да се класират за Евро 2020, а срещата ще бъде по-специална, тъй като е под номер 1000 в историята на националния отбор.<br/><br/>"Със сигурност ще пусна доста млад състав. Срещу Испания миналата година избрах една от най-младите единайсеторки от десетилетия и мисля, че тази утре ще бъде с дори по-ниска средна възраст", започна англичанинът.<br/><br/>"Англия винаги е разполагала с обещаващи отбори, но тази група от играчи постигна нещо повече през миналата година, достигайки до полуфинала на Световното. Тогава не бяхме нито най-опитните, нито най-талантливите, но сега разполагаме с много повече потенциал дори спрямо тогава", завърши Саутгейт.<br/><br/>В състава като титуляр най-вероятно ще започне плеймейкърът на Лестър Джеймс Мадисън, за когото това ще бъде дебют за националния тим.<br/><br/>Саутгейт потвърди, че срещу черногорците няма да разчита на Рахийм Стърлинг, който бе наказан за един мач по вътрешния правилник заради сбиване със съотборника си Джо Гомес на тренировката в понеделник.</p>
    </article>
  </body>
</html>