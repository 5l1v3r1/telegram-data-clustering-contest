<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/opxgMa/loerenskog-saken-politiet-kan-sitte-paa-dna-profilen-til-gjerningsperson"/>
    <meta property="og:site_name" content="Aftenbladet"/>
    <meta property="article:published_time" content="2019-11-13T21:16:18+00:00"/>
    <meta property="og:title" content="Lørenskog-saken: Politiet kan sitte på DNA-profilen til gjerningsperson"/>
    <meta property="og:description" content="Politiet har holdepunkter for at en ukjent DNA-profil som er avsatt sentralt på åstedet, kan knyttes til bortføringen av Anne-Elisabeth Hagen, ifølge VG."/>
  </head>
  <body>
    <article>
      <h1>Lørenskog-saken: Politiet kan sitte på DNA-profilen til gjerningsperson</h1>
      <h2>Politiet har holdepunkter for at en ukjent DNA-profil som er avsatt sentralt på åstedet, kan knyttes til bortføringen av Anne-Elisabeth Hagen, ifølge VG.</h2>
      <address><time datetime="2019-11-13T21:16:18+00:00">13 Nov 2019, 21:16</time> by <a rel="author">NTB</a></address>
      <p>Ifølge <a href="https://www.vg.no/nyheter/innenriks/i/rAO7jm/loerenskog-forsvinningen-kan-ha-avsloert-dna-profilen-til-ukjent-gjerningsperson?utm_source=vgfront&amp;utm_content=row-1">avisa</a> har politiet klart å gjenskape minst én DNA-profil i høst, og det kan bety at politiet kan sitte med DNA-profilen til en gjerningsperson som bortførte Anne-Elisabeth Hagen fra sitt hjem i Sloraveien på Lørenskog 31. oktober 2018.</p>
      <p>Etterforskningsleder Tommy Brøske bekrefter overfor <a href="https://www.vg.no/nyheter/innenriks/i/rAO7jm/loerenskog-forsvinningen-kan-ha-avsloert-dna-profilen-til-ukjent-gjerningsperson?utm_source=vgfront&amp;utm_content=row-1">VG</a> at politiet har gjort funn av DNA-spor.</p>
      <p>– Ja, vi har sikret DNA som vi anser som interessant slik saken står nå. Det jobbes videre med få finne ut hvilken betydning disse sporene har for etterforskningen av vår sak, sier han.</p>
      <p>Det er ikke kjent om DNA-profilen politiet sitter på, er en fullstendig eller ufullstendig profil. Fra tidligere er det kjent at politiet har kontaktet vitner i saken for å avgi DNA-prøve.</p>
      <p>Det er nå over ett år siden Anne-Elisabeth Hagen forsvant fra sitt hjem på Lørenskog i Akershus. På sensommeren begynte politiet å gå ut med detaljert informasjon om funn de har gjort i det de betrakter som åstedet: familiens bolig på Fjellhamar. I august viste politiet fram en fritidssko av samme type som de tror gjerningspersonen har brukt, og som har avsatt avtrykk i huset.</p>
      <p>I tillegg har politiet sendt ut bilder og omtalt strips, brevark og en konvolutt som er funnet i boligen, samt i hvilke forretninger de er solgt. Det er også gjort funn av andre personlige eiendeler som politiet ikke har opplyst om.</p>
    </article>
  </body>
</html>