<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822164.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T21:00:00+00:00"/>
    <meta property="og:title" content="پاسخ لاریجانی به گمانه‌زنی‌ها درباره عدم کاندیداتوریش در انتخابات مجلس"/>
    <meta property="og:description" content="به گزارش تسنیم، محسن کوهکن عضو فراکسیون نمایندگان ولایی و از نمایندگان نزدیک به علی لاریجانی، درباره گمانه‌زنی‌هایی که طی روزهای اخیر درباره حضور یا عدم حضور لاریجانی در انتخاباتی‌ آتی مجلس مطرح می‌شود، توضیحاتی ارائه کرد."/>
  </head>
  <body>
    <article>
      <h1>پاسخ لاریجانی به گمانه‌زنی‌ها درباره عدم کاندیداتوریش در انتخابات مجلس</h1>
      <address>
        <time datetime="2019-11-13T21:00:00+00:00">13 Nov 2019, 21:00</time>
      </address>
      <p>یکی از نمایندگان نزدیک به علی لاریجانی با اشاره به جلسه اخیر خود با وی نکاتی درباره تصمیمات انتخاباتی آقای علی لاریجانی مطرح کرد.</p>
      <p>به گزارش تسنیم، محسن کوهکن عضو فراکسیون نمایندگان ولایی و از نمایندگان نزدیک به علی لاریجانی، درباره گمانه‌زنی‌هایی که طی روزهای اخیر درباره حضور یا عدم حضور لاریجانی در انتخاباتی‌ آتی مجلس مطرح می‌شود، توضیحاتی ارائه کرد.</p>
      <p>او گفت که "دو روز پیش به همراه یکی از دوستان هیئت رئیسه به منظور اینکه در همین رابطه از ایشان پرس و جو کنیم به دیدار آقای لاریجانی رفتیم و بنده صحبتی با ایشان داشتم."</p>
      <p>وی افزود:‌ یکی از آقایان صحبتی کرده بود مبنی بر اینکه آقای لاریجانی در جلسه‌ای گفته قصد کاندیداتوری در انتخابات را ندارد و شخص دیگری از اعضای هیئت رئیسه مجلس در مصاحبه‌ای گفته بود که ایشان در انتخابات شرکت می‌کند. آقای لاریجانی گفت علی‌الظاهر تنها کسی که در رابطه با این موضوع اظهار نظر نکرده خود اوست. منظور ایشان این بود هر شخصی که درباره آمدن یا نیامدن من مصاحبه‌ای کرده برداشت شخصی خود را گفته و تاکنون اظهارنظری در این باره نداشته و تصمیم مشخصی نگرفته است.</p>
      <p>این نماینده نزدیک به رئیس مجلس در پاسخ به این سوال که آیا ممکن است لاریجانی به‌عنوان گزینه اصلاح‌طلبان در انتخابات شرکت کند، اظهار داشت: آقای لاریجانی هیچگاه به عنوان گزینه اصلاح‌طلبان مورد حمایت آنها قرار نگرفته و در انتخابات دوره گذشته نیز با توجه به اینکه اصلاح‌طلبان گزینه قطعی در شهر قم نداشتند، ترجیح دادند که از آقای لاریجانی اعلام حمایت کنند. علت این حمایت هم این بود که اصلاح‌طلبان در دوره قبلی بر این باور بودند که باید با حداکثر گزینه‌های ممکن در سراسر کشور حضور پیدا کنند حتی اگر این گزینه از نظر سیاسی چهره‌ای اصلاح‌طلب نیز به شمار نیاید.</p>
      <p>
        <b>لاریجانی قطعاً از طرف اصلاح‌طلبان کاندیدای مجلس نمی‌شود</b>
      </p>
      <p>وی افزود: من با ایشان صحبتی در این زمینه نداشتم ولی شکی در این مسئله نداشته باشید که آقای لاریجانی قطعا هیچگاه به درخواست اصلاح‌طلبان قم در این شهر کاندیدا نخواهد شد. نه در این شهر بلکه در هیچ شهر دیگری با این رویه کاندیدا نخواهد شد. آقای لاریجانی که من می‌شناسم به درخواست اصلاح طلبان در هیچ شهری نامزد نمی‌شود. </p>
      <p>نائب رئیس جبهه پیروان خط امام و رهبری خاطرنشان کرد: البته ممکن است اتفاقات دیگری بیفتد و درخواستی از ایشان بشود. مثلا از یک حوزه انتخابیه دعوتی از وی بشود یا اینکه در قم برخی اشخاص سرشناس این شهر از ایشان درخواست کنند و مسائلی پیش بیاید که آقای لاریجانی احساس تکلیف برای حضور در رقابت‌های انتخاباتی کند. </p>
      <p>نماینده لنجان در مجلس در پاسخ به سوالی دیگری مبنی بر اینکه چرا باید چنین وضعیت مبهمی برای آقای لاریجانی که  با تدبیر خود  ۱۲ سال ریاست‌ مجلس را در دست داشته، پیش بیاید؟ گفت: به نظر من بخشی از این عدم قطعیتی که در آقای لاریجانی به وجود آمده حاصل شیوه و متدی است که ما و دوستانمان (جریان اصولگرایی)‌ پیگیری کردیم. انتقاد داشتن نسبت به عملکرد آقای لاریجانی یک بحث است و ممکن است این انتقادات به ایشان وارد هم باشد، کما اینکه بنده نیز به برخی از اقدامات آقای لاریجانی انتقاد دارم منتها وقتی این انتقادات به یک سمت و سویی برود که ایشان را به طور کلی از انتساب به یک جریان سیاسی خارج کند، این صحیح نیست. آقایانی که این اعتقاد را دارند ممکن است یادشان نیاید که ما در مجلس چهارم و در دور دوم ریاست جمهوری آقای هاشمی در میان وزرای او تنها وزیری که احساس می‌کردیم حرف ما را می‌فهمد و ولایی است آقای لاریجانی بود.</p>
      <p>کوهکن با اشاره به اتفاقات پس از انتخابات ریاست‌جمهوری سال ۸۸ گفت: در جریان فتنه ۸۸ در جلسه‌ای مرحوم هاشمی به نقل از آقای لاریجانی حرفی زده بود. وقتی من این مسئله را به آقای لاریجانی گفتم ایشان به شدت برافروخته شد و حرفی زد که شاید  صحیح نباشد به زبان بیاورم. پس از آن نیز به من گفت که از شما درخواست می‌کنم حرف‌های به نقل از من زده شده را تکذیب کنید. متاسفانه بارها و بارها تلطیف شده آن اظهارات نادرست علیه آقای لاریجانی در رسانه‌ها مطرح شد و چهره‌ ایشان را مخدوش کرد. با توجه به این که من در مجلس هشتم عضو هیئت رئیسه بودم هیچگاه ندیدم که ایشان راهی را برود که حتی احتمال مخالفت با نظر مقام معظم رهبری باشد. </p>
      <p>وی با بیان اینکه آقای لاریجانی هیچگاه یک چهره‌ اصلاح‌طلب نبوده، گفت: شاید جالب باشد که بدانید در جریان انتخابات سال ۸۸ آقای لاریجانی به شکل خصوصی به من گفت که "فلانی ما ضمن اینکه خیلی انتقادات به آقای احمدی‌نژاد داریم اما اگر آقای موسوی در انتخابات به پیروزی برسد معلوم نیست چه اتفاقی برای کشور بیفتد و شما هر تلاشی که برای موفقیت آقای احمدی نژاد از دستتون بر می‌آید دریغ نکنید." ولی متاسفانه عده‌ای ایشان را متهم کرده که چون بر اساس یک خبرهای ضد و نقیضی به آقای موسوی تبریک گفته یعنی پس پرده به دنبال پیروزی آقای موسوی بوده است. </p>
      <p>کوهکن در پایان اینگونه اظهارنظر کرد: بنده به صراحت به شما می‌گویم که اگر می‌گویند برجام در مجلس قبلی از سوی آقای لاریجانی ظرف ۲۰ دقیقه به تصویب رسید بخشی از آن به دلیل ضعف عملکرد دوستان ما بود. به دلیل اتفاقاتی که در قضیه تصویب برجام رخ داد بنده به آقای لاریجانی پیشنهاد دادم که برای اینکه برداشت‌های برجامی نسبت به شما پیش نیاید در ارتباط با تصویب لوایح FATF هیچ نظری صادر نکنید و شاهد بودیم که پس از تصویب این لوایح روزنامه‌ها به جای اینکه بگویند لاریجانی این لوایح را تصویب کرد، نوشتند مجلس FATF را تصویب کرد. </p>
    </article>
  </body>
</html>