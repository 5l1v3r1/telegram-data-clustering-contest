<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597227/telos-stin-imera-tis-marmotas-tou-brexit-yposxetai-o-tzonson"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T21:01:00+00:00"/>
    <meta property="og:title" content="Τέλος στην «ημέρα της μαρμότας» του Brexit υπόσχεται ο Τζόνσον"/>
    <meta property="og:description" content="«Αφόρητη» χαρακτήρισε την συνεχιζόμενη αβεβαιότητα γύρω από το Brexit ο Βρετανός πρωθυπουργός, Μπόρις Τζόνσον, σε προεκλογική του ομιλία σε εργοστάσιο στο..."/>
  </head>
  <body>
    <article>
      <h1>Τέλος στην «ημέρα της μαρμότας» του Brexit υπόσχεται ο Τζόνσον</h1>
      <address><time datetime="2019-11-13T21:01:00+00:00">13 Nov 2019, 21:01</time> by <a rel="author">SigmaLive</a></address>
      <p><b>«Αφόρητη» χαρακτήρισε την συνεχιζόμενη αβεβαιότητα γύρω από το Brexit ο Βρετανός πρωθυπουργός, Μπόρις Τζόνσον, σε προεκλογική του ομιλία σε εργοστάσιο στο Κόβεντρι.<br/></b> <br/>«Αν μπορέσουμε να κερδίσουμε μία λειτουργική αυτοδυναμία, θα μπορέσουμε να κάνουμε το κοινοβούλιο να λειτουργεί για εσάς, θα μπορέσουμε να βγούμε από αυτό το τέλμα. Μπορούμε να τερματίσουμε αυτή την ατελείωτη ημέρα της μαρμότας του Brexit», είπε ο κ. Τζόνσον, προσθέτοντας ότι η υλοποίηση του Brexit «θα κάνει καλό στην ψυχολογική μας υγεία».<br/> <br/>Επανέλαβε το επιχείρημα ότι με μία κυβέρνηση υπό τον Τζέρεμι Κόρμπιν η χώρα θα υποστεί δύο νέα δημοψηφίσματα μέσα στο 2020, ένα για το Brexit και ένα για την ανεξαρτησία της Σκωτίας, ως αντάλλαγμα για την πιθανολογούμενη στήριξη του Εθνικού Κόμματος Σκωτίας (SNP) στον ηγέτη του Εργατικού Κόμματος.<br/> <br/>Από την Σκωτία την οποία επισκέφθηκε σήμερα, πάντως, ο κ. Κόρμπιν, είπε ότι η κυβέρνησή του δεν θα παραχωρούσε δεύτερο δημοψήφισμα για την ανεξαρτητοποίηση της Σκωτίας κατά την πρώτη (πενταετή) θητεία της.<br/> <br/>Πάντως, αργότερα σύμβουλοι των Εργατικών διευκρίνιζαν ότι αυτή η θέση ίσως αλλάξει αν στις εκλογές για το τοπικό κοινοβούλιο της Σκωτίας, το 2021, το SNP εξασφαλίσει αυτοδυναμία.<br/> <br/>Πηγή: ΚΥΠΕ </p>
    </article>
  </body>
</html>