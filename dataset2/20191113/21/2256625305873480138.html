<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158326_1.html"/>
    <meta property="og:site_name" content="Novsport"/>
    <meta property="article:published_time" content="2019-11-13T21:50:00+00:00"/>
    <meta property="og:title" content="Владо Стоянов: Лудогорец ще играе в Лига Европа и след Нова година"/>
    <meta property="og:description" content="&quot;Преживях много тежки моменти, но не искам да се връщам назад&quot;"/>
  </head>
  <body>
    <article>
      <h1>Владо Стоянов: Лудогорец ще играе в Лига Европа и след Нова година</h1>
      <address><time datetime="2019-11-13T21:50:00+00:00">13 Nov 2019, 21:50</time> by <a rel="author">Николай Георгиев</a></address>
      <p>Вратарят на Лудогорец Владислав Стоянов даде интервю за  предаването "Домът на футбола" по DIEMA SPORT. Той говори за завръщането си във футбола, за тежката контузия, за шансовете на Лудогорец в Лига Европа и за националния отбор.  </p>
      <p> <br/>9 ноември 2019 г. беше един по-специален ден за Владо Стоянов. Той се завърна на вратата в мача Лудогорец 2 - Хебър от Втора лига след близо 2,5 г. отсъствие.<br/> <br/>"Чувствах се странно - все едно никога не съм играл футбол. Усетих заряда на истинския мач, който е много различен от тренировката. Имаше както напрежение, така и пеперуди в корема. Колкото до представянето ми - не съм доволен, получих два гола. Позитивното е, че се чувствам добре след толкова дълга пауза. Целта ми е напролет да съм във форма и ако има възможност да застана на вратата и на първия отбор на Лудогорец за някой мач. Несериозно е сега да кажа, че съм на нивото на останалите двама вратари", реалист е вратарят.<br/> <br/>Владо Стоянов е благодарен на всички, които са му помогнали да премине през най-трудния период в живота му.<br/> <br/>"Преживях много тежки моменти, но не искам да се връщам назад. Миналото не може да се промени. В този труден период ме крепяха най-вече съпругата и детето. Колегите и ръководството в нито един момент не ме забравиха, помагаха ми много и искам да им благорадаря. Кураж ми даваха и някои приятели извън футбола", добави той.<br/> <br/>Вратарят е щастлив, че Станислав Генчев е получил шанс да води Лудогорец.<br/> <br/>"Той е интелигентен, умерен, обран и съм сигурен, че ще постигне много в треньорската професия. Още в първите мачове на отбора под негово ръководство си пролича промяната. Има доста неща за изчистване през зимата, но аз съм оптимист. Вървим по възходяща линия въпреки последния негативен резултат в Лига Европа. Аз обаче съм убеден, че Лудогорец ще излезе от групите на Лига Европа, защото имаме по-добър отбор ЦСКА и Ференцварош. Ще играем в евротурнирите и след Нова година", категоричен е Стоянов.<br/> <br/>Той не скри амбициите и да се върне в националния отбор. <br/> <br/>"В добри отношения съм със сегашния треньорски щаб на отбора. Ако ми се обадят, веднага ще се отзова, никога няма да се откажа. Според мен привличането на Георги Дерменджиев бе силен ход от страна на ръководството на БФС. Много негативизъм обаче има у нас и той обременява отбора. Затова и момчетата в националния тим не могат да покажат и 50 % от качествата си. Надявам се на по-лек жребий в Лигата на нациите и да се класираме за европейското първенство", завърши Стоянов.</p>
    </article>
  </body>
</html>