<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/poliziotto-malattia-tennis-1.4884989"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T21:03:13+00:00"/>
    <meta property="og:title" content="Rimini, poliziotto giocava a tennis durante la malattia"/>
    <meta property="og:description" content="L’assistente capo della Polaria Mariella rinviato a giudizio per truffa ai danni dello Stato. Venne smascherato dai suoi colleghi"/>
  </head>
  <body>
    <article>
      <h1>Rimini, poliziotto giocava a tennis durante la malattia</h1>
      <h2>L’assistente capo della Polaria Mariella rinviato a giudizio per truffa ai danni dello Stato. Venne smascherato dai suoi colleghi</h2>
      <address><time datetime="2019-11-13T21:03:13+00:00">13 Nov 2019, 21:03</time> by <a rel="author">il Resto del Carlino</a></address>
      <p>Rimini, 14 novembre 2019 - <b>Figurava</b> <b>in malattia</b>, impossibilitato a lavorare come poliziotto, ma <b>perfettamente in forma </b>per <b>giocare a tennis</b> e disputare tornei e <b>suonare il basso in una band</b>. L’ex assistente capo della Polaria, <b>Antonino Mariella</b>, (difeso dall’avvocato Massimiliano Orrù) 45 anni, <b>nato a Pesaro</b>, ma residente <b>a San Savino di Montecolombo</b>, dovrà rispondere davanti al tribunale del suo comportamento.</p>
      <p>E’ stato, infatti, <b>rinviato a giudizio</b> per truffa ai danni dello Stato e sarà processato <b>il 14 settembre dell’anno prossimo.</b> Nel dicembre di due anni fa, dopo mesi di indagini, il poliziotto era stato smascherato dai suoi stessi colleghi della Polaria che lo erano andati<b> ad arrestare</b> in seguito all’ordinanza emessa dal gip Sonia Pasini su richiesta del pm Davide Ercolani.</p>
      <p>Per un anno intero, <b>il poliziotto non si era presentato al lavoro</b> perchè affetto da una ‘<b>lombosciatalgia sinistra</b>’ che, a suo dire, gli avrebbe impedito di svolgere la sua attività di assistente capo di Polizia presso la Polaria, all’aeroporto di Rimini. Il tutto <b>dal 2 gennaio al 9 dicembre 2015</b>. E per sostenere la sua malattia, stando all’accusa, ‘avrebbe <b>simulato</b> ed aggravato reiteratamente le patologie in modo da trarre in errore le autorità sanitarie’.</p>
      <p>Il tutto con un unico scopo: quello di <b>percepire la retribuzione senza lavorare</b>, avere benefici ed esenzioni, ma soprattutto di arrivare ad ottenere dal ministero dell’Interno dell’indennizzo per malattia dovuta a causa di servizio.</p>
      <p>Infatti durante il periodo di malattia Mariella, iscritto alla Federazione tennis, invece di stare a letto a curarsi, ha partecipato, a livello agonistico, <b>a ben otto tornei di tennis</b>. Una patologia invalidante per lavorare, ma non per correre sui campi da tennis dietro a una pallina, quella di cui era affetto Mariella.</p>
      <p>A scoprire il tutto erano stati i suoi stessi colleghi che, coordinati dal sostituto procuratore Davide Ercolani,<b> avevano voluto vederci chiaro</b>. Così avevano messo delle <b>telecamere</b> nel circolo tennis dove Mariella si allenava. Ed erano riusciti a immortalarlo mentre si allenava.</p>
      <p>Lui che dichiarava di far fatica a portare la pistola, a stare in piedi e o seduto che <b>saltava come in un grillo dietro alla pallina</b>. Poi sono state scoperte tutte le sue partecipazioni ai tornei di tennis e i <b>concerti live</b>, mentre era ufficialmente malato e ‘bloccato’. L’uomo aveva anche fatto richiesta per ottenere dal ministero <b>l’indennità di malattia per causa di servizio</b>. Ora il poliziotto dovrà, invece, rispondere davanti al giudice del suo comportamento.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>