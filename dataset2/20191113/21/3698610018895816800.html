<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/bundestag-viviv-chastinu-pivnichnogo-potoku-2-z-pid-diyi-gazovoyi-direktivi-yes-329571_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T21:44:00+00:00"/>
    <meta property="og:title" content="Бундестаг вивів частину &quot;Північного потоку-2&quot; з-під дії газової директиви ЄС"/>
    <meta property="og:description" content="Згідно з директивою, оператором газопроводу повинна бути незалежна компанія, а Газпром зможе скористатися лише половиною пропускної потужності."/>
  </head>
  <body>
    <article>
      <h1>Бундестаг вивів частину "Північного потоку-2" з-під дії газової директиви ЄС</h1>
      <h2>Згідно з директивою, оператором газопроводу повинна бути незалежна компанія, а "Газпром" зможе скористатися лише половиною пропускної потужності.</h2>
      <address>
        <time datetime="2019-11-13T21:44:00+00:00">13 Nov 2019, 21:44</time>
      </address>
      <p>Бундестаг підтримав закріплення газової директиви Євросоюзу в німецькому законодавстві з <b><a href="https://dt.ua/WORLD/bundestag-ne-zmig-progolosuvati-za-popravki-schodo-pivnichnogo-potoku-2-328898_.html">поправками, які дозволяють вивести частину російського газопроводу "Північний потік-2"</a></b> з-під дії правил Третього енергопакету ЄС, передає <a href="https://www.eurointegration.com.ua/news/2019/11/13/7103012/">"Європейська правда"</a>. Відповідне рішення в середу, 13 листопада, підтримали більшість депутатів парламенту Німеччини, і поіменно голосування не знадобилося.</p>
      <p>Директива регулює функціонування газопроводів третіх країн на території ЄС і стосується, в першу чергу, російського газопроводу "Північний потік-2". Вона набула чинності ще в травні, і члени Євросоюзу мають ратифікувати її до 24 лютого 2020 року.</p>
      <p>Згідно з документом, іноземні газопроводи мають відповідати вимогам, що застосовуються до внутрішніх газопроводів ЄС. Серед засадничих вимог директиви – розподіл постачальника газу і оператора газопроводу. Це означає, що керувати "Північним потоком-2" повинна незалежна від "Газпрому" компанія-оператор. А половину пропускних потужностей газопроводу оператор має зарезервувати для альтернативних постачальників. Оператором "Північного потоку-2" є компанія Nord Stream 2 AG. 100% її акцій належать "Газпрому". Таким чином, російський монополіст контролює постачання газу, так і газопровід.</p>
      <p>Однак федеральний уряд запропонував включити до закону поправки, що стосуються 12-мильної ділянки "Північного потоку-2" в територіальних водах Німеччини. Зміни дозволяють вважати, що будівництво цієї ділянки було завершено до затвердження газової директиви ЄС, і застосовувати щодо неї колишні менш жорсткі правила.</p>
      <p>Минулого тижня Бундестаг не зміг розглянути це питання. Голосування зірвала фракція правопулістської "Альтернативи для Німеччини", депутати якої домоглися підтвердження відсутності кворуму у сесійній залі.</p>
      <p>Цього разу "АдН", представники якої неодноразово робили проросійські заяви, голосували проти урядового законопроекту. Фракція "Зелених" також голосувала проти. Закон було прийнято голосами коаліції християнських демократів і соціал-демократів.</p>
      <p>30 жовтня <b><a href="https://dt.ua/ECONOMICS/daniya-ostannoyu-dozvolila-budivnictvo-pivnichnogo-potoku-2-327872_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Про перешкоди для будівництва російського газопроводу та позицію Данії читайте в <b><a href="https://dt.ua/energy_market/datskiy-hrest-dlya-gazpromu-282431_.html">матеріалі Ігоря Маскалевича "Датський хрест для "Газпрому"</a></b>. На нові подробиці чекайте у новому випуску "Дзеркала тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>