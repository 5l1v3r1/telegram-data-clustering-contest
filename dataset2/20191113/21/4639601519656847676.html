<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/viktoria-epimenei-me-vroxes-kai-nefoseis-kai-tin-pempti/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T21:50:47+00:00"/>
    <meta property="og:title" content="«Βικτώρια»: Επιμένει με βροχές και νεφώσεις και την Πέμπτη"/>
    <meta property="og:description" content="Iσχυρές βροχές και καταιγίδες αναμένονται να δεχθούν τις επόμενες ώρες τα ανατολικά και ηπειρωτικά τμήματα της χώρας – Ποιες περιοχές θα χτυπήσει η «Βικτώρια»"/>
  </head>
  <body>
    <article>
      <h1>«Βικτώρια»: Επιμένει με βροχές και νεφώσεις και την Πέμπτη</h1>
      <h2>Iσχυρές βροχές και καταιγίδες αναμένονται να δεχθούν τις επόμενες ώρες τα ανατολικά και ηπειρωτικά τμήματα της χώρας – Ποιες περιοχές θα χτυπήσει η «Βικτώρια»</h2>
      <address><time datetime="2019-11-13T21:50:47+00:00">13 Nov 2019, 21:50</time> by <a rel="author">ΤοΒΗΜΑ Team</a></address>
      <p>Η κακοκαιρία «Βικτώρια» τις βραδινές ώρες της Τετάρτης επηρεάζει με έντονα φαινόμενα τις Κυκλάδες και την Κρήτη.</p>
      <p>Τις αμέσως επόμενες ώρες και το πρωί της Πέμπτης, θα επηρεαστούν τα νησιωτικά τμήματα του Ανατολικού Αιγαίου και τα Δωδεκάνησα, όπου τα φαινόμενα αναμένεται να ενταθούν.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Εξασθένηση των φαινομένων και σταδιακή βελτίωση του καιρού στις συγκεκριμένες περιοχές περιμένουμε από το μεσημέρι της Πέμπτης.</p>
      <p>Στη δορυφορική εικόνα που ακολουθεί επισημαίνεται η ζώνη των ισχυρότερων φαινομένων στις 20:00 το βράδυ της Τετάρτης.</p>
      <figure>
        <img src="https://www.in.gr/wp-content/uploads/2019/11/Conv_Nov_13_19001-600x451.jpg"/>
      </figure>
      <p>Παράλληλα, ισχυρές βροχές και καταιγίδες αναμένονται να δεχθούν τις επόμενες ώρες τα ανατολικά και ηπειρωτικά τμήματα της χώρας, όπως τα βόρεια ανατολικά της Πελοποννήσου, η ανατολική Στερεά αλλά και περιοχές της Αττικής, η Εύβοια, οι Κυκλάδες και τα Δωδεκάνησα.</p>
      <h3>Σάρωσε η «Βικτώρια» την Τετάρτη την Αττική και την Κρήτη</h3>
      <p>Μετά την Κέρκυρα και τα νησιά του Ιονίου, η «Βικτώρια» πέρασε την Τετάρτη στην Κεντρική Ελλάδα, φτάνοντας στην Αττική και μετέπειτα στην Κρήτη.</p>
      <p>Πολύ υψηλά επίπεδα βροχή καταγράφηκαν στο νησί της Κρήτης και συγκεκριμένα στον νομό Χανίων.</p>
      <figure>
        <img src="https://www.in.gr/wp-content/uploads/2019/11/1311_daily_rain-600x380.jpg"/>
      </figure>
      <p>Εξάλλου, εκεί παρατηρήθηκε και το μεγαλύτερο μέρος των προβλημάτων από τις βροχοπτώσεις στο νησί.</p>
      <p>Στην Αττική, η βροχή προκάλεσε κυκλοφοριακό χάος σε όλους σχεδόν τους οδικούς άξονες του λεκανοπεδίου.</p>
      <p>Τα μεγαλύτερα ύψη βροχής καταγράφηκαν στην Περιοχή του Παπάγου, με 70 χιλιοστά βροχής.</p>
      <figure>
        <img src="https://www.in.gr/wp-content/uploads/2019/11/1311_AtticaRainMap-586x600.jpg"/>
      </figure>
      <h3>Ο καιρός της Πέμπτης – Επιμένουν οι νεφώσεις και οι βροχές</h3>
      <p>Και μπορεί η «Βικτώρια» να απομακρύνεται από την ηπειρωτική Ελλάδα και να κατευθύνεται ανατολικά προς τα νησιά, ωστόσο οι βροχές και οι καταιγίδες θα συνεχίσουν και την Πέμπτη.</p>
      <p>Στην Ανατολική Μακεδονία, στη Θράκη, στα νησιά του Ανατολικού Αιγαίου και στα Δωδεκάνησα, θα σημειωθούν βροχές ή καταιγίδες με κατά τόπους ισχυρά φαινόμενα, με εξασθένηση το απόγευμα.</p>
      <p>Στην υπόλοιπη χώρα, αναμένονται κατά περιόδους αυξημένες νεφώσεις με βροχές τοπικού χαρακτήρα, κυρίως στα δυτικά όπου ενδέχεται να εκδηλωθούν μεμονωμένες καταιγίδες. Τις νυκτερινές και πρώτες πρωινές ώρες η ορατότητα θα είναι τοπικά περιορισμένη και θα σχηματιστούν ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 5 έως 16 βαθμούς, στη Βόρεια Ελλάδα από 8 έως 19, στην Ήπειρο από 9 έως 19 βαθμούς, στην Κεντρική Ελλάδα από 8 έως 22, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 10 έως 23 βαθμούς, στα νησιά του Ιονίου από 15 έως 20, και στα νησιά του Αιγαίου από 15 έως 23 βαθμούς Κελσίου.</p>
      <p>Οι άνεμοι στο Αιγαίο θα πνέουν αρχικά από νότιες διευθύνσεις με εντάσεις έως 6 μποφόρ, αλλά βαθμιαία στα βόρεια πελάγη θα εξασθενήσουν, ενώ στα νότια πελάγη θα στραφούν σε δυτικούς με εντάσεις έως 5 μποφόρ.. Στο Ιόνιο οι άνεμοι θα πνέουν νοτιοδυτικοί ασθενείς έως σχεδόν μέτριοι 3 με 4 μποφόρ.</p>
      <p>Στην Αττική περιμένουμε νεφώσεις κατά περιόδους. Οι άνεμοι θα πνέουν από δυτικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Στη Θεσσαλονίκη περιμένουμε νεφώσεις με πιθανότητα παροδικών βροχών τις έως το μεσημέρι. Τις νυκτερινές και πρώτες πρωινές ώρες η ορατότητα θα είναι περιορισμένη και ενδέχεται να σχηματιστούν ομίχλες. Οι άνεμοι θα πνέουν νότιοι με εντάσεις 3 έως 4 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>