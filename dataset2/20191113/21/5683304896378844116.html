<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/13/ayodhya-41-villages-to-be-part-of-development.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T21:46:00+00:00"/>
    <meta property="og:title" content="41 ഗ്രാമങ്ങൾ കൂട്ടിച്ചേർത്ത് അയോധ്യാവികസന നീക്കം"/>
    <meta property="og:description" content="സുപ്രീം കോടതി വിധി പ്രകാരം മസ്ജിദ് പണിയാൻ എവിടെ ഭൂമി നൽകുമെന്നതു സംബന്ധിച്ച ചർച്ചകൾ പുരോഗമിക്കവേ, അയോധ്യ മുനിസിപ്പാലിറ്റി വലുതാക്കാൻ നീക്കം..Ayodhya case. ayodhya case live. ayodhya case news. ayodhya case verdict. ayodhya mandir. Ayodhya news. Ayodhya Ram Mandir. ayodhya ram mandir verdict. ayodhya supreme court verdict. Ayodhya verdict. ayodhya verdict date. Babri Masjid. babri masjid ayodhya. CJI Ranjan Gogoi. NewsTracker. Ram Mandir. ram mandir live. Ram Mandir verdict. Ranjan Gogoi. live news. live updates. latest updates. latest news. live blog. highlights. live coverage. news online. ram mandir verdict date time. ram mandir verdict 911. ayodhya verdict date. ayodhya.India News. National News. Malayalam News. Manorama Online"/>
  </head>
  <body>
    <article>
      <h1>41 ഗ്രാമങ്ങൾ കൂട്ടിച്ചേർത്ത് അയോധ്യാവികസന നീക്കം</h1>
      <address><time datetime="2019-11-13T21:46:00+00:00">13 Nov 2019, 21:46</time> by <a rel="author">അയോധ്യയിൽ നിന്ന് രാജീവ് മേനോൻ</a></address>
      <p>സുപ്രീം കോടതി വിധി പ്രകാരം മസ്ജിദ് പണിയാൻ എവിടെ ഭൂമി നൽകുമെന്നതു സംബന്ധിച്ച ചർച്ചകൾ പുരോഗമിക്കവേ, അയോധ്യ മുനിസിപ്പാലിറ്റി വലുതാക്കാൻ നീക്കം. അയോധ്യയ്ക്കും ഫൈസാബാദിനും ചുറ്റുമുള്ള 41 ഗ്രാമങ്ങൾ കൂട്ടിച്ചേർത്തുള്ള  വികസനത്തിന് യു.പി. സർക്കാർ ശ്രമം തുടങ്ങി.</p>
      <p>സാധ്യതകൾ പഠിച്ച് റിപ്പോർട്ട് നൽകാൻ അയോധ്യ മുനിസിപ്പാലിറ്റിയോട് ആവശ്യപ്പെട്ടിട്ടുണ്ട്. ഫൈസാബാദ് ജില്ലയിലും സുൽത്താൻപുരിലും ഉൾപ്പെടുന്ന പ്രദേശങ്ങളാണ് കൂട്ടിച്ചേർക്കാൻ ഉദ്ദേശിക്കുന്നത്.</p>
      <p>നിലവിൽ അയോധ്യയും ഫൈസാബാദ് നഗരവും ചേർന്നതാണ് അയോധ്യ നഗർപാലിക. വികസന പ്രവർത്തനങ്ങൾക്ക് സാധ്യതകൾ കൂടുന്ന പശ്ചാത്തലത്തിൽ നഗരാതിർത്തി വലുതാക്കുന്നതിൽ തെറ്റില്ലെന്ന് അയോധ്യ മേയർ ഋഷികേശ് ഉപാധ്യായ ‘മനോരമ’യോടു പറഞ്ഞു.</p>
      <p>അയോധ്യയിൽ തർക്കമുണ്ടായിരുന്ന പ്രദേശത്തിനു ചുറ്റുമുള്ള 67 ഏക്കർ സർക്കാർ ഏറ്റെടുത്തിരുന്നു. ഇതിനുള്ളിൽ തന്നെ മസ്ജിദ് നിർമിക്കണമെന്ന് പ്രാദേശിക മുസ്‍ലിം നേതൃത്വം ആവശ്യപ്പെട്ടിരുന്നു. എന്നാൽ അതിനുള്ള സാധ്യതകൾ ഇപ്പോൾ പറയാനാവില്ലെന്നായിരുന്നു ജില്ലാ ഭരണകൂടത്തിന്റെ പ്രതികരണം. 67 ഏക്കറിനുള്ളിൽ മസ്ജിദിനു സാധ്യതയില്ലെന്നാണ് അയോധ്യ മേയറും പറഞ്ഞത്.</p>
    </article>
  </body>
</html>