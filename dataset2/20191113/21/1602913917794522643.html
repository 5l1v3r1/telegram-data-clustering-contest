<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/semne-de-speranta-taie-din-elanul-apostolilor-recesiunii-dar-speranta-este-insa-fragila-si-se-amesteca-cu-durere-mai-ales-pentru-gigantii-germani-18580030"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T21:27:00+00:00"/>
    <meta property="og:title" content="Semne de speranţă taie din elanul apostolilor recesiunii, dar speranţa este însă fragilă şi se amestecă cu durere, mai ales pentru giganţii germani"/>
    <meta property="og:description" content="Germania a trecut de ce a fost mai rău. Se întrevăd pace în războiul comercial şi semne de speranţă pentru economia mondială anul viitor. Este visul investitorilor, iar acum aceştia încep să creadă în el, scrie Bloomberg."/>
  </head>
  <body>
    <article>
      <h1>Semne de speranţă taie din elanul apostolilor recesiunii, dar speranţa este însă fragilă şi se amestecă cu durere, mai ales pentru giganţii germani</h1>
      <address><time datetime="2019-11-13T21:27:00+00:00">13 Nov 2019, 21:27</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Germania a trecut de ce a fost mai rău. Se întrevăd pace în războiul comercial şi semne de speranţă pentru economia mondială anul viitor. Este visul investitorilor, iar acum aceştia încep să creadă în el, scrie Bloomberg.</p>
      <p>Încrederea în cea mai mare economie a Europei, cea germană, a urcat la un maxim pe şase luni, în timp ce un sondaj realizat de Bank of America a indicat o creştere record a optimismului privitor la perspectivele economiei mondiale. Acţiunile şi-au reluat creşterea, iar randamentul titlurilor americane pe 10 ani a revenit în apropiere de 2%, după ce temerile de recesiune l-au împins cu mult sub acest nivel în vară. CEO-ul celui mai mare grup de private equity din lume crede că economia americană, cea mai mare a lumii, va fi „bine“.</p>
      <p>Încrederea investitorilor în economia germană s-a redresat puternic, reflectând speranţele că SUA şi China vor ajunge la un acord în războiul comercial şi că Marea Britanie se apropie de un acord privind Brexitul, potrivit Financial Times.</p>
      <p>Sondajul realizat de ZEW în rândul experţilor de pe piaţa financiară a găsit că optimismul privitor la perspectivele celei mai mari economii a zonei euro a crescut de la minus 22,8 la 2,1, cu mult peste aşteptări. Deşi economiştii cred că Germania ar putea intra în recesiune, rezultatele sondajului Zew reprezintă ultimul semnal pozitiv pentru economia germană apărut în ultimele săptămâni.</p>
      <p>Creşterea optimismului la nivel mondial ar  putea reflecta speranţele într-un acord comercial, în timp ce sondajele economice oferă semne că încetinirea determinată de declinul sectorului manufacturier şi-a atins punctul maxim. De curând, scrie Bloomberg, au apărut veşti că administraţia americană ar putea amâna o decizie de impunere de tarife pe maşinile europene, veşti bune pentru industria auto germană.</p>
      <p>„Există speranţe în creştere că mediul economic internaţional se va îmbunătăţi în viitorul apropiat“, a declarat Achim Wambach, preşedinte al Zew, potrivit Financial Times.</p>
      <p>În ultimele zile, datele privind economia germană s-au situat peste aşteptări, generând speranţă că aceasta se stabilizează în condiţiile temperării presi­unilor externe şi solidităţii continue a cererii interne.</p>
      <p>Nici acţiunile germane nu semnalizează o recesiune iminentă. Odată cu dispariţia riscului unui Brexit fără acord, apariţia unor veşti mai pozitive privitoare la negocierile de pe frontul comercial şi a unor semne timpurii de stabilizare a contextului macroeconomic, indicele bursier de referinţă german DAX se apropie de un maxim istoric, avansând cu 26% până acum în acest an, scrie Bloomberg.</p>
      <p>Renaşterea încrederii în piaţa germană de acţiuni sugerează că investitorii pariază probabil deja pe o îmbunătăţire pe frontul macro.</p>
      <p>„Poate că ce a fost mai rău a trecut pentru economia germană“, arată Thomas Gitzel, economist la VP Bank.</p>
      <p>Însă o creştere similară a pieţei bursiere anul viitor ar putea fi dificil de repetat în condiţiile menţinerii unor probleme structurale.</p>
      <p>Dacă totul va merge relativ bine în ceea ce priveşte Brexitul şi un acord comercial decent, „atunci perspectivele de creştere pentru ţări exportatoare ca Germania s-ar putea redresa“, arată Robert Greil, strateg în cadrul Merck Finck.</p>
      <p>Cât priveşte economia americană, şeful celui mai mare fond de private equity din lume, Blackstone, crede că aceasta va fi „bine“, potrivit fnlondon.com.</p>
      <p>Stephen Schwarzman, cofondator al companiei de buyout, crede că estimările privitoare la o recesiune a celei mai mari economii a lumii sunt „exagerate“. Comentariile acestuia vin după ce peste 70% din economiştii chestionaţi de National Association for Business Economics au declarat în august că cred că economia SUA va intra în recesiune înainte de sfârşitul anului 2021.</p>
      <p>Totuşi, economiştii avertizează că orice semne de redresare economică rămân fragile. „Deşi economia mondială este aşteptată să se încălzească în lunile următoare, aşteptăm doar o recuperare destul de modestă“, potrivit lui Marco Wagner, economist la Commerzbank, scrie Financial Times.</p>
      <p>„Datele recente Zew nu ar trebui să creeze prea mult optimism“, arată acesta.</p>
      <p>Semne de durere persistă de asemenea în sectorul industrial german. Companiile din sector resimt din ce în ce mai puternic încetinirea pieţei auto mondiale, trei mari furnizori anunţând scăderi dramatice ale profiturilor, exacerbate de slăbiciunea pieţei chineze.</p>
      <p>Gigantul Infineon din sectorul semicon­ductoarelor şi furnizorul de componente auto Continental au raportat câştiguri semnificativ mai mici, ca şi producătorul de senzori Osram.</p>
      <p>În cazul economiei americane, şeful Blackstone avertizează că singurul factor care ar putea afecta creşterea este o posibilă „prăbuşire a încrederii consumatorilor“.</p>
      <p>Dacă consumatorii îşi pierd încrederea din unele motive pe care le-aş numi geopolitice, atunci ar putea apărea probleme, arată acesta.</p>
    </article>
  </body>
</html>