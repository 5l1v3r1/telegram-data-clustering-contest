<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/13/news/svastica_lapide_partigiano_milano-241043048/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T21:35:00+00:00"/>
    <meta property="og:title" content="Svastica e simbolo delle SS sulla lapide di un partigiano a Milano. Anpi: &quot;Individuare gli autori&quot;"/>
    <meta property="og:description" content="Comparsa questa sera in via Rovetta sotto la lapide dedicata al partigiano Giuseppe Rinelli. Cenati, Anpi: &quot;Ennesima provocazione degli estremisti"/>
  </head>
  <body>
    <article>
      <h1>Svastica e simbolo delle SS sulla lapide di un partigiano a Milano. Anpi: "Individuare gli autori"</h1>
      <h2>Comparsa questa sera in via Rovetta sotto la lapide dedicata al partigiano Giuseppe Rinelli. Cenati, Anpi: "Ennesima provocazione degli estremisti neri". Sala: "Mi auguro grande partecipazione per la manifestazione in sostegno a Liliana Segre"</h2>
      <address><time datetime="2019-11-13T21:35:00+00:00">13 Nov 2019, 21:35</time> by <a rel="author">ZITA DAZZI</a></address>
      <p>Con una svastica e il simbolo delle SS naziste hanno imbrattato un'altra lapide dedicata ai partigiani. La scritta neonazista è stata fatta al calar delle tenebre in via Rovetta 6, zona Martesana a Milano, sul muro di un palazzo dove una lapide di marmo bianco ricorda il partigiano Giuseppe Rinelli, operaio impegnato nlele lotte contro il regime di Mussolini,  prelevato a casa sua in via Rovetta, deportato a Mauthausen e mai più tornato.<br/><br/>A scoprire la svastica è stato un cittadino che ha mandato una foto a Roberto Cenati, presidente dell'Anpi provinciale, che ha avvertito la sezione locale dell'Anpi e la Digos. "E' l'ennesimo episodio, l'ennesima provocazione degli estremisti neri a Milano - denuncia Cenati - ci sono stati cinque imbrattamenti che vediamo negli ultimi mesi. Chiediamo alle autorità di polizia di intervenire per identificare i responsabili di questo gesto vile e assicurarli alla giustizia".<br/> <br/>In questo clima si prepara la manifestazione del 10 dicembre <a href="https://milano.repubblica.it/cronaca/2019/11/10/news/beppe_sala_milano_liliana_segre_beppe_grillo_zingaretti_lega-240760946/">in solidarietà a Liliana Segre</a>, la senatrice sotto scorta, organizzata dal sindaco Beppe Sala e dalla rete dei sindaci dell'Anci: "Il 10 dicembre ho invitato a  Milano tutti i sindaci italiani e spero che verranno in molti alla manifestazione che è nata dopo a l'incresciosa situazione che ha interessato la senatrice a vita Liliana Segre", spiega Sala durante l'inaugurazione di BookCity. E aggiunge: "Spero che ci saranno tanti sindaci italiani in fascia tricolore che marceranno, e dietro vorremmo avere tanto popolo, tanta gente che abbia voglia di testimoniare quello che Milano vuole essere. A Milano interessa il suo successo, il suo momento positivo, ma vuole essere anche portatrice di questi valori, che sono i suoi valori".</p>
    </article>
  </body>
</html>