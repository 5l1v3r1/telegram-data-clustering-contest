<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134609-fanams-dekojes-adomaitis-po-pergales-gyre-aukletiniu-agresija-ir-koncentracija.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-13T21:59:00+00:00"/>
    <meta property="og:title" content="Fanams dėkojęs Adomaitis po pergalės gyrė auklėtinių agresiją ir koncentraciją"/>
    <meta property="og:description" content="Vilniaus „Rytas“ trečiadienio vakarą iškovojo antrąją iš eilės pergalę Europos taurėje prieš Limožo CSP, o Dainius Adomaitis dėkojo fanams ir gyrė auklėtinių agresiją bei koncentraciją. Vilniaus ekipai pavyko visiškai eliminuoti CSP perimtus kamuolius, o patys „Ryto“ krepšininkai suklydo vos 4 sykius. Tuo metu Limožo ekipa padarė 14 klaidų. „Pirmiausiai ačiū fanams už tokį didelį palaikymą. Visi supratome, kokios svarbios šios rungtynės ..."/>
  </head>
  <body>
    <article>
      <h1>Fanams dėkojęs Adomaitis po pergalės gyrė auklėtinių agresiją ir koncentraciją</h1>
      <address><time datetime="2019-11-13T21:59:00+00:00">13 Nov 2019, 21:59</time> by <a rel="author">https://www.facebook.com/LMalinauskas</a></address>
      <slideshow>
        <figure>
          <img src="https://www.basketnews.lt/paveikslelis-206607-any630x500.jpg"/>
          <figcaption>Nuotr.: BNS</figcaption>
        </figure>
        <figure>
          <img src="https://www.basketnews.lt/paveikslelis-206606-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206611-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206610-any630x500.jpg"/>
        </figure>
        <figure>
          <img src="https://www.basketnews.lt/paveikslelis-206612-any630x500.jpg"/>
        </figure>
      </slideshow>
      <p>Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS</p>
      <p>Vilniaus „Rytas“ trečiadienio vakarą iškovojo antrąją iš eilės pergalę Europos taurėje prieš Limožo CSP, o Dainius Adomaitis dėkojo fanams ir gyrė auklėtinių agresiją bei koncentraciją.</p>
      <p>Vilniaus ekipai pavyko visiškai eliminuoti CSP perimtus kamuolius, o patys „Ryto“ krepšininkai suklydo vos 4 sykius. Tuo metu Limožo ekipa padarė 14 klaidų.</p>
      <p>„Pirmiausiai ačiū fanams už tokį didelį palaikymą. Visi supratome, kokios svarbios šios rungtynės yra tiek mums, tiek fanams. Ta atmosfera padėjo žaidėjams sunkiais momentais, nes jų tikrai buvo. Kalbant apie žaidėjus, kai laikaisi disciplinuoto plano, viskas vyksta taip, kaip nori. Aišku, pagrindinis dalykas mūsų klaidos.</p>
      <p>Jei Limože padarėme 18 klaidų ir jiems atidavėme 20 taškų, tai šiandien padarėme 4 ir tai yra labai solidus skaičius prieš tokią atletišką komandą. Puolime agresyvumas ir silpnų žaidėjų atakavimas buvo labai geras, stojimas prie baudų metimo linijos irgi buvo labai gerai“, – rungtynes komentavo vyriausiasis vilniečių treneris Adomaitis.</p>
      <p><b>– Treneri, gal tas pralaimėjimas Kėdainiuose kažkiek supurtė ir prižadino komandą?</b><br/>– Žinote, manau, kad visada kažkokie pralaimėjimai supurto. Turėjome vaizdo peržiūrą, ruošėmės šioms rungtynėms kaip ir visada, viską analizavome. Mes nesame ta komanda, kuri gali išeiti ne šimtu procentų pasiruošusi ar nesusikoncentravusi – jei taip išeisim, būsim nubausti taip, kaip tai atsitiko Kėdainiuose. Čia jau yra istorija. Šiose rungtynėse vyrai jau išėjo žinodami, kaip nori žaisti.</p>
      <p><b>– Pako Cruzas ketvirtajame kėlinyje pataikė fantastišką metimą su pražanga. Kaip, jūsų akimis, vyko ta ataka ir ar pritariate tam, kad čia buvo rungtynių lūžis?</b><br/>– Tokie momentai rungtynėse psichologiškai turi didžiulę įtaką. Pirmojoje pusėje, kai mūsų persvara atrodė bent šiek tiek apčiuopiama, jie įmetė keturis tritaškius iš eilės. Jie turėjo savotišką sugrįžimą į rungtynes, Sanfordas sumetė sudėtingus metimus. Šiose rungtynėse, kaip ir su „Lokomotiv“, mes nesulūžome – laikėmės kantriai to, ko norime, atakavome tai, ką norime.</p>
      <p><b>– Kalbant apie Cruzą, ar jis žaidžia taip, kaip jūs norėtumėte, kad jis žaistų?</b><br/>– Manau, kad taip. Paprasčiausiai atakavome su juo situacijose, kuriose norėjome ir jis jas labai gerai išnaudojo.</p>
      <p><b>– Deividas Sirvydis trečias rungtynes iš eilės pradeda starto penkete vietoje Arno Butkevičiaus. Kokia to idėja ir kaip jam pavyksta viską išpildyti?</b><br/>– Norime aikštelėje esant Cameronui Bairstow turėti metiką. Tai pagrindinė idėja. Arnui reikia daugiau erdvės, Cameronui – mažiau. Iš gynybinės pusės žaidžiame su Cameronu, o puolime mums tinka Deividas.</p>
      <p><b>– Treneri, antrojo kėlinio pabaigoje CSP lyg ir vargo, tačiau sugrįžo įmesdami 10 taškų. Kiek buvo neramu, kad po tokios atkarpo varžovai gali užsikurti?</b><br/>– Toje atkarpoje mes pametėme savo drausmę. Didžiausias akcentas buvo jų atletiškumas. Turėjome čia susitvarkyti. Antras akcentas – kad tritaškių nemestų jų metikai. Reikia juos versti tik dvitaškius, bet tada jie įmetė du tritaškius, iš kurių vieną su bauda. Reiškiasi, kad nesi drausmingas gynyboje asmeniškai. Čia sistema nesigins, turi individualiai gintis.</p>
      <p><b>– Terrellas Holloway nuo trečiojo kėlinio vidurio sėdėjo ant suolo. Nors atrodė, kad žaidžia neblogai, jūs jam vis turėjote pastabų. Ko jis nevykdė?</b><br/>– Jis gerai ieško komandos draugų, sukuria geras situacijas. Mes iš jo nereikalaujame daug taškų. Mes to norime iš jo ir tai jis vykdo – mūsų aukštaūgiai daug taškų pelno po jo perdavimų. Žingsnis po žingsnio, bet norėsime, kad kai kuriose rungtynėse jis daugiau atakuotų priešininkus. Pagrinde viskas buvo dėl gynybos.</p>
      <p><b>– Europos taurėje dvi pergalės iš eilės. Kaip keičiasi situacija turnyrinėje lentelėje?</b><br/>– Niekas nesikeičia, nes kitos rungtynėse vėl bus svarbiausios. Žaidžiame su stipriais varžovais. Svarbiausia žaisti taip, kaip suplanavome ir net jei žinai, kad pralaimėjai, tai žinai ir kokiu stiliumi pralaimėjimai. Tiek su „Lokomotiv“, tiek dabar viskas buvo taip, kaip norėjome.</p>
      <p><b>– Paminėjote Limožo perimtus kamuolių, kurių šiandien nebuvo. Ar tai remiasi į discipliną?</b><br/>– Žinoma, disciplina. Gal nežaidėme tų derinių, kuriuose yra šiek tiek rizikos perdavimuose arba tų perdavimų yra daugiau. Klaidos dažniausiai yra dėl priešininko fiziškumo ir tavo koncentracijos aikštelėje. Šiandien koncentracija buvo šimtaprocentinė. Kėdainiuose koncentracija buvo prasta.</p>
      <p><b>– Semajus Christonas jau trečiojo kėlinio viduryje turėjo dvigubą dublį. Ar esate patenkintas gynyba prieš jį?</b><br/>– Mes negalime visų uždengti, turime kažką atiduoti, todėl atidavėme jo metimus, metimus po driblingo. Jis įmetė tritaškį iš „spot up“ situacijos, o mes to nelabai norėjome, nes ten yra geras jo pataikymo procentas. Po driblingo jo procentas jau yra prastesnis.</p>
      <p><b>– Treneri, Lietuvos rinktinė turi jūsų įpėdinį. Kaip įvertintumėte jo kėdės karštumą ir ko jam norėtumėte palinkėti?</b><br/>– Norėčiau palinkėti jam kantrybės, sėkmės ir palaikymo.</p>
      <p>
        <b>Trenerio komentaras:</b>
      </p>
      <figure>
        <iframe src="https://www.youtube.com/embed/0apnV_PE45s" width="630" height="354" data-service="Youtube" scrolling="no"/>
      </figure>
      <h3>Fotogalerija</h3>
      <p>Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS</p>
      <figure>
        <img src="https://www.basketnews.lt/paveikslelis-206609-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206607-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206606-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206608-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206612-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206613-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206610-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206614-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-206611-crop600x350.jpg"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-199006-crop100x150.jpg"/>
      </figure>
      <p><a href="https://www.basketnews.lt/zaidejai/6943-arnas-butkevicius.html">Arnas Butkevičius</a> Taškai: 11 Naudingumas: 25 Perimti kamuoliai: 3 Atkovoti kamuoliai: 9</p>
    </article>
  </body>
</html>