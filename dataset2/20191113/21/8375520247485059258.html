<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/teylor-trampa-bilshe-hvilyuvalo-rozsliduvannya-proti-baydena-nizh-pidtrimka-ukrajini--639783.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T21:57:01+00:00"/>
    <meta property="og:title" content="Тейлор: Трампа більше хвилювало розслідування проти Байдена, ніж підтримка України"/>
    <meta property="og:description" content="Тейлор розповів про телефонну розмову посла США при ЄС Сондленда з Трампом"/>
  </head>
  <body>
    <article>
      <h1>Тейлор: Трампа більше хвилювало розслідування проти Байдена, ніж підтримка України</h1>
      <address>
        <time datetime="2019-11-13T21:57:01+00:00">13 Nov 2019, 21:57</time>
      </address>
      <h4>Тейлор розповів про телефонну розмову посла США при ЄС Сондленда з Трампом</h4>
      <p>Тимчасовий повірений у справах США в Україні посол Вільям Тейлор заявив, що президента Дональда Трампа більше хвилювало розслідування проти Байденів в Україні, ніж питання підтримки Києва.</p>
      <p>Під час слухань 13 листопада в Палаті представників посол Тейлор розповів про телефонну розмову посла США при ЄС Сондленда з Трампом, який перебував тоді в Києві.</p>
      <p>«Коли ми з послом Волкером перебували на фронті (на сході України – Ред.), представник мого персоналу супроводжував посла Сондленда на зустрічі з вищим українським чиновником у Києві», - сказав Тейлор.</p>
      <p>Він уточнив, що це відбулося 26 липня, на наступний день після телефонної розмови президентів Трампа й Зеленського. За словами Тейлора, Сондленд зателефонував президенту США з ресторану. Тейлор зазначив, що представник його персоналу, якого американські ЗМІ ідентифікували як Девіда Холмса, потім переповів йому зміст розмови, під час якої йшлося про розслідування, на чому наполягав Трамп.</p>
      <p>«Сондленд сказав президенту Трампу, що українці готові просуватися далі», - переповів Тейлор слова свого помічника під час слухань у Палаті представників.</p>
      <p>За словами американського дипломата, його помічник перепитав Сондленда про зміст розмови з президентом, на що той відповів, що «Трамп більше опікується розслідуванням проти Байденів», яке просував адвокат президента Рудольф Джуліані, ніж питанням підтримки України.</p>
      <p>Нагадаємо, у середу під час слухань у Палаті представників США тимчасовий повірений у справах США в Україні посол <a href="https://glavcom.ua/news/impichment-trampa-teylor-v-kongresi-poyasniv-chomu-bezgluzdo-zupinyati-dopomogu-ukrajini-639755.html">Вільям Тейлор пояснив, чому безглуздо зупиняти допомогу Україні</a> .</p>
      <p>Як повідомляв <a href="https://glavcom.ua/">Главком</a>, 13 листопада в Палаті представників почалися <a href="https://glavcom.ua/news/u-kongresi-ssha-startuvali-publichni-sluhannya-pro-impichment-trampa--639715.html">перші публічні слухання</a> в контексті розслідування з імпічменту президента США.</p>
      <p>Також у Конгресі США оприлюднили <a href="https://glavcom.ua/world/observe/u-kongresi-ssha-oprilyudnili-spisok-nastupnih-sluhan-u-spravi-impichmentu-trampa-639547.html">список наступних слухань щодо імпічменту Трампа</a>.</p>
      <p>До слова, <a href="https://glavcom.ua/world/observe/tramp-zanadto-zaynyatiy-shcho-divitsya-sluhannya-shchodo-impichmentu-639765.html">Дональд Трамп заявив, що він «занадто зайнятий»</a>, щоб стежити за першими публічними слуханнями в Конгресі США щодо його імпічменту.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/radniki-zelenskogo-zbrehali-pro-zagiblih-na-donbasi-brativ--639734.html"/>
        <a href="https://glavcom.ua/columns/golobutskyi/epichniy-fakap-ze-komandi-andriy-jermak-zvinuvativ-derzhdep-ssha-v-brehni-639598.html"/>
        <a href="https://glavcom.ua/world/observe/ukrajinageyt-cnn-oprilyudnila-novi-dokazi-proti-trampa-639548.html"/>
      </related>
    </article>
  </body>
</html>