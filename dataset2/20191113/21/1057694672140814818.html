<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2035082/germania-axiopini-praxi-pleon-to-upskirting.html"/>
    <meta property="og:site_name" content="News.gr"/>
    <meta property="article:published_time" content="2019-11-13T21:34:04+00:00"/>
    <meta property="og:title" content="Γερμανία: Αξιόποινη πράξη πλέον το «upskirting»"/>
    <meta property="og:description" content="Ποινικό αδίκημα το να τραβά κάποιος τέτοιες φωτογραφίες χωρίς συναίνεση"/>
  </head>
  <body>
    <article>
      <h1>Γερμανία: Αξιόποινη πράξη πλέον το «upskirting»</h1>
      <address>
        <time datetime="2019-11-13T21:34:04+00:00">13 Nov 2019, 21:34</time>
      </address>
      <h3>Ποινικό αδίκημα το να τραβά κάποιος τέτοιες φωτογραφίες χωρίς συναίνεση</h3>
      <p>Το «upskirting», ήτοι το να τραβάει κανείς φωτογραφίες κάτω από τις <a href="https://www.news.gr/tag/mini-foysta"><b>φούστες</b> </a>των γυναικών, χωρίς τη συναίνεσή τους, θα αποτελεί πλέον αξιόποινη πράξη στη <a href="https://www.news.gr/tag/germania"><b>Γερμανία</b></a>, ανακοίνωσε σήμερα η κυβέρνηση, λίγους μήνες μετά την υιοθέτηση ενός ανάλογου νόμου στη Βρετανία.</p>
      <p>«Η παραγωγή φωτογραφιών και βίντεο, που εικονίζουν απόκρυφα σημεία άλλων προσώπων, τα οποία φωτογραφήθηκαν ή βιντεοσκοπήθηκαν, χωρίς την άδειά τους, κάτω από τα ρούχα τους» θα αποτελεί ποινικό αδίκημα, ανακοίνωσε ο εκπρόσωπος τύπου της γερμανικής κυβέρνησης Στέφαν Ζάιμπερτ, κατά τη διάρκεια μιας συνέντευξης τύπου, όπως μετέδωσε το Αθηναϊκό Πρακτορείο Ειδήσεων.</p>
      <p>Ακόμα και η ενέργεια του να τραβάει κανείς μια τέτοια φωτογραφία, θα αποτελέσει, επίσης, αξιόποινη πράξη όπως και το να τη μοιράζει. Το γερμανικό κοινοβούλιο θα πρέπει να εγκρίνει το νομοσχέδιο για να γίνει νόμος του κράτους.</p>
      <p>Η απαγόρευση θα αφορά και τις φωτογραφίες των ντεκολτέ εν αγνοία των γυναικών, σύμφωνα με το νομοσχέδιο.</p>
      <p>Έως σήμερα, αυτού του είδους η πρακτική δεν θεωρείτο αξιόποινη πράξη, παρά μόνο εάν ο δράστης παρενοχλούσε το θύμα του ή προχωρούσε σε απρεπείς ενέργειες σε βάρος του.</p>
      <p>«Το να φωτογραφίζει κανείς μία γυναίκα κάτω από τη φούστα της ή το ντεκολτέ της συνιστά μια ταπεινωτική και αδικαιολόγητη παραβίαση της προσωπικής ζωή της» επισήμανε η υπουργός Δικαιοσύνης Κρίστιν Λάμπρεχτ.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2032508/tzichantistes-schediazan-tromokratiki-epithesi-sti-germania.html"/>
        <a href="https://www.news.gr/kosmos/article/2027642/merkel-imastan-eftichismeni-stin-anatoliki-germania-alla-kaname-simvivasmous.html"/>
        <a href="https://www.news.gr/kosmos/article/2026477/germania-soi-anasirthikan-apo-to-orichio-i-35-ergates.html"/>
      </related>
    </article>
  </body>
</html>