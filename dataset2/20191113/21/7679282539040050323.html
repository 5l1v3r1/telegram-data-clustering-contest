<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-police-arrested-the-man-who-slapped-ncp-chief-sharad-pawar-2848252.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T21:34:24+00:00"/>
    <meta property="og:title" content="शरद पवार को थप्पड़ मारने वाले शख्स को पुलिस ने किया गिरफ्तार"/>
    <meta property="og:description" content="वर्ष 2011 में तत्कालीन केंद्रीय कृषि मंत्री शरद पवार से मारपीट करने के मामले में भगोड़ा घोषित युवक को मंदिर मार्ग पुलिस ने सोमवार को गिरफ्तार कर लिया। आरोपी अरविंदर सिंह दिल्ली पुलिस के एक कांस्टेबल..."/>
  </head>
  <body>
    <article>
      <h1>शरद पवार को थप्पड़ मारने वाले शख्स को पुलिस ने किया गिरफ्तार</h1>
      <address><time datetime="2019-11-13T21:34:24+00:00">13 Nov 2019, 21:34</time> by <a rel="author">वरिष्ठ संवाददाता,नई दिल्ली।</a></address>
      <p>वर्ष 2011 में तत्कालीन केंद्रीय कृषि मंत्री शरद पवार से मारपीट करने के मामले में भगोड़ा घोषित युवक को मंदिर मार्ग पुलिस ने सोमवार को गिरफ्तार कर लिया। आरोपी अरविंदर सिंह दिल्ली पुलिस के एक कांस्टेबल से भी मारपीट के मामले में भगोड़ा घोषित है।</p>
      <p>डीसीपी ने बताया कि 24 नवंबर 2011 को एनडीएमसी कंवेंशन सेंटर में आयोजित एक कार्यक्रम के दौरान तत्कालीन कृषि मंत्री शरद पवार को एक युवक ने थप्पड़ मार दिया था। कनॉट प्लेस थाने में इस बाबत शिकायत दर्ज कर कराई गई थी, जिसके बाद आरोपी अरविंदर को गिरफ्तार कर लिया गया था।</p>
      <p>हालांकि कुछ समय बाद जमानत पर बाहर आकर उसने 2012 में जंतर-मंतर पर प्रदर्शन के दौरान दिल्ली पुलिस के कांस्टेबल से भी मारपीट की थी। इन सभी मामलों में गिरफ्तार होने के बाद वह जमानत पर बाहर आ गया था लेकिन अदालत में सुनवाई के दौरान अनुपस्थित रहता था। इस बीच शरद पवार को थप्पड़ मारने के मामले में 29 मार्च 2014 को और कांस्टेबल से मारपीट में इस साल अदालत ने अरविंदर को भगोड़ा घोषित कर दिया।</p>
      <p>
        <b>स्वरूप नगर से पकड़ा :</b>
      </p>
      <p>डीसीपी ने बताया कि भगोड़ा घोषित बदमाशों को पकड़ने के लिए मंदिर मार्ग एसएचओ विक्रमजीत सिंह बरैच के नेतृत्व में एसआई जय सिंह की टीम गठित की गई है। टीम ने सोमवार को स्वरूप नगर इलाके से आरोपी को पकड़ा। अरविंदर धरना-प्रदर्शन में पुलिसकर्मियों व अन्य वक्ताओं को थप्पड़ मारने का आदी है। उस पर इस तरह के छह मामले दर्ज हैं।</p>
    </article>
  </body>
</html>