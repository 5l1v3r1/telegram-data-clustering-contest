<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://citydog.by/post/zaden-kupalayski/"/>
    <meta property="og:site_name" content="CityDog.by"/>
    <meta property="article:published_time" content="2019-11-13T21:10:00+00:00"/>
    <meta property="og:title" content="Па вашых успамінах паставяць спектакль у Купалаўскім. Гэта як?"/>
    <meta property="og:description" content="І запросяць на прэм’еру."/>
  </head>
  <body>
    <article>
      <h1>Па вашых успамінах паставяць спектакль у Купалаўскім. Гэта як?</h1>
      <address><time datetime="2019-11-13T21:10:00+00:00">13 Nov 2019, 21:10</time> by <a rel="author">CityDog.by</a></address>
      <p><b>Для новага спектакля Купалаўскі тэатр збірае гісторыі беларусаў. Кожны, хто падзеліцца ўспамінамі пра дзяцінства, мае шанц убачыць сваё мінулае на Камернай сцэне тэатра ў спектаклі </b>«<b>Першы</b>»<b>.</b></p>
      <h3>Навошта Купалаўскаму асабістыя гісторыі гледачоў?</h3>
      <p>Спектакль «Першы» – новая рэжысёрская работа <b>Рамана Падалякі</b>, які дэбютаваў з пастаноўкай «Радзіва “Прудок”» паводле аднайменнай кнігі <b>Андруся Горвата</b>.</p>
      <p>Гэтым разам рэжысёр хоча зрабіць пастаноўку для тэатра разам з яго наведвальнікамі. Тэкст п’есы будуецца вакол успамінаў акцёраў і гледачоў: яны згадваюць самае важнае, што адбылося з імі ўпершыню ў перыяд ад маленства да 15 гадоў.</p>
      <p>– Хочацца зрабіць шчыры спектакль пра людзей і для людзей – амаль на мяжы з рэальнасцю, таму мы ўпершыню звяртаемся да сваіх гледачоў са спадзяваннем на тое, што яны падзеляцца з намі сваімі гісторыямі, – кажа Раман Падаляка. – Нас цікавяць як самыя першыя ўспаміны пра сябе, так і падзеі, якія аказалі ўплыў на чалавека ў раннім дзяцінстве.</p>
      <p>Усё тое, што засталося ў памяці: стасункі з бацькамі, дзіцячае каханне, першыя крыўды і здрады, святы, вясёлыя выпадкі. Мы паспрабуем даследаваць менавіта такія моманты, бо, каб зразумець тую матрыцу, з якой складаецца чалавек, трэба вярнуцца ў яго дзяцінства.</p>
      <h3>Я хачу трапіць у спектакль. Што трэба зрабіць?</h3>
      <p>Да <b>26 лістапада</b> рэжысёр Раман Падаляка чакае вашых лістоў альбо аўдыя- ці відэазапісаў з расказам пра нейкі асаблівы момант са свайго дзяцінства па адрасе <b>raman.ramuald@gmail.com</b>. Звярніце ўвагу: каманда тэатра <b>пакідае за сабой права рэдагаваць і перакладаць гісторыі гледачоў.</b></p>
      <p>Аўтары адабраных для спектакля работ атрымаюць запрашэнні на прэм’ерныя паказы ў студзені 2020 года.</p>
      <p> </p>
    </article>
  </body>
</html>