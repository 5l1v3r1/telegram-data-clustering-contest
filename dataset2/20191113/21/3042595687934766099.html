<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fersket-naboens-skjulte-soveromskamera/71816529"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T21:06:23+00:00"/>
    <meta property="og:title" content="Fersket naboens skjulte soveromskamera"/>
    <meta property="og:description" content="De var venner og hadde barn sammen i barnehagen. Så oppdaget hun kameraet i klesskapet. - Jeg ble paranoid."/>
  </head>
  <body>
    <article>
      <h1>Fersket naboens skjulte soveromskamera</h1>
      <h2>De var venner og hadde barn sammen i barnehagen. Så oppdaget hun kameraet i klesskapet. - Jeg ble paranoid.</h2>
      <address><time datetime="2019-11-13T21:06:23+00:00">13 Nov 2019, 21:06</time> by <a rel="author">Trym Mogen</a></address>
      <p>En mann i 40-åra må i desember møte i Sunnmøre tingrett, tiltalt for seksuelt krenkende atferd mot tre kvinner.</p>
      <p>
        <b>Ved alle tilfellene skal han ha installert overvåkningskameraer i skjul med hensikt i å filme kvinnene nakne uten at de var klar over det.</b>
      </p>
      <p>Tiltalen har en strafferamme på ett års fengsel, men omstendighetene i saken er spesielle.</p>
      <h3>Bad og soverom</h3>
      <p>Mannen var kjenning av alle de tre kvinnene, og skal i etterkant ha sittet på private opptak av dem tatt opp i skjul</p>
      <p>
        <b>Ifølge tiltalen satte han i 2016 opp et overvåkningskamera på baderommet på ei hytte han var på i Kristiansundområdet. Der filmet han en kvinne i skjul med hensikt i å filme henne naken.</b>
      </p>
      <p>Han skal også ha satt opp et skjult overvåkningskamera på badet i sitt eget hus, uten at noen andre visste om det. Der skal han ha filmet en kvinne i skjul uten at hun var klar over det.</p>
      <p>Saken mot mannen hadde neppe aldri blitt rullet opp om det ikke var for det siste tilfellet av skjult overvåkning mannen skal ha begått.</p>
      <p>Hjemme hos en av sine naboer på Sunnmøre skal han ha satt opp et overvåkningskamera på soverommet.</p>
      <figure>
        <img src="https://dbstatic.no/71816876.jpg?imageId=71816876&amp;width=1024&amp;height=615"/>
        <figcaption><b>I RETTEN:</b> Mannen må møte Sunnmøre tingrett i Ålesund i desember. Foto: Svein Ove Ekornesvåg / Scanpix Vis mer</figcaption>
      </figure>
      <p>Kvinnen oppdaget til slutt kameraet og anmeldte mannen. Politiet beslagla deretter mannens datautstyr og fant opptak av de andre kvinnene.</p>
      <h3>- Etter kirkebesøk</h3>
      <p>Mannen skal i avhør ha erkjent å ha satt opp kameraene. Hans forsvarer Erling Flisnes ønsker ikke å kommentere saken overfor Dagbladet onsdag.</p>
      <p>Politiadvokat Guri Falck Kristensen skal føre saken i Sunnmøre tingrett, men har onsdag ingen kommentar.</p>
      <p>En av kvinnene som skal ha blitt utsatt for den ulovlige overvåkningen og oppdaget kameraet inne på soverommet er rystet over saken. Hun og den tiltalte mannen har barn i samme barnehage.</p>
      <p>
        <b>- Han var på besøk hos meg etter vi hadde vært i kirka. Han sa han skulle på toalettet, men jeg så at han hadde beveget seg inn på soverommet mitt først, sier kvinnen til Dagbladet.</b>
      </p>
      <p>Hun fattet ikke mistanke med en gang, og det var først noen dager etter hun oppdaget at skapdøra sto litt på gløtt.</p>
      <p>- Det tok noen dager før jeg sjekket soverommet ordentlig. Jeg ble paranoid før jeg så kameraet, sier hun.</p>
      <h3>- Filmet seg selv</h3>
      <p>Hun skal først ha trodd kameraet tilhørte noen andre og konfronterte vedkommende.</p>
      <p>- Jeg tok med kameraet ned til ned til den andre personen. På opptaket så vi rett i ansiktet på tiltalte. Filmet seg selv rett i ansiktet da han satte opp kameraet, forteller hun.</p>
      <p>
        <b>Hun mener det er flaks at hun oppdaget kameraet da, og sier tiltalte hadde oppsøkt huset hennes med hensikt i å hente det ut igjen.</b>
      </p>
      <p>- Jeg er svaksynt og opplevde at han misbrukte synet mitt på det verste. Kameraet kunne aldri blitt plassert på en sånn måte hos en person som hadde sett bra, sier hun.</p>
      <h3>Frykt og redsel</h3>
      <p>Hun opplever hele situasjonen som ubehagelig, og sier at det har vært flere reaksjoner i lokalmiljøet på at hun anmeldte saken.</p>
      <p>
        <b>- Jeg synes det er forferdelig. Vi var venner. Det har vært veldig ubehagelig, da det er blitt snakket om saken lokalt, sier hun.</b>
      </p>
      <p>- Det var mye frykt og redsel inne i bildet, sier hun om tida etter at hun oppdaget kameraet.</p>
      <h3>Seksuelt krenkende</h3>
      <p>Mannen i 40-åra er tiltalt etter straffelovens § 298 om seksuelt krenkende atferd.</p>
      <p>
        <b>En 40 år gammel mann i Trondheim ble i mars dømt etter samme paragraf etter å ha kikket inn i boligen og filmet og fotografert flere unge kvinner i en studentbolig.</b>
      </p>
      <p>Mannen, som tidligere var dømt for grove voldtekter, seksuell omgang med mindreårige, voldtektsforsøk og blotting, ble imidlertid frikjent etter stalkingparagrafen i <a href="https://www.dagbladet.no/nyheter/rystet-etter-stalking-frifinnelse---slik-skal-det-ikke-vaere/70918064">en svært kontroversiell høyesterettsdom</a> som slo fast at stalking og kikking er lov,<b> </b>så <a href="https://www.dagbladet.no/nyheter/her-kikker-serievoldtektsmann-pa-unge-kvinner-frikjent/70917317">lenge personen du titter på ikke er klar over kikkingen</a>.</p>
      <p>Regjeringspartiene lovet som følge av den oppsiktsvekkende dommen en <a href="https://www.dagbladet.no/nyheter/sjokkert-etter-stalking-frifinnelse-na-vil-de-endre-loven-i-ekspressfart/70969417">lovendring i ekspressfart</a>. Det har ennå ikke skjedd.</p>
    </article>
  </body>
</html>