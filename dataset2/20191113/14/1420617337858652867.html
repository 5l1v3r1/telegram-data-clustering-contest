<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/colleferro-valmontone-palestrina-velletri/i-comuni-dei-monti-prenestini-fanno-squadra-contro-l-usura-ecco-il-progetto.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-13T14:14:49+00:00"/>
    <meta property="og:title" content="I Comuni dei Monti Prenestini “fanno squadra” contro l’ usura: ecco il progetto"/>
    <meta property="og:description" content="Al via un’importante iniziativa promossa dal Comune di Palestrina, in partenariato con i Comuni di Zagarolo e Castel San Pietro Romano. Si tratta del progetto anti usura “Il Vero Aiuto non si Usura”, presentato nell’ambito dell’Avviso Pubblico per la concessione di contributi regionali di cui al Fondo in favore dei soggetti interessati da sovra indebitamento […]"/>
  </head>
  <body>
    <article>
      <h1>I Comuni dei Monti Prenestini “fanno squadra” contro l’ usura: ecco il progetto</h1>
      <address><time datetime="2019-11-13T14:14:49+00:00">13 Nov 2019, 14:14</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2012/09/usura-300x225.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Al via un’importante iniziativa promossa dal <b>Comune di Palestrina</b>, in partenariato con i <b>Comuni di Zagarolo</b> e <b>Castel San Pietro Romano</b>.<br/>Si tratta del progetto anti usura “Il Vero Aiuto non si Usura”, presentato nell’ambito dell’Avviso Pubblico per la concessione di contributi regionali di cui al <b>Fondo in favore dei soggetti interessati da sovra indebitamento o usura</b>.<br/>La Città di Palestrina, che ha nelle politiche sociali una “strada maestra” che mai abbandona, è, con il proprio Ente, dunque con l’Amministrazione comunale, capofila di un progetto volto a prevenire i fenomeni di sovra – indebitamento e l’usura, unitamente a politiche volte a sviluppare una maggiore conoscenza del fenomeno nei territori di riferimento attraverso una promozione mirata del progetto e degli obiettivi che si intendono realizzare.<br/>Insieme alla nostra Città sono parte dell’onorevole iniziativa “Il vero aiuto non si usura” anche i Comuni di Castel San Pietro Romano e Zagarolo.<br/><i>«Crediamo </i>– afferma con soddisfazione <i><b>Lorella Federici</b>, </i><b>assessore alle Politiche sociali della Città di Palestrina </b>nella Giunta municipale del sindaco Mario Moretti –<i> che il “governo” rappresenti un punto di riferimento per i cittadini in tali situazioni; essendo convinti che nessuno debba rimanere indietro, mai, anzitutto in situazioni di disaggio sociale, economico e di realizzazione degli obiettivi che, lungo il cammino della vita, ci si dà legittimamente e in totale libertà. Con il sindaco Mario Moretti abbiamo deciso di continuare nel solco di un visus ampio e plurale, solidale e responsabile, che si inserisce nella più ampia idea che risponde alla logica “Premiare i meritevoli, aiutare quanti, per ragioni diverse, vivono nella difficoltà”»</i>.</p>
      <p>Attraverso uno Sportello coordinato dall’<b>Associazione Codici</b>, che sarà presente nelle tre cittadine, <b>saranno offerti un aiuto ed una consulenza ai cittadini che si trovano in difficoltà nella gestione delle proprie risorse economiche</b>.</p>
      <p>Non solo.</p>
      <p>Il progetto <b><i>“Il Vero Aiuto non si Usura”</i></b> punta anche a contrastare i fenomeni del sovra indebitamento e dell’usura attraverso una campagna di informazione, impostata su seminari e convegni, che punta a sensibilizzare i cittadini su un pericolo troppo spesso sottovalutato, ma che invece è una minaccia reale e concreta, come dimostrano purtroppo i continui fatti di cronaca.</p>
      <p><i>«Considerato il periodo storico di crisi economica nazionale e internazionale</i> – continua <b>l</b>’<b>assessore <i>Lorella Federici</i> del Comune di Palestrina, capofila del progetto</b> –<i> il fenomeno del sovra indebitamento, e di conseguenza quello dell’usura, coinvolge un numero sempre maggiore di famiglie e piccole attività imprenditoriali</i>.</p>
      <p>
        <i>In tale difficile contesto, sempre più spesso il denaro viene utilizzato in modo sconsiderato. Con lo Sportello ‘Il vero aiuto non si usura’ offriamo un aiuto concreto a tutte queste persone».</i>
      </p>
      <p>«<i>Le cause del </i><i>sovra indebitamento</i> – sottolinea il S<b>egretario Nazionale di Codici <i>Ivano Giacomelli</i></b> – <i>possono essere ricercate nello stimolo a consumare sempre di più, generato dai modelli di vita irrealistici che vengono proposti dalla pubblicità. Oltre a ciò, va considerata anche la continua offerta di nuove forme di pagamento che all’apparenza facilitano l’acquisto di beni, ad esempio a rate, con carte prepagate o con credito al consumo, ma in realtà portano il cittadino a superare la propria disponibilità economica, portandolo, inevitabilmente, ad accumulare debiti</i>.</p>
      <p>
        <i>Il momento storico attuale sta mettendo in grande difficoltà la fascia medio-bassa della società.</i>
      </p>
      <p>
        <i>Le famiglie sono sempre più deboli e, di conseguenza, sempre più esposte al pericolo dell’usura.</i>
      </p>
      <p>
        <i>A fronte di stipendi stazionari e senza una reale previsione di crescita, molti cittadini si vedono ridotti i consumi, dovendo pagare per servizi come quello del Sistema Sanitario Nazionale, degli asili nido oppure delle agenzie di riscossione.</i>
        <br/>
        <i>Come detto, gli Sportelli saranno coordinati dall’ Associazione Codici, che metterà a disposizione della cittadinanza il servizio di tutela dei diritti dei consumatori.</i>
      </p>
      <p>
        <i>Nello specifico, sarà offerta gratuitamente una consulenza in merito a sovra indebitamento e problemi relativi a fenomeni di usura, ad utenze telefoniche, energia, gas, acqua, abbonamenti tv, trasporto e pendolarismo, multe, qualità dei prodotti e servizi».</i>
      </p>
      <p>
        <b>Di seguito giorni e orari di apertura degli Sportelli “Il Vero Aiuto non si Usura”:</b>
      </p>
      <p><i><b>Palestrina:</b></i><br/>Via Roma, 4 (Palazzo Verzetti)<br/>mercoledì ore 13:30 – 17:30.</p>
      <p><b>Zagarolo:</b><br/>piazza Guglielmo Marconi, 3 (entrata laterale del Palazzo Comunale)<br/>mercoledì ore 8:30 – 12:30.</p>
      <p><b>Castel San Pietro Romano:</b><br/>via Vittorio Veneto, 21 (presso il Palazzo Comunale)<br/>giovedì ore 14:00 – 18:00.</p>
      <p><i>Per maggiori informazioni è possibile consultare il sito <b>www.codici.org</b> oppure scrivere un’email all’indirizzo <b>segreteria.sportello@codici.org</b></i>.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/colleferro-valmontone-palestrina-velletri/i-comuni-dei-monti-prenestini-fanno-squadra-contro-l-usura-ecco-il-progetto.html"/>
        <a href="https://www.ilcorrieredellacitta.com/news/maltempo-a-latina-e-provincia-tanti-interventi-dei-vigili-del-fuoco-paura-a-terracina-per-il-crollo-di-un-albero.html"/>
        <a href="https://www.ilcorrieredellacitta.com/news/guidonia-investono-una-persona-e-scappano-automobilista-si-ferma-a-prestare-soccorso.html"/>
        <a href="https://www.ilcorrieredellacitta.com/news/lazio-stanziati-20-milioni-di-euro-per-la-manutenzione-di-ponti-e-viadotti.html"/>
        <a href="https://www.ilcorrieredellacitta.com/news/formia-testata-allex-moglie-mentre-assiste-il-figlio-in-ospedale-luomo-finisce-in-carcere.html"/>
        <a href="https://www.ilcorrieredellacitta.com/news/portuense-dopo-le-piogge-di-questi-giorni-crepe-e-infiltrazioni-nel-csa-ciricillo-la-denuncia-di-fdi.html"/>
      </related>
    </article>
  </body>
</html>