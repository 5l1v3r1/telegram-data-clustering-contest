<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/nrk-dropper-ny-versjon-av-omstridt-kronikk/"/>
    <meta property="og:site_name" content="Kampanje"/>
    <meta property="article:published_time" content="2019-11-13T14:28:47+00:00"/>
    <meta property="og:title" content="NRK dropper ny versjon av omstridt Traaseth-kronikk"/>
    <meta property="og:description" content="- Måten kommentaren er skrevet på, gjør den svært vanskelig å omforme uten at man sitter igjen med etterlatt inntrykk av personangrep, sier programredaktør Kyrre Nakkim."/>
  </head>
  <body>
    <article>
      <h1>NRK dropper ny versjon av omstridt Traaseth-kronikk</h1>
      <address>
        <time datetime="2019-11-13T14:28:47+00:00">13 Nov 2019, 14:28</time>
      </address>
      <p>
        <b>- Måten kommentaren er skrevet på, gjør den svært vanskelig å omforme uten at man sitter igjen med etterlatt inntrykk av personangrep, sier programredaktør Kyrre Nakkim.</b>
      </p>
      <p>Da NRK i går tok den uvanlige avgjørelsen om å slette kronikken «Overklassens omsorgssvikt», ble de enige med kronikkforfatter Eystein Victor Våpenstad om at han skulle levere en redigert versjon av kommentaren som NRK skulle vurdere å publisere.</p>
      <p>«NRK publiserte tidligere i dag ytringen «Overklassens omsorgssvikt». NRK har funnet det riktig å trekke teksten tilbake til den er nærmere bearbeidet», skrev NRK på nettsidene sine.</p>
      <p>Nå kan NRKs programredaktør Kyrre Nakkim at kommentaren heller ikke vil bli publisert i redigert form.</p>
      <p>- Vi ser at måten kommentaren er skrevet på, gjør den svært vanskelig å omforme uten at man sitter igjen med etterlatt inntrykk av personangrep, sier Nakkim.</p>
      <p>Tidligere Innovasjon Norge-direktør og forfatter Anita Krohn Traaseth reagerte sterkt på kommentaren som var vinklet på henne og som også omtalte hennes barn da den først ble publisert i går.</p>
      <p>- Jeg synes det var spesielt at de publiserte den uten at jeg fikk samtidig imøtegåelse, og oppsummert synes jeg den er et bevis på kronikken jeg skrev i Aftenposten hvor jeg prøver å forberede unge kvinner som vil bli ledere på hvordan de vil bli behandlet og omtalt i media. Jeg synes dette er grovt, sa Traaseth til Kampanje tirsdag kveld.</p>
      <p>
        <b>Les mer: </b>
        <a href="https://kampanje.com/link/0e5d00f7eb494dfe9db3bce1b7bba50b.aspx?fbclid=IwAR3WnPuMwp9C0ec5zPGqxWSeFPofgi4r8dcMYJHxFRha8GWpPPRUZLVFt9g">
          <b>NRK fjerner debattinnlegg og beklager til Traaseth: - Jeg synes det er grovt</b>
        </a>
      </p>
      <p>Selv om NRK har slettet innlegget, deles fortsatt skjermbilder av den i sosiale medier. Debatten om den ruller også videre, blant annet i Aftenposten, der kulturredaktør Cecilie Asker har<a href="https://www.aftenposten.no/kultur/i/6jeQl8/karrieremoedre-som-ikke-smoerer-matpakker-bedriver-ikke-omsorgssvikt-cecilie-asker"><b> skrevet et svar</b></a>.</p>
      <p>- Er det uheldig når den opprinnelge kommentaren ikke lenger finnes hos NRK?</p>
      <p>- Det er en avveining, men vi må likevel tenke på publiseringsansvaret vi har. Hensynet til individer er viktigere enn det, sier Nakkim.</p>
      <p>- Får saken et etterspill i NRK?</p>
      <p>- Selvsagt. Den har vært diskutert mye i dag for å se hva vi kunne ha gjort annerledes og hva jeg ville ha gjort annerledes. Og så vil den bidra til mer læring. Men om du spør om den får etterspill i form av at noen skal gå av, så er svaret nei.</p>
      <p>Kronikkforfatter Eystein Victor Våpenstad skriver i en tekstmelding til Kampanje at han skriver på en ny kronikk som han vil sende til NRK for vurdering.</p>
      <p>- Han kan selvsagt levere en ny kronikk til oss, men da innenfor de rammene vi burde ha sikret første gang, uten et så sterkt personfokus, sier Nakkim.</p>
      <p> </p>
    </article>
  </body>
</html>