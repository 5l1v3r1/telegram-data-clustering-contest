<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/50952dbd0cdb0883/facebook-anunta-lansarea-facebook-pay-prin-care-se-pot-face-plati-pe-messenger-whatsapp-si-instagram.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T14:24:48+00:00"/>
    <meta property="og:title" content="Facebook anunță lansarea Facebook Pay, prin care se pot face plăți pe Messenger, WhatsApp și Instagram"/>
    <meta property="og:description" content="Utilizatorii Facebook vor putea face plăți online prin Messenger, WhatsApp și Instagram, după ce gigantul american va lansa Facebook Pay, un serviciu care unifică toate inițiativele companiei americane din domeniu, scrie Reuters."/>
  </head>
  <body>
    <article>
      <h1>Facebook anunță lansarea Facebook Pay, prin care se pot face plăți pe Messenger, WhatsApp și Instagram</h1>
      <address><time datetime="2019-11-13T14:24:48+00:00">13 Nov 2019, 14:24</time> by <a rel="author">Jurnal.md</a></address>
      <p>
        <b>Utilizatorii Facebook vor putea face plăți online prin Messenger, WhatsApp și Instagram, după ce gigantul american va lansa Facebook Pay, un serviciu care unifică toate inițiativele companiei americane din domeniu, scrie Reuters.</b>
      </p>
      <p>Consumatorii vor putea trimite bani sau să facă plăți. Acestea vor putea fi realizate după ce utilizatorii introduc codul PIN, folosesc amprenta sau recunoașterea facială prin intermediul smartphone-urilor lor.</p>
      <p>
        <b>Aplicațiile de mesagerie vor fi unite și ele</b>
      </p>
      <p>Anterior, Mark Zuckerberg – cofondatorul și directorul general al Facebook – a anunțat că Facebook va începe să unifice infrastructura privind mesajele din toate aplicațiile sale. Criticii Facebook susțin că Facebook vrea să unifice aplicațiile Messenger, WhatsApp și mesageria din Instagram pentru ca grupul să nu poată fi spart, în cazul în care autoritățile vor să separe Facebook de WhatsApp și Instagram în urma investigațiilor la care este supus grupul. Facebook a anunțat că pentru noul serviciu va colecta informații precum metoda de plată, data, datele de contact sau cele financiare și le va folosi pentru a furniza reclame țintite.</p>
      <p>
        <b>Moneda digitală Libra, un risc</b>
      </p>
      <p>Facebook a anunțat în vară lansarea monedei digitale Libra, care ar fi trebuit să fie folosită la plăți în aplicație. Aceasta ar fi urmat să aibă o valoare prestabilită, legată de un coș de monede reale. Numai că autoritățile de reglementare și băncile centrale din întreaga lume se opun proiectului, deoarece nu vor mai avea control asupra finanțelor naționale. Concomitent, există dubii că Facebook poate respecta standardele în privința spălării de bani și cele împotriva finanțării terorismului.</p>
    </article>
  </body>
</html>