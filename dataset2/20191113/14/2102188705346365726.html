<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/13/653670/"/>
    <meta property="og:site_name" content="Економічна правда"/>
    <meta property="article:published_time" content="2019-11-13T14:54:00+00:00"/>
    <meta property="og:title" content="Український ринок нових авто виріс майже на третину"/>
    <meta property="og:description" content="У жовтні 2019 року українці купили 9 тисяч нових автомобілів на 270 мільйонів доларів - у порівнянні з жовтнем минулого року продажі виросли на 29%."/>
  </head>
  <body>
    <article>
      <h1>Український ринок нових авто виріс майже на третину</h1>
      <address>
        <time datetime="2019-11-13T14:54:00+00:00">13 Nov 2019, 14:54</time>
      </address>
      <p>У жовтні 2019 року українці купили 9 тисяч нових автомобілів на 270 мільйонів доларів - у порівнянні з жовтнем минулого року продажі виросли на 29%.</p>
      <p>Про це повідомляє сайт з продажу автомобілів <a href="http://rst.ua/">RST.ua</a>.</p>
      <p>Зазначається, що найпопулярнішою маркою в Україні було Renault, яких зареєстрували 1,9 тисяч авто на суму 30 млн доларів. </p>
      <p>Найбільше нових машин купили кияни - жителі столиці придбали 3,8 тис машин на суму 120 млн доларів. Найменшу кількість авто зареєстрували у Рівному - 73 автомобілі загальною вартістю 2,4 млн доларів.</p>
      <p>"Серед компактних авто найчастіше купували Peugeot 108. У B-класі лідером стало Renault Sandero. Найпопулярніша модель у C-класі – седан Renault Logan, який виявився найпопулярнішим серед усіх класів.</p>
      <p>Ліфтбек Skoda Octavia найчастіше купували серед машин класу D. Лідером E-класу була Toyota Camry. У F-класі бестселером став Mercedes S-Class. Поміж позашляховиків найбільше продажів отримав кросовер Kia Sportage", - йдеться у повідомленні.</p>
      <p>Повідомляється, що кількість куплених за місяць позашляховиків перевищила 6 тис авто, а легкових - 3 тис. Кожен п’ятий автомобіль, який зареєстрували в жовтні, мав вартість понад 35 тис доларів без врахування вартості додаткового обладнання. Ще 29% машин коштували дешевше 17 тис доларів.</p>
      <p>У січні-вересні цього року українці придбали 61 тис нових автомобілів. Загальна сума витрат у перші 9 місяців поточного року становила 2 млрд доларів.</p>
      <p>Економічна правда</p>
    </article>
  </body>
</html>