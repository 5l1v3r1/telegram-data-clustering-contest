<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/olalndia-meiwnei-oria-taxititas-katapolemisi-ekpompi-rypwn"/>
    <meta property="og:site_name" content="euronews"/>
    <meta property="article:published_time" content="2019-11-13T14:07:35+00:00"/>
    <meta property="og:title" content="Η Ολλανδία μειώνει τα όρια ταχύτητας για να καταπολεμήσει την εκπομπή ρύπων"/>
    <meta property="og:description" content="Η ολλανδική κυβέρνηση ανακοίνωσε σήμερα ότι μειώνει το ανώτατο όριο ταχύτητας στους αυτοκινητοδρόμους στα 100 χλμ/ώρα κατά την διάρκεια της ημέρας"/>
  </head>
  <body>
    <article>
      <h1>Η Ολλανδία μειώνει τα όρια ταχύτητας για να καταπολεμήσει την εκπομπή ρύπων</h1>
      <address><time datetime="2019-11-13T14:07:35+00:00">13 Nov 2019, 14:07</time> by <a rel="author">euronews </a></address>
      <p>Η ολλανδική κυβέρνηση ανακοίνωσε την Τετάρτη ότι μειώνει το ανώτατο όριο ταχύτητας στους αυτοκινητοδρόμους στα 100 χλμ/ώρα κατά την διάρκεια της ημέρας, αντί των 130, μέτρο που εντάσσεται σε σχέδιο δράσης για την καταπολέμηση της εκπομπής ρυπογόνων αερίων.</p>
      <p>Η κυβέρνηση βρίσκεται εδώ και μήνες αντιμέτωπη με έντονη δημόσια συζήτηση σχετικά με τους τρόπους μείωσης των εκπομπών του διοξειδίου του αζώτου, μετά την απόφαση ολλανδικού δικαστηρίου που έκρινε ότι η μέχρι σήμερα κυβερνητική πολιτική δεν σέβεται τους κανόνες της Ευρωπαϊκής Ενωσης για το θέμα.</p>
      <p>Το νέο όριο ταχύτητας θα τεθεί σε ισχύ το 2020 και θα είναι το χαμηλότερο στην Ευρώπη μαζί με την Κύπρο. Τα οχήματα θα έχουν την δυνατότητα να κινούνται με το σημερινό ανώτατο όριο των 130 χιλιομέτρων μόνον κατά την διάρκεια της νύκτας, ανάμεσα στις 19.00 και τις 06.00.</p>
      <p>«Κανείς δεν είναι χαρούμενος», δήλωσε ο πρωθυπουργός Μαρκ Ρούτε κατά την διάρκεια συνέντευξης Τύπου, χαρακτηρίζοντας το μέτρο «χάλια».</p>
      <p>Ωστόσο είναι αναγκαίο «για να αποφευχθεί η παράλυση της Ολλανδίας», πρόσθεσε ο πρωθυπουργός, ηγέτης του φιλελεύθερου-συντηρητικού κόμματος VVD, που αποκαλείται «κόμμα βρουμ βρουμ», αφού πρωτοστάτησε, και εισήγαγε το 2012, στην αύξηση του ορίου ταχύτητα από τα 120 στα 130 χιλιόμετρα/ώρα.</p>
      <p>Το σχέδιο δράσης της ολλανδικής κυβέρνησης για την μείωση της εκπομπής αζώτου περιλαμβάνει επίσης αλλαγές στις μεθόδους εργασίας στον αγροτικό τομέα. Η προοπτική των αλλαγών αυτών έχει προκαλέσει την οργή χιλιάδων αγροτών, οι οποίοι διαδήλωσαν μαζικά και επανειλημμένως με τα τρακτέρ τους σε ολόκληρη την χώρα.</p>
      <p>Η εισαγωγή του νέου περιορισμού στην ταχύτητα των οχημάτων έχει ως στόχο να δείξει στους αγρότες ότι αλλαγή συνηθειών επιβάλλεται και στους υπόλοιπους ρυπογόνους τομείς δραστηριότητας, σύμφωνα με τα ολλανδικά μέσα ενημέρωσης.</p>
      <p>Για την τήρηση της απόφασης του δικαστηρίου έχουν παγώσει μεγάλα κατασκευαστικά έργα οδικών αρτηριών και αεροδρομίων στην Ολλανδία, την πέμπτη σε μέγεθος οικονομία της ευρωζώνης.</p>
    </article>
  </body>
</html>