<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/politics/ti-apantoun-dendias-kai-kotzias-gia-to-dimosieyma-kai-tous-8-aksiomatikous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T14:35:47+00:00"/>
    <meta property="og:title" content="Τι απαντά ο Δένδιας και τι ο Κοτζιάς για το τουρικό δημοσίευμα με τους «8» αξιωματικούς"/>
    <meta property="og:description" content="«H πολιτική ηγεσία του Υπουργείου Εξωτερικών δεν επιθυμεί να προβεί σε κάποιο σχόλιο επί του δημοσιεύματος, το οποίο αφορά τον τότε Υπουργό Εξωτερικών και την προηγούμενη κυβέρνηση, που έχουν τη δυνατότητα να απαντήσουν σχετικά με την ακρίβεια ή μη των όσων αναφέρονται»"/>
  </head>
  <body>
    <article>
      <h1>Τι απαντά ο Δένδιας και τι ο Κοτζιάς για το τουρικό δημοσίευμα με τους «8» αξιωματικούς</h1>
      <h2>«H πολιτική ηγεσία του Υπουργείου Εξωτερικών δεν επιθυμεί να προβεί σε κάποιο σχόλιο επί του δημοσιεύματος, το οποίο αφορά τον τότε Υπουργό Εξωτερικών και την προηγούμενη κυβέρνηση, που έχουν τη δυνατότητα να απαντήσουν σχετικά με την ακρίβεια ή μη των όσων αναφέρονται»</h2>
      <address><time datetime="2019-11-13T14:35:47+00:00">13 Nov 2019, 14:35</time> by <a rel="author">ΤοΒΗΜΑ Team</a></address>
      <p>«H πολιτική ηγεσία του Υπουργείου Εξωτερικών δεν επιθυμεί να προβεί σε κάποιο σχόλιο επί του δημοσιεύματος, το οποίο αφορά τον τότε Υπουργό Εξωτερικών και την προηγούμενη κυβέρνηση, που έχουν τη δυνατότητα να απαντήσουν σχετικά με την ακρίβεια ή μη των όσων αναφέρονται» αναφέρουν κύκλοι του υπουργού Εξωτερικών, Νίκου Δένδια, <a href="https://www.in.gr/2019/11/13/politics/tourkia-sxediaze-tin-epistrofi-ton-8-aksiomatikon-ola-ta-eggrafa/">σχετικά με το δημοσίευμα του Nordic Monitor</a>, στο οποίο γίνεται λόγος για απόρρητο σχέδιο της Αγκυρας το οποίο είχε στόχο την επιστροφή των οκτώ Τούρκων που κατηγορούνται για το πραξικόπημα του 2016.</p>
      <p>«H σημερινή πολιτική ηγεσία του ΥΠΕΞ επισημαίνει από πλευράς της ότι δε διανοείται πως μπορεί να έχουν συμβεί τα όσα καταγγέλλονται» προσθέτουν οι ίδιοι κύκλοι και καταλήγουν πως «γνώμονας της Ελλάδας πάντοτε είναι η τήρηση των κανόνων του Δικαίου και η προστασία των ανθρωπίνων δικαιωμάτων».</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <p>Για το εν λόγω δημοσίευμα έχει ήδη αντιδράσει, με ανάρτησή του στο Twitter, ο τότε υπουργός Εξωτερικών, Νίκος Κοτζιάς, κάνοντας λόγο, μεταξύ άλλων, «για ψεύδη τουρκικών υπηρεσιών που διαψεύστηκαν ήδη το καλοκαίρι 2016»</p>
      <figure>
        <iframe data-src="https://twitter.com/NikosKotzias/status/1194575398723629056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το αποκαλυπτικό δημοσίευμα</p>
      <p>Υπενθυμίζεται η ιστοσελίδα <a href="https://www.nordicmonitor.com/2019/11/turkey-planned-to-extract-8-turkish-officers-from-greece-secret-document-reveals/">Nordic Monitor</a>, έδωσε στη δημοσιότητα απόρρητα έγγραφα σύμφωνα με τα οποία οι Τούρκοι ετοίμαζαν στρατιωτική επιχείρηση για να πάρουν πίσω του <a href="https://www.in.gr/tags/%CF%84%CE%BF%CF%8D%CF%81%CE%BA%CE%BF%CE%B9-%CE%B1%CE%BE%CE%B9%CF%89%CE%BC%CE%B1%CF%84%CE%B9%CE%BA%CE%BF%CE%AF/">«8» αξιωματικούς</a> που είχαν φτάσει στην Ελλάδα με ελικόπτερο, μια μέρα μετά την απόπειρα πραξικοπήματος στην <a href="https://www.in.gr/tags/%CF%84%CE%BF%CF%85%CF%81%CE%BA%CE%AF%CE%B1/">Τουρκία</a> στις 15 Ιουλίου 2016.</p>
      <p>Σε αυτό φαίνονται οι οδηγίες του γενικού στρατηγείου στις 16 Ιουλίου, προκειμένου μία ειδική ομάδα να ταξιδέψει στην Αλεξανδρούπολη, ώστε να παραλάβει και να επιστρέψει τόσο τους 8, όσο και το ελικόπτερο Sikorsky με το οποίο είχαν διαφύγει, ενώ άλλη μία θα ήταν σε κατάσταση ετοιμότητας στην Κωνσταντινούπολη.</p>
      <figure>
        <img src="https://www.in.gr/wp-content/uploads/2019/11/1-534.jpg"/>
      </figure>
      <p>Οι ελληνικές αρχές τους χορήγησαν άσυλο, ωστόσο η τουρκική κυβέρνηση συνεχίζει να επιμένει για την έκδοσή τους, υποστηρίζοντας πως είναι πραξικοπηματίες και έχουν σχέσεις με τον Φετουλάχ Γκιουλέν.</p>
      <p>Σύμφωνα, πάντα με τα έγγραφα, οι ελληνικές αρχές είχαν συμφωνήσει να επιστρέψουν όχι μόνο το ελικόπτερο, αλλά και τους οχτώ Τούρκους αξιωματικούς.</p>
      <p>Μάλιστα, επικαλείται σχετική τηλεφωνική επικοινωνία που είχε ο υπουργός Εξωτερικών Μεβλούτ Τσαβούσογλου με τον τότε ομόλογό του Νίκο Κοτζιά ο οποίος τον διαβεβαίωνε ότι θα επιστρέψουν οι «8» όσο το δυνατόν νωρίτερα.</p>
      <figure>
        <img src="https://www.in.gr/wp-content/uploads/2019/11/3-18.jpg"/>
      </figure>
      <h3>«Επιχείρηση αστραπή»</h3>
      <p>Σύμφωνα με το Nordic Monitor, η στρατιωτική επιχείρηση ονομάστηκε «Harekat Yıldırım« (Επιχείρηση Αστραπή), καθώς θα έπρεπε να ξεκινήσει εντός 10 λεπτών, από τη στιγμή που θα δινόταν η διαταγή. Το Γενικό Επιτελείο της Τουρκίας διέταξε να πετάξει ένα ελικόπτερο με δεκαμελές πλήρωμα για την Αλεξανδρούπολη. Παράλληλα, το 2ο τάγμα Ειδικής Προστασίας -που εδρεύει στην Κωνσταντινούπολη και υπάγεται στην Κεντρική Διοίκηση στην Άγκυρα- διατάχθηκε να εκχωρήσει αρκετά στρατεύματα για να εξασφαλίσει την επιστροφή των οκτώ αξιωματικών.</p>
      <figure>
        <img src="https://www.in.gr/wp-content/uploads/2019/11/%CE%B1%CF%81%CF%87%CE%B5%CE%AF%CE%BF-%CE%BB%CE%AE%CF%88%CE%B7%CF%82-5-1.jpg"/>
      </figure>
      <p>Η επιχείρηση συντονίστηκε από το Κέντρο Διοίκησης και Επιχειρήσεων Ένοπλων Δυνάμεων του Γενικού Επιτελείου (SKKHM) και το Κέντρο Επιχειρήσεων Αεροπορικής Διοίκησης. Η εντολή γράφτηκε από τον επιθεωρητή Caner Acar, αξιωματικό πληροφοριών, και εγκρίθηκε από τον κ. Armagan Ustael, τον -τότε- επικεφαλής της υπηρεσιακής μετατόπισης του SKKHM.</p>
      <p>Το σχέδιο «μπλόκαρε» αφού οι δικαστικές αρχές στην Ελλάδα εξέφρασαν ανησυχίες για τις νομικές επιπτώσεις εάν οι 8 τούρκοι στρατιωτικοί παραδίδονταν χωρίς δίκαιη δίκη.</p>
      <p>Η ομάδα που στάλθηκε στην Ελλάδα μπορούσε μόνο να πάρει το Sikorsky το απόγευμα της 16ης Ιουλίου 2016.</p>
      <figure>
        <img src="https://www.in.gr/wp-content/uploads/2019/11/%CE%B1%CF%81%CF%87%CE%B5%CE%AF%CE%BF-%CE%BB%CE%AE%CF%88%CE%B7%CF%82-6-1.jpg"/>
      </figure>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/13/politics/tourkia-pos-sxediaze-na-parei-piso-tous-8-aksiomatikous-apokalyptika-eggrafa/"/>
      </related>
    </article>
  </body>
</html>