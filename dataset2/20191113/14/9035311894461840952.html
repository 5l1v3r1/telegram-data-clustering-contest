<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/afganistan-da-cumhurbaskan-seciminin-sonuclarinin-aciklanmasi-tekrar-ertelendi"/>
    <meta property="og:site_name" content="euronews"/>
    <meta property="article:published_time" content="2019-11-13T14:45:51+00:00"/>
    <meta property="og:title" content="Afganistan'da seçim sonuçlarının açıklanması tekrar ertelendi"/>
    <meta property="og:description" content="Afganistan'da 28 Eylül'de yapılan cumhurbaşkanı seçiminin sonuçlarının açıklanması tekrar ertelendi."/>
  </head>
  <body>
    <article>
      <h1>Afganistan'da seçim sonuçlarının açıklanması tekrar ertelendi</h1>
      <address><time datetime="2019-11-13T14:45:51+00:00">13 Nov 2019, 14:45</time> by <a rel="author">Euronews </a></address>
      <p>Afganistan'da 28 Eylül'de yapılan cumhurbaşkanı seçiminin sonuçlarının açıklanması tekrar ertelendi.</p>
      <p>Afganistan Bağımsız Komisyonu Yönetim Kurulu Üyesi Avrang Zib, basına yaptığı açıklamada, cumhurbaşkanı seçimi sonuçlarının ilanının belirsiz süreliğine ertelendiğini söyledi.</p>
      <p>Bu kararın nedeninin oy sayımının yeniden başlamasına tepkilerin artması olduğunu ifade eden Zib, 2 gündür 25 vilayette devam eden oyların yeniden sayma işleminin de durdurulduğunu belirtti.</p>
      <p>Daha önce 19 Ekim'de açıklanması hedeflenen seçim sonuçları, 14 Kasım'a ertelenmişti.</p>
      <p>Öte yandan Afganistan İcra Kurulu Başkanı ve cumhurbaşkanı adayı Abdullah Abdullah, cumhurbaşkanı adaylarından Gülbeddin Hikmetyar ve Rahmatullah Nebil, oyların yeniden sayılmasını istemediklerini açıklamıştı.</p>
      <h3>Taliban'ın devrilmesinin ardından 4'üncü seçim</h3>
      <p>Taliban'ın 2001'de devrilmesinin ardından 4'üncü kez cumhurbaşkanı seçimi yapılan ülkede, Taliban'ın tehditlerine karşı olağanüstü güvenlik önlemleri alınmıştı.</p>
      <p>On dört cumhurbaşkanı adayının yarıştığı seçimde, 9 milyon 600 bin seçmenden 2 milyon 695 bini oy kullanmıştı. Ülkede, 2014'te gerçekleştirilen cumhurbaşkanlığı seçimlerine katılım yüzde 50'nin üzerindeydi.</p>
      <ul>
        <li>
          <a href="https://tr.euronews.com/2019/09/28/afganistanda-cumhurbaskanligi-secimleri-901-secim-merkezinden-bilgi-alinamiyor">Afganistan'da cumhurbaşkanlığı seçimleri: 901 seçim merkezinden bilgi alınamıyor</a>
        </li>
        <li>
          <a href="https://tr.euronews.com/2018/12/30/afganistan-da-cumhurbaskanligi-secimleri-3-ay-ertelendi">Afganistan'da cumhurbaşkanlığı seçimleri 3 ay ertelendi</a>
        </li>
        <li>
          <a href="https://tr.euronews.com/2019/03/20/afganistan-da-cumhurbaskanligi-secimleri-28-eylul-e-ertelendi">Afganistan'da cumhurbaşkanlığı seçimleri 28 Eylül'e ertelendi</a>
        </li>
      </ul>
    </article>
  </body>
</html>