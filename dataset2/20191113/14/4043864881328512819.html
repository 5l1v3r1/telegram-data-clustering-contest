<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231858/"/>
    <meta property="og:site_name" content="Українська правда"/>
    <meta property="article:published_time" content="2019-11-13T14:06:02+00:00"/>
    <meta property="og:title" content="Хто за ринок землі в Раді: закон підтримали лише &quot;слуги&quot; й позафракційні"/>
    <meta property="og:description" content="За законопроект про відкриття в Україні ринку землі проголосували у першому читанні лише депутати з фракції “Слуга народу” та позафракційні. Інфографіка"/>
  </head>
  <body>
    <article>
      <h1>Хто за ринок землі в Раді: закон підтримали лише "слуги" й позафракційні</h1>
      <address>
        <time datetime="2019-11-13T14:06:02+00:00">13 Nov 2019, 14:06</time>
      </address>
      <p>За законопроект про відкриття в Україні ринку землі проголосували у першому читанні лише депутати з фракції "Слуга народу" та позафракційні.</p>
      <p><b>Джерело:</b> <a href="http://w1.c1.rada.gov.ua/pls/radan_gs09/ns_golos?g_id=1619">сайт </a>ВР</p>
      <p><b>Деталі: </b>Закон підтримали 240 нардепів - 227 "слуг народу" і 13 позафракційних депутатів. Проти - 52, утримались - 57, а ще 16 народних обранців узагалі не голосували.</p>
      <figure>
        <img src="https://img.pravda.com/images/doc/d/8/d863d03-1.png"/>
      </figure>
      <figure>
        <img src="https://img.pravda.com/images/doc/2/4/2472986-1-original.jpg"/>
      </figure>
      <p>Цікаво, що жодного голосу "за" не дали фракції "Європейська солідарність" та "Голос", які раніше підтримували ідею. Перші відверто голосували проти, другі – утрималися.</p>
      <figure>
        <img src="https://img.pravda.com/images/doc/4/7/472afb3-1-original.jpg"/>
      </figure>
      <figure>
        <img src="https://img.pravda.com/images/doc/5/8/585aa59-2-original.jpg"/>
      </figure>
      <p>Фракція "Опозиційної платформи – За життя" майже повністю була відсутня, ті ж двоє, які були в залі, проголосували проти. Це - Папієв і Пузанов.</p>
      <p>Також повністю проти закону проголосувала фракція "Батьківщина", яка традиційно виступає за мораторій на продаж землі в Україні.</p>
      <figure>
        <img src="https://img.pravda.com/images/doc/5/1/517517d-3-original.jpg"/>
      </figure>
      <p>Депутати з групи "За майбутнє" переважно утрималися, хоча троє все ж натиснули червону кнопку на системі "Рада". Але підсумок все той же - жодного голосу на підтримку вільного продажу землі в Україні.</p>
      <figure>
        <img src="https://img.pravda.com/images/doc/3/2/32b8922-4-original.jpg"/>
      </figure>
      <p>
        <b>Що було раніше:</b>
      </p>
      <p>У середу, 13 листопада, Верховна Рада у першому читанні проголосувала за проєкт закону №2178-10 від "Слуги народу", який дозволяє торгувати сільськогосподарською <a href="https://www.pravda.com.ua/news/2019/11/13/7231854/">землею</a>.</p>
      <p>ОПЗЖ пропонує власний законопроєкт про продовження мораторію на продаж землі та всеукраїнський референдум.</p>
      <p>Лідерка "Батьківщини" Юлія Тимошенко заявила, що в законі не врегульоване питання про продаж землі українцям із подвійним громадянством. Також її "бентежить" дозволена межа продажу землі в одні руки – 200-210 тисяч гектарів. За її словами, прийняття ринку землі зробить Україну – "країною третього світу".</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/?fbclid=IwAR0WSsLUnveE5OCtKbOECHGoFPJKfWjLW9jLVtDOOISpfljudLR20FmavN0">Ринок землі Зеленського. Яким він буде</a></b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/13/653650/?fbclid=IwAR0JBIxnxi2RrozlbBAphYWNUbGOtBT2raYljsDE6DXbcDr99daM7_HxHk0">Рада голосує за ринок землі: чи вдалось Зеленському вмовити "своїх"</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>У 2017 році теперішній лідер "ЄС", а на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
      </ul>
      <footer>Євген Кізілов, УП</footer>
      <related>
        <a href="https://www.pravda.com.ua/news/2019/11/13/7231865/"/>
        <a href="https://www.pravda.com.ua/news/2019/11/13/7231859/"/>
        <a href="https://www.pravda.com.ua/news/2019/11/13/7231854/"/>
      </related>
    </article>
  </body>
</html>