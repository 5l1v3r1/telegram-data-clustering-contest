<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/trigone-paralisi-1.4884138"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T14:10:33+00:00"/>
    <meta property="og:title" content="Puntura trigone, paralisi per un ragazzino in Costarica. &quot;Caso rarissimo&quot;"/>
    <meta property="og:description" content="Un volo di Stato porterà il 12enne a Bologna. Dopo le cure al Maggiore, riabilitazione a Montecatone. Il medico: &quot;Coda della manta come una lancia&quot;"/>
  </head>
  <body>
    <article>
      <h1>Puntura trigone, paralisi per un ragazzino in Costarica. "Caso rarissimo"</h1>
      <h2>Un volo di Stato porterà il 12enne a Bologna. Dopo le cure al Maggiore, riabilitazione a Montecatone. Il medico: "Coda della manta come una lancia"</h2>
      <address><time datetime="2019-11-13T14:10:33+00:00">13 Nov 2019, 14:10</time> by <a rel="author">NICOLETTA TEMPERA</a></address>
      <p>Bologna, 13 novembre 2019 – “Un caso più <b>unico </b>che raro”. Così il dottor <b>Carlo Coniglio</b>, responsabile della Rianimazione dell'ospedale Maggiore di Bologna, commenta quanto accaduto al dodicenne rimasto paralizzato dopo essere stato punto da un <b><a href="https://www.ilrestodelcarlino.it/bologna/cronaca/paralizzato-trigone-1.4882343">trigone</a> </b>in <b>Costarica</b>.</p>
      <p>I familiari, con i quali si trovava in vacanza, hanno contattato il dottor <b>Federico De Iure</b>, primario di chirurgia vertebrale del Maggiore raccontando cosa era accaduto e chiedendo la disponibilità ad accogliere il ragazzino genovese. Il quale, data la situazione, può viaggiare solo in posizione orizzontale. Scartata l'ipotesi del volo di linea, dunque, si è optato per il <b>volo di Stato</b>.</p>
      <p>“Il piccolo ha subìto una<b> gravissima lesione spinale</b> – spiega il dottor Coniglio -, un danno che di solito viene provocato da una caduta dall'alto, da armi da fuoco o armi bianche, la <b>coda della manta</b> ha agito come la<b> punta di una lancia</b>”.</p>
      <p>Il giovane sarà prelevato in Costarica. Sul volo ci sarà anche un <b>medico rianimatore</b>, che presterà l'assistenza sanitaria durante il viaggio. All'aeroporto di Bologna ci sarà un'ambulanza, che trasporterà subito il dodicenne al Maggiore. Dopodiché, bisognerà integrare la stabilizzazione chirurgica con la <b>riabilitazione</b>, che si svolgerà all'<b>Istituto di Montecatone</b>. “Non è escluso che ci siano buone possibilità di recupero – dice il dottor Coniglio -, che andranno tuttavia chiarite dopo aver visto il ragazzo, perché ogni caso fa storia a sé”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/paralizzato-trigone-1.4882343"/>
      </related>
    </article>
  </body>
</html>