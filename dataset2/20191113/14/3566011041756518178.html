<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547063.html/%D8%A8%D8%B1%DA%AF%D8%B2%D8%A7%D8%B1%DB%8C-----%D9%88%DB%8C%DA%98%D9%87-%D8%A8%D8%B1%D9%86%D8%A7%D9%85%D9%87-%D9%81%D8%B1%D9%87%D9%86%DA%AF%DB%8C-%D9%87%D9%85%D8%B2%D9%85%D8%A7%D9%86-%D8%A8%D8%A7-%D9%87%D9%81%D8%AA%D9%87-%DA%A9%D8%AA%D8%A7%D8%A8-%D8%AF%D8%B1-%D9%82%D8%B2%D9%88%DB%8C%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:29:00+00:00"/>
    <meta property="og:title" content="برگزاری ۳۶۰ ویژه برنامه فرهنگی همزمان با هفته کتاب در قزوین"/>
    <meta property="og:description" content="مدیرکل کتابخانه‌های عمومی استان قزوین گفت: به مناسبت هفته کتاب ۳۶۰ ویژه برنامه فرهنگی در کتابخانه‌های عمومی استان برگزار خواهد شد که از جمله آنها برگزاری نشست کتابخوان ویژه نابینایان، نقد و بررسی کتاب، رونمایی از ۳ عنوان کتاب، بازدید دانش‌آموزان از کتابخانه برگزاری جلسات قصه‌خوانی است."/>
  </head>
  <body>
    <article>
      <h1>برگزاری ۳۶۰ ویژه برنامه فرهنگی همزمان با هفته کتاب در قزوین</h1>
      <h2>مدیرکل کتابخانه‌های عمومی استان خبر داد</h2>
      <address>
        <time datetime="2019-11-13T14:29:00+00:00">13 Nov 2019, 14:29</time>
      </address>
      <p>مدیرکل کتابخانه‌های عمومی استان قزوین گفت: به مناسبت هفته کتاب ۳۶۰ ویژه برنامه فرهنگی در کتابخانه‌های عمومی استان برگزار خواهد شد که از جمله آنها برگزاری نشست کتابخوان ویژه نابینایان، نقد و بررسی کتاب، رونمایی از ۳ عنوان کتاب، بازدید دانش‌آموزان از کتابخانه برگزاری جلسات قصه‌خوانی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a>؛ نشست خبری مدیرکل کتابخانه‌های عمومی استان قزوین ظهر امروز(چهارشنبه) به مناسبت بزرگداشت روز کتاب، کتابخوانی و کتابدار در سالن جلسات این اداره کل در قزوین برگزار شد.</p>
      <p>فاطمه محمدبیگی در این نشست اظهار کرد: با توجه به اهمیت مقوله کتاب و کتابخوانی از 23 تا 30 آبان ماه سال جاری با این عنوان نامگذاری و برنامه‌های متنوعی برای این هفته پیش‌بینی شده است.</p>
      <p>وی با اشاره به وضعیت کتابخانه‌های عمومی استان بیان کرد: تعداد کتابخانه‌های نهادی و مشارکتی استان در شش شهرستان به ترتیب ۳۷ باب و ۲۵ باب کتابخانه است و به طور کلی 62 کتابخانه در سطح استان وجود دارد که به ارائه خدمات به مخاطبان می‌پردازند.</p>
      <p>مدیرکل کتابخانه‌های عمومی استان قزوین با اشاره به عضویت فعال 64 هزار و 200 نفر در کتابخانه‌های استان تصریح کرد: تعداد نسخ موجود در کتابخانه‌های استان ۹۶۴هزار جلد کتاب در موضوعات مختلف است.</p>
      <p>
        <b>عضویت رایگان در کتابخانه‌ها به مناسبت روز کتاب</b>
      </p>
      <p>وی عنوان کرد: ۲۵ آبان همزمان با روز کتاب، کتابخوانی و کتابدار عضویت در کتابخانه‌های استان رایگان است و افراد می‌توانند با ارائه یک قطعه عکس و همراه داشتن کارت شناسایی معتبر و پرداخت هزار تومن بابت صدور کارت عضویت از منابع و خدمات کتابخانه‌ها برای یکسال استفاده کنند.</p>
      <p>محمدبیگی تصریح کرد: با ادارات فرهنگی و آموزش و پرورش نیز رایزنی شده است تا از این ظرفیت برای جذب دانش‌آموزان، نوجوانان و جوانان به کتابخانه‌ها استفاده کنیم.</p>
      <p>وی در ادامه با معرفی بخش‌های مختلف کتابخانه‌های عمومی استان قزوین گفت: کتابخانه‌های استان دارای بخش نوجوانان، بخش کودکان، بخش کمک درسی، استان شناسی، نوسوادان، قزوین شناسی، بخش نابینایان و بخش نشریات و مخاذن است.</p>
      <p>این مقام مسئول بیان کرد: همه کتابخانه‌های استان به بخش کودک مجهز شده که در این بخش با شاداب سازی فضا، یک سری اسباب‌بازی فکری و خلاقانه نیز برای کودکان در نظر گرفته شده است.</p>
      <p>مدیرکل کتابخانه‌های عمومی استان قزوین ابراز کرد: گروه سنی خردسالان و پیش دبستانی می‌توانند در طول سال به صورت رایگان از خدمات کتابخانه‌ها بهره‌مند شوند.</p>
      <p>وی بیان کرد: همچنین عضویت جانبازان، ایثارگران و خانواده‌های آنها، خانواده شهدا، اعضای فعال بسیج، کلیه بازنشستگان دولت، معلولان، افراد تحت پوشش کمیته امداد و بهزیستی، مراکز خیریه در کل سال به صورت رایگان است.</p>
      <p>محمدبیگی عنوان کرد: کتابخانه شهدای امدادگر هلال احمر، کتابخانه‌ای ویژه بانوان و دارای امکانات مناسبی جهت استفاده بانوان است که علاوه بر روزهای عادی در روزهای پنج شنبه از ساعت 13 الی 18 و جمعه‌ها از ساعت 8 صبح تا 18بعدازظهر دایر است.</p>
      <p>
        <b>جذب 86هزار نسخه کتاب اهدایی از سال 96 تاکنون</b>
      </p>
      <p>وی عنوان کرد: به مناسبت هفته کتاب ۳۶۰ویژه برنامه فرهنگی در کتابخانه‌های عمومی استان برگزار خواهد شد که از جمله آنها برگزاری نشست کتابخوان ویژه نابینایان، نقد و بررسی کتاب، نشست کتابخوان، رونمایی از 3 عنوان کتاب، مسابقات کتابخوانی، بازدید دانش‌آموزان از کتابخانه، برگزاری جلسات قصه‌خوانی، مسابقه خلاصه نویسی، کتابخوانی و نقاشی، برگزاری نمایشگاه کتاب، دیدار با خانواده شهدا و شهدای مدافع حرم و دیدار با نماینده ولی فقیه در استان است.</p>
      <p>مدیرکل کتابخانه‌های عمومی استان قزوین تصریح کرد: آیین بزرگداشت هفته کتاب ۲۹ آبان ماه روز چهارشنبه در سالن کتابخانه امام خمینی(ره) قزوین با حضور مسئولان کشوری، استانی و نمایندگان مجلس و اعضای شورای شهر برگزار می‌شود.</p>
      <p>وی بیان کرد: از ابتدای سال 96 تاکنون 86هزار نسخه کتاب اهدایی جذب شده است همچنین طرح گلریزان کتاب از جمله طرح‌هایی است که تا پایان اسفندماه ادامه خواهد داشت.</p>
      <p>محمدبیگی عنوان کرد: عمده‌ترین مشکل کتابخانه‌های عمومی استان مباحث مالی است که پرداخت نیم درصد درآمد شهرداری‌ها می‌تواند کمک زیادی در این راستا داشته باشد که شهرداری محمدیه تنها شهرداری استان است که به صورت ماهانه این مبلغ را پرداخت می‌کند.</p>
      <p>وی در پایان گفت: استان قزوین با وجود داشتن حدود ۶۰مرکز دانشگاهی فاقد کتابخانه تخصصی در بخش دانشگاهی است که باید تمهیداتی در این زمینه اندیشیده شود.</p>
      <p>انتهای پیام/</p>
    </article>
  </body>
</html>