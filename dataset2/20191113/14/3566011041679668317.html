<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547062.html/%D8%A7%D9%81%D8%B2%D8%A7%DB%8C%D8%B4---%D8%A8%D8%B1%D8%A7%D8%A8%D8%B1%DB%8C-%D8%B3%D8%B1%D8%A7%D9%86%D9%87-%D9%81%D8%B6%D8%A7%DB%8C-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D8%A7%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-----%D8%AF%D8%B1%D8%B5%D8%AF-%D8%A7%D8%B2-%D8%B8%D8%B1%D9%81%DB%8C%D8%AA-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D9%85%D8%B1%DA%A9%D8%B2%DB%8C-%D8%A7%D8%B3%D8%AA%D8%A7%D9%86-%D8%A8%D8%AF%D9%88%D9%86-%DA%A9%D8%AA%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:04:00+00:00"/>
    <meta property="og:title" content="افزایش ۲ برابری سرانه فضای کتابخانه‌ای در خراسان شمالی/ ۷۵ درصد از ظرفیت کتابخانه مرکزی استان بدون کتاب است"/>
    <meta property="og:description" content="مدیر کل کتابخانه های خراسان شمالی گفت: طی دو سال اخیر با ساخت بناهای جدید کتابخانه ای، سرانه فضای کنونی کتابخانه ای استان در مقایسه با دو سال گذشته تا برابر افزایش یافته است."/>
  </head>
  <body>
    <article>
      <h1>افزایش ۲ برابری سرانه فضای کتابخانه‌ای در خراسان شمالی/ ۷۵ درصد از ظرفیت کتابخانه مرکزی استان بدون کتاب است</h1>
      <h2>مدیرکل کتابخانه‌های خراسان شمالی اعلام کرد</h2>
      <address>
        <time datetime="2019-11-13T14:04:00+00:00">13 Nov 2019, 14:04</time>
      </address>
      <p>مدیر کل کتابخانه های خراسان شمالی گفت: طی دو سال اخیر با ساخت بناهای جدید کتابخانه ای، سرانه فضای کنونی کتابخانه ای استان در مقایسه با دو سال گذشته تا برابر افزایش یافته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.atraknews.com/">عصر اترک</a>، علی محمد جهانی، مدیر کل امور کتابخانه های خراسان شمالی در جمع خبرنگاران با گرامی داشت روز کتاب و کتابخوانی اظهار کرد: سرانه فضای کتابخانه ای در استان  خراسان شمالی به دو برابر رسیده است و در حال حاضر خراسان شمالی در این زمینه جزو سه استان اول کشور محسوب می شود.</p>
      <p>جهانی در ادامه با بیان اینکه توسعه سرانه فضای کتابخانه ای در سطح شهرستان های خراسان شمالی طی چند سال اخیر بسیار مورد اهمیت قرار گرفته است، عنوان کرد: تا سال گذشته هیچ یک از روستاهای شهرستان بجنورد کتابخانه ای نداشتند و این در حالی است که در هفته جاری کتابخانه های دو روستای بیدگ و قلعه جق به بهره برداری رسیدند و کتابخانه روستای حصار نیز آماده بهره برداری شده است.</p>
      <p>وی به شهرستان مانه و سملقان اشاره کرد و گفت: شورای اسلامی و شهرداری شهر پیش قلعه یک باب ساختمان برای جایگزینی با ساختمان کتابخانه پیشین این شهر تقدیم کرده اند همچنین در سال گذشته نیز کتابخانه مرکزی شهر آشخانه راه اندازی شد.</p>
      <p>وی افزود: در این شهرستان، دهیاری و شورای روستای قره مصلی با همکاری بخشداری این منطقه یک باب کتابخانه احداث و راه اندازی کردند.</p>
      <p>جهانی درباره شهرستان راز و جرگلان نیز بیان کرد: تا یک سال و نیم گذشته فقط شهر راز در این شهرستان از ساختمان کتابخانه برخوردار بود که از سال گذشته تا به کنون یک باب کتابخانه در شهر غلامان، یک باب کتابخانه در کلاته ابریشم و یک باب کتابخانه در شهر تازه قلعه راه اندازی شدند.</p>
      <p>وی افزود: طی سال جاری نیز ساخت دو باب کتابخانه در منطقه جرگلان با همکاری نهاد کتابخانه ها آغاز شده اند.</p>
      <p>وی اظهار کرد: در شهرستان اسفراین نیز طی سال های گذشته کتابخانه جوشقان راه اندازی فعال شده بود و در هفته جاری در روستای بزنج کتابخانه ای جدید راه اندازی شد.</p>
      <p>مدیر کل امور کتابخانه های خراسان شمالی افزود: در شهرستان شیروان در سال گذشته کتابخانه های حسین آباد و ینگه قلعه راه اندازی شدند و به زودی در منطقه مرزی رباط این شهرستان کتابخانه ای جدید راه اندازی خواهد شد.</p>
      <p>وی گفت: در شهرستان فاروج در روستای خرق در هفته جاری یک باب کتابخانه احداث و فعال شد.</p>
      <p>وی خاطر نشان کرد: در شهرستان گرمه یک باب کتابخانه افتتاح شده و در هفته جاری نیز یک باب کتابخانه در شهر درق با همکاری بنیاد برکت به بهره برداری خواهد رسید.</p>
      <p>جهانی افزود: در هفته جاری در شهرستان جاجرم نیز یک باب کتابخانه در روستای چهاربید با همکاری بخش خصوصی فعال خواهد شد.</p>
      <p>افزون بر این، وی در ادامه تصریح کرد: در حال حاضر در خراسان شمالی 60 باب کتابخانه نهادی با 50 هزار عضو فعالیت دارند.</p>
      <p>وی در خاتمه در باره کتابخانه مرکزی شهر بجنورد ( کتابخانه آیت الله مهمان نواز ) که در سال گذشته به بهره برداری رسید نیز عنوان کرد: در حال حاضر این کتابخانه هفت هزار عضو دارد که برای گروه کودکان همچنین ناشنوایان و نابینایان نیز فضای مطالعه ای آماده سازی شده است.</p>
      <p>مدیر کل امور کتابخانه های خراسان شمالی تصریح کرد: با توجه به اینکه ظرفیت بارگذاری کتاب در این کتابخانه 150 هزار جلد کتاب است، با این وجود، در حال حاضر در این کتابخانه فقط 25 درصد از این ظرفیت تامین شده و خرید و بارگذاری کتاب در این کتابخانه به اختصاص اعتبارات نیازمند است.</p>
      <p>انتهای پیام/</p>
      <p> </p>
    </article>
  </body>
</html>