<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/adina-valean-europarlamentarul-propus-pentru-functia-de-comisar-european-va-fi-audiata-joi-in-comisia-pentru-transporturi-a-parlamentului-european-18578523"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T14:51:55+00:00"/>
    <meta property="og:title" content="Adina Vălean, europarlamentarul propus pentru funcţia de comisar european, va fi audiată joi în Comisia pentru Transporturi a Parlamentului European"/>
    <meta property="og:description" content="Europarlamentarul Adina Vălean, propusă pentru funcţia de comisar european din partea României, va fi audiată, joi, în Comisia pentru Transporturi a Parlamentului European, începând cu ora 13:00 (ora 12:00 a României), ea primind săptămâna trecută aviz pozitiv şi din partea parlamentarilor români."/>
  </head>
  <body>
    <article>
      <h1>Adina Vălean, europarlamentarul propus pentru funcţia de comisar european, va fi audiată joi în Comisia pentru Transporturi a Parlamentului European</h1>
      <address><time datetime="2019-11-13T14:51:55+00:00">13 Nov 2019, 14:51</time> by <a rel="author">Diana Grigore, Mediafax</a></address>
      <p>Europarlamentarul Adina Vălean, propusă pentru funcţia de comisar european din partea României, va fi audiată, joi, în Comisia pentru Transporturi a Parlamentului European, începând cu ora 13:00 (ora 12:00 a României), ea primind săptămâna trecută aviz pozitiv şi din partea parlamentarilor români.</p>
      <p>Potrivit calendarului transmis de Parlamentul European, cei trei comisari europeni desemnaţi de România, Franţa şi Ungaria, vor fi audiaţi, joi, timp de trei ore fiecare în comisiile de specialitate ale instituţiei.</p>
      <p>Adina Vălean va fi audiată, începând cu ora 13:00 (ora 12:00 a României), timp de trei ore, în Comisia pentru Transporturi a Parlamentului European.</p>
      <p>Tot de la ora locală 13:00 (ora 12 în România), va avea loc şi audierea comisarului desemnat pentru Piaţa internă, Thierry Breton (Franţa), în Comisia pentru Industrie şi Cercetare a PE.</p>
      <p>De asemenea, de la ora 8:00 (ora 7:00 a României) va avea loc audierea lui Oliver Várhelyi (Ungaria), comisarul desemnat pentru Vecinătate şi extindere, în Comisia pentru afaceri externe.</p>
      <p>„Deputaţii europeni vor evalua dacă aceştia sunt calificaţi pentru a fi membri ai Colegiului Comisarilor, pentru a-şi putea îndeplini sarcinile şi pentru a pune în aplicare programul pe care Preşedintele ales Ursula von der Leyen l-a prezentat în plenul Parlamentului European în luna iulie”, potrivit unui anunţ publicat pe site-ul Parlamentului European.</p>
      <p>Comisia pentru Afaceri Juridice din Parlamentul European (Comisia JURI) a dat aviz favorabil, în şedinţa de marţi a forului legislativ, pentru Adina Vălean, propusă comisar european pentru Transporturi, dar şi pentru propunerile de comisari din partea Franţei şi Ungariei.</p>
      <p>Adina Vălean a primit aviz pozitiv şi din partea parlamentarilor români, după ce aceasta a fost audiată în comisiile de specialitate ale Parlamentului României.</p>
      <p>Votul în PE pentru Executivul UE propus de preşedintele-ales Ursula von der Leyen va avea loc într-o sesiunea plenară programată pe 27 noiembrie.</p>
    </article>
  </body>
</html>