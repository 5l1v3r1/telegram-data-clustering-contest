<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/znani-glasbenik-v-48-urah-dvakrat-aretiran-247730"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T14:16:00+00:00"/>
    <meta property="og:title" content="Znani glasbenik v 48 urah dvakrat aretiran"/>
    <meta property="og:description" content="Njegova policijska kartoteka se šibi pod težo prekrškov, večina je povezanih z njegovo ljubeznijo do prepovedane omame. Med drugim je britanski težavni rocker Pete Doherty v preteklosti priznal p..."/>
  </head>
  <body>
    <article>
      <h1>Znani glasbenik v 48 urah dvakrat aretiran</h1>
      <h2>Peta Dohertyja pariška policija zalotila s kokainom. Odpravo pripora proslavil s pijanskim pretepom v pižami.</h2>
      <address><time datetime="2019-11-13T14:16:00+00:00">13 Nov 2019, 14:16</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1622936.jpg"/>
          <figcaption>instagramGlasbenik je konec tedna dobro spoznal pariški pripor. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1622939.jpg"/>
          <figcaption>guliver/cover imagesPete Doherty je znan po izpadih. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1622938.jpg"/>
          <figcaption>Zasvojenosti se nikakor ne more otresti.</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1622937.jpg"/>
          <figcaption>guliver/x17online.comObiski sodišča mu niso tuji. FOTO: guliver/x17</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1622935.jpg"/>
          <figcaption>guliver/cover imagesPrecej časa je polnil naslovnice tabloidov zaradi razburkanega razmerja s Kate Moss. FOTO: guliver/cover images</figcaption>
        </figure>
      </slideshow>
      <p>Njegova policijska kartoteka se šibi pod težo prekrškov, večina je povezanih z njegovo ljubeznijo do prepovedane omame. Med drugim je britanski težavni rocker <b>Pete Doherty</b> v preteklosti priznal posedovanje kokaina, heroina, ketamina in marihuane, zaradi kokaina je tudi odsedel pol leta za zapahi, zdaj pa mu je uspelo postaviti svojevrsten rekord. V kratkih 48 urah je bil konec tedna v francoski prestolnici aretiran kar dvakrat. Prvič zaradi posedovanja kokaina, drugič zaradi pijanskega pretepa, ki je bil posledica proslavljanja tega, da so ga po plačilu globe zaradi prvega kršenja zakona izpustili iz pripora.</p>
      <figure>
        <img src="https://www.slovenskenovice.si/images/slike/2019/11/11/1622939.jpg"/>
        <figcaption>Pete Doherty je znan po izpadih. FOTO: guliver/cover images<cite>guliver/cover images</cite></figcaption>
      </figure>
      <p>Slaven je postal kot prvi glas glasbene skupine Libertines, razvpit pa zaradi turbulentnega razmerja s<b> Kate Moss</b>, ljubezni do drog vseh vrst in nenehnega kršenja zakona. A medtem ko je njegova ljubezen z britansko supermanekenko le odmev preteklosti, se ljubezni do mamil kljub večkratnim obiskom rehabilitacijske klinike ne more otresti. Nazadnje se je primeža omame poskušal osvoboditi pred štirimi leti, ko je na obračun z drogami odletel kar v tajsko džunglo, a mu niti strokovnjaki tamkajšnje rehabilitacijske klinike, ki slovi po izjemno dobrih rezultatih in visoki stopnji ozdravljenih odvisnikov, niso mogli pomagati. Čeprav se je domov vrnil brez drog v telesu, je že kmalu zavil na stara pota. Tako so ga, denimo, predlani italijanski cariniki dobili s heroinom in sintetičnim opiatom demerolom med prtljago, a so ga udarili le z denarno globo in mu zavrnili vstop v Italijo. Kakšno kazen pa mu bodo prisodile francoske oblasti, je še vprašanje. V luči aretacije v zgodnjih petkovih urah so mu po nekaj urah v priporu predpisali okvirno globo pet tisočakov, a bo končno besedo imel sodnik. Kdaj, še visi v zraku.</p>
      <blockquote>Komaj prejšnji mesec mu je sodnik za pol leta zamrznil vozniško dovoljenje.</blockquote>
      <p>Doherty dobro pozna Pariz, saj tam ne le pogosto nastopa, ampak tudi živi daljša obdobja. Zato je dobro vedel, kam zaviti, kadar želi kupiti kaj prepovedanega belega prahu. Prav zaradi tega je konec tedna zavil v pariško četrt Pigalle, kjer se nočni in seks klubi kar vrstijo in kjer lahko zasvojenci dobijo naslednji odmerek. A kot to vedo oni, se nelegalnih poslov v tem mestnem predelu dobro zavedajo tudi možje postave, ki so se na glasbenikovo smolo v istem času znašli na istem kraju. Ko je Pete pijano kolovratil po Pigallu, iščoč kokain, so ga zalotili policisti, menda kar med nakupovanjem. »Med aretacijo je imel pri sebi dva grama kokaina. Zalotili so ga med nezakonito transakcijo na ulici. Bil je pijan, najprej tudi ni ubogal policistovih navodil, a se je nazadnje vdal in se usedel v policijski avto,« se je jezik razvezal enemu izmed preiskovalcev, s pridatkom, da se k sreči ni zatekel k nasilju, saj bi bila potem kazen strožja, seznam obtožb pa daljši.</p>
      <figure>
        <img src="https://www.slovenskenovice.si/images/slike/2019/11/11/1622938.jpg"/>
        <figcaption>Zasvojenosti se nikakor ne more otresti.</figcaption>
      </figure>
      <p>Zaradi posedovanja prepovedanih substanc je v petek okoli treh zjutraj pristal v priporu, tam tudi prenočil, v dopoldanskih urah pa so ga po plačilu petih tisočakov izpustili. A Doherty ni dolgo dihal zraka svobode, že v nedeljo je spet pristal za rešetkami. Svobodo je namreč proslavljal z alkoholom, ki pa je prebudil njegovo nasilnejšo plat, da je pesti uperil proti 19-letniku, ki iz pijanskega pretepa ni odkorakal nepoškodovan ter je brž poklical policijo in proti pevcu vložil prijavo. Dohertyja so aretirali na prizorišču njegovega pretepaškega izbruha, in da je mera polna, so mu nataknili lisice, ko je bil zvezdnik oblečen le v pižamo. Ja, v bar je odkorakal kar iz postelje. Njegovo nenavadno opravo je že obrazložil glasbenikov odvetnik <b>Arash Derambarsh</b>, češ da je slavni varovanec odpravo pripora proslavil z nekaj kozarčki, se vrnil domov in si v pripravi na krepčilen spanec nataknil pižamo ter vzel uspavalne tablete. A bodisi niso prijele bodisi je z njihovo pomočjo odspal le kratek čas, saj je še isto noč spet odšel ven. Pri čemer je šlo nekaj narobe, saj se je zapletel v spor z najstnikom, že hitro pa so očitno zapele pesti. Zato nad Dohertyjem visijo nove obtožbe nasilja v pijanem stanju. »Še preden so ga preiskovalci zaslišali, je moral na treznjenje,« je dejal vir s tamkajšnje policije. </p>
    </article>
  </body>
</html>