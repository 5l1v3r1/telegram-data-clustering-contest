<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/13/228606/novice/dolenjska/Odprli_nov_televizijski_studio/"/>
    <meta property="og:site_name" content="Dolenjski list"/>
    <meta property="article:published_time" content="2019-11-13T14:40:00+00:00"/>
    <meta property="og:title" content="Odprli nov televizijski studio"/>
    <meta property="og:description" content="Kdor je letos poleti preko multimedijskega centra Radiotelevizije Slovenije spremljal neposredni prenos evropskega prvenstva v kajaku na divjih vodah, si..."/>
  </head>
  <body>
    <article>
      <h1>Odprli nov televizijski studio</h1>
      <address><time datetime="2019-11-13T14:40:00+00:00">13 Nov 2019, 14:40</time> by <a rel="author">B. B.</a></address>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_08.jpg"/>
          <figcaption>Na SEŠTG imajo dijaki, ki obiskujejo multimedijo, na voljo nov TV studio.<cite>Foto: B. B</cite></figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_09.jpg"/>
          <figcaption>Dejan Čurk, mentor multimedijske produkcij<cite>Foto: B. B.</cite></figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_07.jpg"/>
          <figcaption>Studio sta slovesno odprla stari in novi direktor Šolskega centra Novo mesto Štefan David in dr. Matej Forjan.<cite>Foto: B. B.</cite></figcaption>
        </figure>
      </slideshow>
      <p><b>Novo mesto</b> - Kdor je letos poleti preko multimedijskega centra Radiotelevizije Slovenije spremljal neposredni prenos evropskega prvenstva v kajaku na divjih vodah, si najbrž ni mislil, da je večdnevni televizijski prenos s Soče nastal v okviru krožka ene od slovenskih srednjih šol, konkretno Srednje elektro šole in tehniške gimnazije (SEŠTG), ki deluje v okviru Šolskega centra Novo mesto.</p>
      <p><b>Dejan Čurk </b>učitelj računalništva in mentor multimedijske produkcije, izraza krožek v resnici ne mara. Kar je povsem razumljivo, saj je multimedija, kot na kratko rečejo tej obšolski dejavnosti, ki jo obiskuje kakih 50 dijakov od prvega do četrtega letnika, že zdavnaj presegla okvire, v katerih si pojem krožek običajno predstavljamo.</p>
      <p>Dijaki, s katerimi poleg Čurka od vsega začetka dela tudi učitelj informatike in računalništva <b>Tomaž Ferbežar</b>, so namreč poleg prvenstva na Soči samo letos poskrbeli tudi za neposredni prenos Novomeškega polmaratona (živo sliko je povzemal Šport TV), pa prenos tekme evropskega pokala v kajaku v Tacnu, pred kratkim pa so začeli na ŠCNM TV, spletni televiziji šolskega centra, v živo prenašati tudi tekme državnega prvenstva v košarki, ki jih v dvorani Leona Štuklja igra Krka.</p>
      <p>Za potrebe multimedijske produkcije so na šoli pred časom uredili nov studio, ki sta ga dopoldne slovesno odprla nekdanji in sedanji direktor ŠCNM <b>Štefan David</b> in <b>dr. Matej Forjan</b>. Na dogodek so povabili številne goste, ki nad dosežki dijakov in njihovih mentorjev niso skrivali navdušenja, priznanja pa so deževala tudi iz strokovnih krogov.</p>
      <p>»Sodelujemo z več srednjimi šolami in fakultetami, a tu, v Novem mestu, je posebna klima, ki jo zaznamujejo entuziazem, odlični mentorji in ambiciozen pristop. Za izvedene prenose lahko vsem le čestitam, predvsem mentorjem, ki bi jih z veseljem vzel v službo. Nad tem, kaj se dogaja v Novem mestu, so navdušeni tudi sodelavci,« je bil ponosen vodja televizijske produkcije na Radioteleviziji Slovenija <b>Jože Knez</b>, sicer tudi sam nekoč dijak šolskega centra.</p>
      <h3>Galerija</h3>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_01.jpg"/>
          <figcaption>Slika 4 / 16: multimedija 01</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_02.jpg"/>
          <figcaption>Slika 5 / 16: multimedija 02</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_03.jpg"/>
          <figcaption>Slika 6 / 16: multimedija 03</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_04.jpg"/>
          <figcaption>Slika 7 / 16: multimedija 04</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_05.jpg"/>
          <figcaption>Slika 8 / 16: multimedija 05</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_06.jpg"/>
          <figcaption>Slika 9 / 16: multimedija 06</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_07.jpg"/>
          <figcaption>Slika 10 / 16: multimedija 07</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_08.jpg"/>
          <figcaption>Slika 11 / 16: multimedija 08</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_09.jpg"/>
          <figcaption>Slika 12 / 16: multimedija 09</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_10.jpg"/>
          <figcaption>Slika 13 / 16: multimedija 10</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_11.jpg"/>
          <figcaption>Slika 14 / 16: multimedija 11</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_12.jpg"/>
          <figcaption>Slika 15 / 16: multimedija 12</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/13/multimedija_13.jpg"/>
          <figcaption>Slika 16 / 16: multimedija 13</figcaption>
        </figure>
      </slideshow>
    </article>
  </body>
</html>