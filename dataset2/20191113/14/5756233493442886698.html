<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621366/%DB%B1%DB%B7-%D8%A7%DB%8C%D8%B1%D8%A7%D8%AF-%D9%88%DA%A9%DB%8C%D9%84-%D9%86%D8%AC%D9%81%DB%8C-%D8%A8%D9%87-%D9%86%D8%B8%D8%B1%DB%8C%D9%87-%D8%AC%D8%AF%DB%8C%D8%AF-%DA%A9%D8%A7%D8%B1%D8%B4%D9%86%D8%A7%D8%B3%D8%A7%D9%86-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D9%82%D8%AA%D9%84-%D8%A7%D8%B3%D8%AA%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T14:40:00+00:00"/>
    <meta property="og:title" content="۱۷ ایراد وکیل نجفی به نظریه جدید کارشناسان در پرونده قتل &quot;استاد&quot;"/>
    <meta property="og:description" content="وکیل مدافع محمدعلی نجفی از ۱۷ ایراد و ابهام در نظریه جدید کارشناسان در بررسی صحنه قتل &quot;میترا استاد&quot; و اعلام آن به دادگاه به منظور رفع ابهامات خبر داد."/>
  </head>
  <body>
    <article>
      <h1>۱۷ ایراد وکیل نجفی به نظریه جدید کارشناسان در پرونده قتل "استاد"</h1>
      <address>
        <time datetime="2019-11-13T14:40:00+00:00">13 Nov 2019, 14:40</time>
      </address>
      <p>
        <i>وکیل مدافع محمدعلی نجفی از ۱۷ ایراد و ابهام در نظریه جدید کارشناسان در بررسی صحنه قتل "میترا استاد" و اعلام آن به دادگاه به منظور رفع ابهامات خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمیدرضا گودرزی با اشاره به ابلاغ روز ششم آذر ۹۸ برای برگزاری دوباره جلسات محاکمه موکلش اظهار کرد: تقاضای رفع ابهام از نظریه کارشناسی را کرده و ابهامات خود را هم اعلام کردیم و در دفتر شعبه دادگاه نیز ثبت شده اما تاکنون دادگاه تصمیمی درباره پذیرش یا عدم پذیرش تقاضای ما برای رفع ابهام از نظریه کارشناسی نگرفته است.</p>
      <p>این وکیل دادگستری افزود: ایرادات اساسی به نظریه کارشناسی داریم و ۱۷ مورد ایراد نسبت به نظریه کارشناسی را به دادگاه اعلام کردیم اما دادگاه به رغم ابهامات مطروحه، وقت رسیدگی تعیین کرده است.</p>
      <p>گودرزی با بیان اینکه نظریه کارشناسان کلی و مجمل است، تصریح کرد: کارشناسان اسلحه و پزشکی قانونی مشترکاً یک نظر را اعلام و همه زیر آن را امضا کردند در حالی که نظر هر کارشناس باید جداگانه اعلام شود زیرا به طور طبیعی کارشناس پزشکی قانونی نمی‌تواند درباره مسائل مرتبط با اسلحه و نحوه شلیک گلوله و بالعکس نظر بدهد.</p>
      <p>وکیل مدافع محمدعلی نجفی با اعلام اینکه ابهامات عدیده در نظریه کارشناسی وجود دارد، گفت: از ۶ کارشناس، پنج کارشناس نظر دادند و یک کارشناس نظر نداده است که دلیل آن را نمی‌دانیم.</p>
      <p>این وکیل دادگستری توضیح داد: کارشناسان در نظریه خود گفتند که شلیک گلوله در داخل وان بوده است؛ یعنی گفتند مرحوم استاد به عقب رفته و داخل وان افتاده و بعد گلوله به بدنش اثابت کرده در حالی که اگر چنین بود داخل وان باید پُر از خون می‌شد اما قطراتی چند و لکه‌های ناچیزی از خون داخل وان بوده که نشان می‌دهد اصابت گلوله خارج از وان بوده است.</p>
      <p>گودرزی تصریح کرد: گلوله زیر استخوان ترقوه چپ اصابت کرده که نشان می‌دهد گلوله به صورت کج از بالا خورده است و در این باره باید پزشکی قانونی نظر بدهد؛ اگر گلوله از دست خارج و به قسفه سینه اصابت می‌کرد به دلیل قدرت شلیک، از آن طرف بدن خارج می‌شد در حالی که این نشان می‌دهد گلوله ابتدا به یک جای سفتی برخورد کرده و فشار و قدرتش گرفته شده و به صورت کج از بالا زیر استخوان ترقوه چپ خورده است.</p>
      <p>وکیل محمدعلی نجفی گفت: سؤالی که دیوان عالی کشور به صراحت پرسیده این است که «باید تصویر روشنی از علت اینکه اعلام شده گلوله به دست و سپس به قفسه سینه اصابت کرده برای ما روشن شود و چه دلیلی دارید که چنین استدلالی می‌کنید؟» دیوان عالی صراحتاً پاسخ به این موضوع را خواسته و قاضی کشکولی نیز دقیقاً از کارشناسان خواسته در همین مورد نظر بدهند اما کارشناسان در این ارتباط نظر ندادند.</p>
      <p>وی افزود: اگر دادگاه با تقاضای رفع ابهام موافقت نکند، دوباره جلسه دادرسی با مشکل مواجه می‌شود و نمی‌دانیم دادگاه در روزهای آینده با تقاضای رفع ابهام ما موافقت می‌کند یا خیر اما در حال حاضر وقت رسیدگی تعیین شده و این با تقاضای رفع ابهام ما در تعارض است.</p>
    </article>
  </body>
</html>