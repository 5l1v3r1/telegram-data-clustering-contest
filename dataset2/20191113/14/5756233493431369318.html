<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621358/%D9%85%D8%A7%D8%AC%D8%B1%D8%A7%DB%8C-%D8%A7%D8%B3%D9%86%D8%A7%D8%AF-%D9%81%D8%B3%D8%A7%D8%AF-%D8%AF%D8%B1-%D9%88%D8%B2%D8%A7%D8%B1%D8%AA-%D8%B5%D9%86%D8%B9%D8%AA-%DA%86%DB%8C%D8%B3%D8%AA-%D8%B1%D8%AD%D9%85%D8%A7%D9%86%DB%8C-%D9%87%D9%85%D9%87%E2%80%8C%D8%A7%D8%B4-%D8%AF%D8%B1%D9%88%D8%BA-%D9%88-%DA%A9%D8%B0%D8%A8-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T14:17:00+00:00"/>
    <meta property="og:title" content="ماجرای اسناد فساد در وزارت صنعت چیست؟/ رحمانی: همه‌اش دروغ و کذب است"/>
    <meta property="og:description" content="وزیر صنعت، معدن و تجارت در واکنش به انتشار اسنادی در فضای مجازی در خصوص وقوع فساد در این وزارتخانه اظهار کرد: مطالب مطرح شده همه دروغ و کذب است و اگر هر کسی هر مدرکی در این خصوص دارد برای من آنها را ارسال کند."/>
  </head>
  <body>
    <article>
      <h1>ماجرای اسناد فساد در وزارت صنعت چیست؟/ رحمانی: همه‌اش دروغ و کذب است</h1>
      <h2>اخباری مبنی بر زد و بند وزیر صنعت و برخی نمایندگان منتشر شده است</h2>
      <address>
        <time datetime="2019-11-13T14:17:00+00:00">13 Nov 2019, 14:17</time>
      </address>
      <p>
        <i>وزیر صنعت، معدن و تجارت در واکنش به انتشار اسنادی در فضای مجازی در خصوص وقوع فساد در این وزارتخانه اظهار کرد: مطالب مطرح شده همه دروغ و کذب است و اگر هر کسی هر مدرکی در این خصوص دارد برای من آنها را ارسال کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا رحمانی وزیر صنعت، معدن و تجارت (صمت) در حاشیه جلسه امروز هیات وزیران در جمع خبرنگاران در پاسخ به پرسشی درباره صحت برخی اسناد منتشر شده در فضای مجازی در خصوص فساد در این وزارتخانه اظهار کرد: همه‌اش دروغ و کذب است.</p>
      <p>به گزارش <b>آفتاب‌نیوز</b>؛ اخیرا اخباری مبنی بر اینکه رضا رحمانی، وزیر صنعت رای برخی نمایندگان مجلس شورای اسلامی را با پرداخت رشوه، فرستادن نمایندگان به سفر خارج از کشور و استخدام فرزندان آنها خریده است، در فضای مجازی منتشر شد.</p>
      <p>حالا وزیر صنعت ضمن تکذیب این ادعاها، گفته است: هرکسی هر مدرکی در این خصوص دارد برای من ارسال کند؛ من بیشتر و تندتر از همه با این موضوع برخورد خواهم کرد.</p>
      <figure>
        <img src="https://aftabnews.ir/files/fa/news/1398/8/22/358925_521.jpg"/>
      </figure>
      <p>به نوشته خبرگزاری ایسنا، وزیر صنعت، معدن و تجارت همچنین در پاسخ به پرسشی درباره‌ی اعلام نظر وزارت اطلاعات در خصوص همکاری شرکت فیلیپ موریس با ایران اظهار کرد: نظر وزارت صنعت، معدن و تجارت طی مراحل قانونی است و زمانی همکاری با این شرکت را تایید نکرده بودند، ما هم اقدام نکردیم الان نیز اگر این همکاری را تایید کنند، اقدام لازم انجام خواهد شد و هیچ مشکلی در این خصوص وجود ندارد. ما تابع قانون هستیم.</p>
      <p>رحمانی در ادامه با بیان اینکه دغدغه جدی ما تامین منابع مالی واحدهای تولیدی است و دنبال شیوه‌های جدیدی غیر از منابع بانکی هستیم، تصریح کرد: بازار سرمایه را جدی گرفتیم و از اوراق هم استفاده کرده ایم. مردم فشارهای ناشی از افزایش قیمت ارز را در گرانی کالاها تحمل کرده‌اند و ما اکنون یک فرصت استثنایی داریم و باید افزایش قیمت ارز به نفع تولیدکننده وصادرکننده باشد و در واقع از اثرات مثبت افزایش نرخ ارز استفاده کرده و تولید و صادرات را افزایش دهیم. البته باید برای این هدف نقدینگی ایجاد شود که تا الان این کار انجام نشده است. ما پیگیر هستیم تا منابع مالی را تامین کنیم. از هر راه ممکن استفاده می کنیم.</p>
      <p>وزیر صمت درباره همکاری های تجاری ایران با کشورهای همسایه گفت: همکاری‌ها وسرمایه‌گذارهای خوبی با کشورهای همسایه انجام شده است بخصوص که کشورهای همسایه و غیرهمسایه در بخش صنعت و معدن آماده سرمایه‌گذاری‌ هستند ولی به دلایل تحریم‌ها آنها مایل نیستند این اقدامات رسانه ای شود.</p>
    </article>
  </body>
</html>