<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621365/%D8%A7%D8%B8%D9%87%D8%A7%D8%B1%D8%A7%D8%AA-%D8%A8%D9%88%D9%84%D8%AA%D9%88%D9%86-%D8%AF%D8%B1%D8%A8%D8%A7%D8%B1%D9%87-%D8%A7%D9%87%D8%AF%D8%A7%D9%81-%D9%88-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%85%D9%BE-%D8%AF%D8%B1-%D9%82%D8%A8%D8%A7%D9%84-%D8%AA%D8%B1%DA%A9%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T14:38:00+00:00"/>
    <meta property="og:title" content="اظهارات بولتون درباره اهداف و سیاست‌های ترامپ در قبال ترکیه"/>
    <meta property="og:description" content="مشاور امنیت ملی سابق دولت آمریکا، دونالد ترامپ را متهم کرده به این که سیاست خارجی خود در قبال ترکیه را بر مبنای منافع تجاری یا شخصی خود تنظیم می‌کند."/>
  </head>
  <body>
    <article>
      <h1>اظهارات بولتون درباره اهداف و سیاست‌های ترامپ در قبال ترکیه</h1>
      <address>
        <time datetime="2019-11-13T14:38:00+00:00">13 Nov 2019, 14:38</time>
      </address>
      <p>
        <i>مشاور امنیت ملی سابق دولت آمریکا، دونالد ترامپ را متهم کرده به این که سیاست خارجی خود در قبال ترکیه را بر مبنای منافع تجاری یا شخصی خود تنظیم می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شبکه خبری ان‌بی‌سی نیوز آمریکا در گزارشی به انتشار برخی اظهار نظرهای بی‌سابقه جان بولتون، مشاور امنیت ملی سابق آمریکا در مراسمی خصوصی با مورگان استنلی در میامی پرداخته است.</p>
      <p>به گزارش روزنامه دیلی میل، بولتون در این صحبتهایش بیشتر از هر چیز از تصمیمات ترامپ در قبال ترکیه ناراحت بوده است و خطاب به مستمعین صحبتهایش گفت، معتقد است چیز دیگری انگیزه اقدامات دونالد ترامپ، رئیس جمهور آمریکا در قبال این کشور بوده چون هیچ یک از مشاوران او با این اقداماتش موافق نبوده‌اند.</p>
      <figure>
        <img src="https://aftabnews.ir/files/fa/news/1398/8/22/358939_518.jpg"/>
      </figure>
      <p>ترامپ امروز (چهارشنبه) میزبان رجب طیب اردوغان، رئیس جمهور ترکیه در کاخ سفید است.</p>
      <p>بولتون در صحبتهایش یادآور شد که بعد از آن که اردوغان اقدام به خرید سامانه دفاع موشکی از روسیه به رغم مخالفتهای آمریکا و ناتو کرد، مساله تحریم ترکیه در کنگره آمریکا با حمایت قاطع هر دو حزب اصلی همراه شده بود اما ترامپ با آنها هم‌عقیده نبود.</p>
      <p>بولتون که در ماه سپتامبر کاخ سفید را ترک کرده، در ادامه تصریح کرد برای این مواضع ترامپ درقبال ترکیه دلیلی وجود دارد.</p>
      <p>شرکت دونالد ترامپ در شهر استانبول ترکیه ملکی را دارد.</p>
      <p>ترامپ همچنین چند وقت پیش در تماس تلفنی با اردوغان قبول کرد، نیروهای آمریکایی را از شمال شرق سوریه خارج سازد که این تصمیم وی به عنوان چراغ سبز رئیس جمهور آمریکا به ترکیه برای حمله به شبه‌نظامیان کُرد همپیمان آمریکا در این منطقه از سوریه تعبیر شد.</p>
      <p>بعد از این تصمیم ترامپ، حتی سناتور لیندسی گراهام، یک جمهوریخواه اهل کارولینای جنوبی که از همپیمانان او است هم با آن مخالفت کرده و آن را اشتباه دانست.</p>
      <p>بولتون درباره روسیه نیز صحبت کرده و خطاب به جمعیت مستمع صحبتهایش گفت، هر چقدر هم سند و مدرک به ترامپ درباره مداخله روسیه در کمپین انتخابات ریاست جمهوری 2016 نشان دهید او باز هم این موضوع را نفی خواهد کرد چون نگران است که تایید این مداخله باعث سلب مشروعیت پیروزی او در انتخابات شود.</p>
      <p>طبق گزارش ان‌بی‌سی، عجیب ترین صحبت بولتون در این سخنرانی درباره تصوراتش از اقدامات ترامپ بعد از رسیدن به یک دور دیگر ریاست جمهوری در سال 2020 بوده است.</p>
      <p>بولتون پیش‌بینی کرد که ترامپ بعد از رسیدن مجدد به ریاست جمهوری رویکرد کاملا انزواطلبانه شبیه به رویکردهای شاخه متعلق به رند پُل در حزب جمهوریخواه در پیش خواهد گرفت. رئیس جمهور آمریکا اغلب از هزینه های مربوط به ائتلاف نظامی ناتو برای کشورش شکایت و انتقاد کرده و همچنین از سازمان ملل و هزینه‌هایش نیز گله کرده است و او چنانچه برای بار دوم رئیس جمهور شود ممکن است انقدر شجاعت پیدا کند که کشورش را از این سازمانها خارج سازد.</p>
      <p>بولتون در ادامه صحبتهایش همچنین عنوان کرد، ایوانکا ترامپ و همسرش جارد کوشنر، دختر و داماد دونالد ترامپ ممکن است رئیس جمهور را تحت فشار قرار دهند تا تغییر رویه دهد و او هم به نوبه خود یک قاضی لیبرال را در دادگاه عالی منصوب کند. حاضران در این مراسم به ان‌بی‌سی گفتند که بولتون نام لارنس ترایب، یک استاد حقوق دانشگاه هاروارد که از منتقدان ترامپ است را به عنوان گزینه احتمالی مطرح کرده است.</p>
      <p>بولتون در ادامه توضیح داد، ایوانکا ترامپ و کوشنر بر مبنای این انگیزه این کار را خواهند کرد تا نشان دهند که در کاخ سفید تحت رهبری ترامپ، عاملان اصلی نفوذ هستند. مستمعین صحبتهای بولتون گفتند که این اظهار نظر او باعث شوکه شدن آنها شده است.</p>
      <p>بولتون در عین حال از در راه بودن کتابی که دارد می‌نویسد صحبت کرده و این که با این کتاب مسائل بیشتری فاش خواهند شد.</p>
    </article>
  </body>
</html>