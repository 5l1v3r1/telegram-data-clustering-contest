<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/shche-stane-li-sotir-tsatsarov-shef-na-kpkonpi-406635.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T14:03:56+00:00"/>
    <meta property="og:title" content="Ще стане ли Сотир Цацаров шеф на КПКОНПИ?"/>
    <meta property="og:description" content="Сотир Цацаров би бил добра кандидатура за председател на антикорупционната комисия, каза представляващият ВСС Боян Магдалинчев"/>
  </head>
  <body>
    <article>
      <h1>Ще стане ли Сотир Цацаров шеф на КПКОНПИ?</h1>
      <address><time datetime="2019-11-13T14:03:56+00:00">13 Nov 2019, 14:03</time> by <a rel="author">Редактори</a></address>
      <p>Има цяла седмица за предложения за шеф на КПКОНПИ, заяви каза народният представител от ДПС Хамид Хамид във връзка с информация, че Сотир Цацаров ще оглави КПКОНПИ.</p>
      <p>Той коментира, че научава от медиите за информацията, че Сотир Цацаров е предложен да оглави КПКОНПИ. „Нямам коментар. Нека да внесат кандидатурата, да изтече срокът, да видим всички кандидатури. Нека да стане факт кандидатурата, тогава ще коментираме. Не сме се събирали още по този въпрос. Има още много време. Има цяла седмица“, каза още Хамид.</p>
      <p>Няма официално постъпило нито едно предложение за бъдещ председател на Антикорупционната комисия (КПКОНПИ), каза в кулоарите на парламента Борис Ячев, председател на парламентарната комисия за борба с корупцията. По повод появили се публикации, че главният прокурор ще огласи КПКОНПИ, депутатът от НФСБ поясни, че Сотир Цацаров отговаря на изискванията.</p>
      <p>Той не е участвал в преговори кой да оглави комисията и не знае такива да са провеждани.</p>
      <p>Крайният срок за постъпване на предложения е другата сряда. По думите на Ачев нормално е най-голямата партия да излъчи кандидат. На този етап не сме обсъждали кандидатура и имена, заяви Ячев.</p>
      <p>Освен това кандидатът за председател на Антикорупционната комисия може да бъде предложен и само от отделни народни представители.</p>
      <p>Ако говорим хипотетично, бих казал, че Сотир Цацаров би бил добра кандидатура за председател на антикорупционната комисия, каза представляващият ВСС Боян Магдалинчев пред журналисти в парламента.</p>
      <p>Магдалинчев припомни, че преди да оглави прокуратурата Сотир Цацаров е бил наказателен съдия, отделно 7 години без малко главен прокурор.</p>
      <p>Цацаров започва като съдия в Окръжния съд в Асеновград, после става негов председател, впоследствие първо е назначен за заместник-председател на Окръжния съд в Пловдив, а от 1999 г. до 2012 г. е негов председател.</p>
      <p>"Дейността на председателя на антикорупционната комисия е много близко с наказателно-правната материя, с която г-н Цацаров се е занимавал. И в този порядък от мисли, по принцип и условно казвам, че един такъв специалист би бил подходящ за длъжността председател на антикорупционната комисия”, каза Магдалинчев.</p>
      <p>На въпрос за излязлата информация, че Цацаров е фаворит за шеф на антикорупционната комисия, Магдалинчев каза, че за първи път чува тази новина от медиите.</p>
      <p>Не са обсъждани още кандидатури, срокът не е изтекъл, предстои, тогава ще може да видите кои са предложените кандидати. Това каза председателят на ПГ на ГЕРБ Даниела Дариткова в отговор на въпрос обсъждана ли е кандидатурата на Сотир Цацаров за председател на КПКОНПИ.</p>
      <p>За това дали вътре в ГЕРБ са обсъждали, тя бе категорична: "Не, не сме правили обсъждане по темата бъдещ председател на КПКОНПИ."</p>
    </article>
  </body>
</html>