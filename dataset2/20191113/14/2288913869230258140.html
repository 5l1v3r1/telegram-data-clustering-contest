<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04714690"/>
    <meta property="og:site_name" content="De Standaard"/>
    <meta property="article:published_time" content="2019-11-13T14:54:00+00:00"/>
    <meta property="og:title" content="Nederlandse premier noemt snelheidsverlaging op snelweg ‘rotmaatregel’"/>
    <meta property="og:description" content="De Nederlandse premier Mark Rutte heeft de verlaging van de maximumsnelheid op snelwegen woensdag ‘een rotmaatregel’ genoemd, die nodig is ‘om te voorkomen..."/>
  </head>
  <body>
    <article>
      <h1>Nederlandse premier noemt snelheidsverlaging op snelweg ‘rotmaatregel’</h1>
      <address>
        <time datetime="2019-11-13T14:54:00+00:00">13 Nov 2019, 14:54</time>
      </address>
      <p>
        <b>De Nederlandse premier Mark Rutte heeft de verlaging van de maximumsnelheid op snelwegen woensdag ‘een rotmaatregel’ genoemd, die nodig is ‘om te voorkomen dat Nederland op slot gaat’ en banen verloren gaan.</b>
      </p>
      <p>Dinsdag raakte bekend dat het kabinet in Nederland<a href="https://www.standaard.be/cnt/dmf20191112_04711950"> de snelheidslimiet overdag verlaagt naar 100 kilometer per uur</a>. Tussen 19 en 6 uur blijft de snelheidslimiet zoals hij nu is. ‘Niemand vindt het leuk’, zei Rutte woensdag, wiens VVD zich eerder juist inspande om de snelheidslimiet op te hogen tot 130.</p>
      <ul>
        <li>
          <b>Lees ook: </b>
          <a href="https://www.standaard.be/cnt/dmf20191112_04712203">Trager op de snelweg is veiliger en goedkoper (maar niet prettiger)</a>
        </li>
      </ul>
      <p>Door de verlaging worden minder stikstofoxiden uitgestoten. Zo ontstaat weer ruimte voor onder meer de woningbouw en de aanleg van wegen. ‘Ik vind het verschrikkelijk als VVD’er. Maar banen gaan boven snelheid’, aldus de premier over de snelheidsverlaging.</p>
      <p>Wanneer de verlaging van de maximumsnelheid op snelwegen precies zal ingaan is nog niet duidelijk. De Nederlandse minister van Infrastructuur Cora van Nieuwenhuizen wil voor 1 december met een plan van aanpak komen.</p>
      <p>
        <b>Stikstof</b>
      </p>
      <p>Nederland moest maatregelen nemen tegen stikstofcrisis, nadat de Raad van State in mei oordeelde dat het Nederlandse stikstofbeleid niet genoeg bescherming bood aan speciale natuurgebieden.</p>
      <p>Naast de snelheidsbeperking werden nog andere maatregelen aangekondigd, waarvan de meeste dinsdag al uitlekten. Zo komt er onder meer een speciale noodwet, die ervoor zorgt dat projecten zoals het versterken van de dijken kunnen doorgaan. Ook de samenstelling van veevoer wordt aangepast.</p>
      <p>Het gaat volgens Rutte om een eerste pakket maatregelen. Later worden nog ingrepen aangekondigd die soelaas bieden op de lange termijn.</p>
    </article>
  </body>
</html>