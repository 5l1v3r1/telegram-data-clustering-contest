<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/13/dibattito-formare-i-nuovi-talenti-dellaudiovisivo-mediterraneo-pn_20191113_00219/"/>
    <meta property="og:site_name" content="Askanews"/>
    <meta property="article:published_time" content="2019-11-13T14:48:40+00:00"/>
    <meta property="og:title" content="Dibattito “Formare i nuovi talenti dell’audiovisivo Mediterraneo”"/>
    <meta property="og:description" content="Roma, 13 nov. (askanews) – La sponda Sud del Mediterraneo sta vivendo un momento molto positivo dal punto di vista della produzione audiovisiva. Malgrado le carenze infrastrutturali, di filiera e di finanziamenti, il settore cinematografico delle serie televisive e del documentario, è in grande fermento, sempre più presente ed apprezzato a livello internazionale. Coproduttori e […]"/>
  </head>
  <body>
    <article>
      <h1>Dibattito “Formare i nuovi talenti dell’audiovisivo Mediterraneo”</h1>
      <h2>Promosso da Uninettuno insieme alla Copeam</h2>
      <address>
        <time datetime="2019-11-13T14:48:40+00:00">13 Nov 2019, 14:48</time>
      </address>
      <figure>
        <img src="http://www.askanews.it/wp-content/uploads/2019/11/20191113_154835_508E2173.jpg"/>
      </figure>
      <p>Roma, 13 nov. (askanews) – La sponda Sud del Mediterraneo sta vivendo un momento molto positivo dal punto di vista della produzione audiovisiva. Malgrado le carenze infrastrutturali, di filiera e di finanziamenti, il settore cinematografico delle serie televisive e del documentario, è in grande fermento, sempre più presente ed apprezzato a livello internazionale. Coproduttori e piattaforme digitali si stanno aprendo a collaborazioni che uniscano locale e globale. Una generazione di talenti sta cercando di farsi largo in questa nuova e complessa industria creativa.</p>
      <p>Nell’ambito della XXV edizione del MedFilmFest, unico appuntamento italiano che ricorre annualmente a Roma per diffondere il cinema Mediterraneo ed Europeo come strumento di dialogo e cooperazione, l’Università Telematica Internazionale UNINETTUNO insieme alla COPEAM, (Conferenza Permanente dell’Audiovisivo Mediterraneo), ha approfondito il tema organizzando il dibattito dal titolo “Formare i nuovi talenti dell’audiovisivo Mediterraneo: il valore aggiunto della cooperazione internazionale”, oggi a Roma presso il Macro ASILO.</p>
      <p>Tante le domande sul tavolo. Le scuole di cinema e TV del Sud stanno formando questi giovani, per fornire loro gli strumenti tecnici, creativi e produttivi, necessari a farsi largo nell’attuale mercato del lavoro. In questo panorama internazionale, in continua crescita, quali priorità si stanno dando a livello di obiettivi formativi? Quale l’attuale potenziale creativo nei rispettivi Paesi? Quali prospettive e quali evoluzioni si individuano nel prossimo futuro di questi giovani? Quali gli ostacoli che ancora limitano le loro carriere? E quale ruolo deve avere la collaborazione Sud-Sud e Nord-Sud fra scuole e scuole e, fra quest’ultime e altri operatori del settore, come istituzioni, broadcaster e produttori?</p>
      <p>L’appuntamento odierno conferma l’impegno che UNINETTUNO e COPEAM portano avanti negli anni per promuovere, attraverso il messaggio universale dell’arte e del cinema, messaggi di dialogo e cooperazione: un invito aperto alla conoscenza delle nostre diversità, per sviluppare nuove professionalità e competenze.</p>
      <p>L’incontro “Formare i nuovi talenti dell’audiovisivo Mediterraneo”, infatti, fa parte delle attività del Programma Globale Erasmus + FIEST: progetto internazionale, sostenuto da UNINETTUNO e COPEAM, che punta alla formazione di giovani registi e autori di serie televisive del Mediterraneo con il modello di insegnamento e apprendimento a distanza di UNINETTUNO e con il coinvolgimento delle scuole di cinema di Bruxelles (INSAS); Toulouse (ENSAV); Beirut (ALBA); Tunisi (ESAC); Marrakech (ESAV) e France Télévisions, il broadcaster nazionale francese che ha giudicato i lavori finali degli studenti per una possibile distribuzione delle opere presentate.</p>
      <p>Durante l’evento è stato presentato anche il primo Corso in modalità MOOC (Massive Open Online Course) dal titolo “La Bible d’une série Tv” di UNINETTUNO, che insegna a tutti gratuitamente come scrivere la “Bibbia” di una serie televisiva. Il corso, realizzato grazie all’accordo che UNINETTUNO e COPEAM hanno recentemente siglato con EADTU (Associazione Europea delle Università a distanza), è composto di 10 lezioni selezionate dai moduli registrati di FIEST, che spaziano dalla dinamica degli episodi seriali ai generi, analizzando diversi casi studio per la scrittura televisiva con videolezioni a cura di autori, registi e produttori internazionali, tra i quali: l’autore di Gomorra Stefano Bises; il produttore e lo sceneggiatore di Montalbano Carlo degli Esposti e Stefano De Mola; Carla Singer, produttrice di La Signora in Giallo e Cosetta Lagani, già Direttrice di Sky 3D e del Cinema d’Arte Sky.</p>
    </article>
  </body>
</html>