<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/aggressione-a-santa-teresa-slitta-a-dicembre-il-processo-a-saporito.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T14:30:26+00:00"/>
    <meta property="og:title" content="Aggressione a Santa Teresa, slitta a dicembre il processo a Saporito"/>
    <meta property="og:description" content="Rinviato il processo all'aggressore del giovane finito in coma dopo una lite in discoteca a Santa Teresa Riva. L'Accusa ha prodotto nuovi atti"/>
  </head>
  <body>
    <article>
      <h1>Aggressione a Santa Teresa, slitta a dicembre il processo a Saporito</h1>
      <address><time datetime="2019-11-13T14:30:26+00:00">13 Nov 2019, 14:30</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>La documentazione medica della vittima, ancora in gravi condizioni, entra agli atti del processo a Francesco Saporito</i>
      </p>
      <p>Slitta al prossimo 17 dicembre il processo per l’aggressione avvenuta lo <b><i><a href="https://www.tempostretto.it/news/santa-teresa-riva-lite-fuori-da-una-discoteca-27enne-in-coma.html">scorso 23 luglio </a></i></b>a Santa Teresa di Riva, che ha ridotto in gravissime condizioni il 27enne Gianluca <b>Trimarchi</b>. Ieri si è aperto il giudizio abbreviato che vede il messinese Francesco <b>Saporito </b>accusato di tentato omicidio ma il giudice Eugenio<b> Fiorentino</b> ha rinviato tutti al prossimo 17 dicembre.</p>
      <p>Il Pm Roberto <b>Conte</b> ha infatti prodotto ulteriori atti che vorrebbe entrassero nel fascicolo del procedimento. Si tratta in particolare della documentazione medica di Trimarchi, che è ancora ricoverato in una struttura sanitaria, a 4 mesi dai fatti, e sarebbe ancora in gravi condizioni. Il difensore di Saporito, l’avvocato Salvatore <b>Silvestro, </b>ha quindi chiesto un differimento del processo per poter prenderne contezza. Si torna in aula tra un mese circa, quindi, e quel giorno sia l’Accusa che la difesa potrebbero avanzare le loro conclusioni.</p>
      <p>Saporito è ai domiciliari dal 7 agosto scorso, dopo<b><i><a href="https://www.tempostretto.it/news/lite-di-santa-teresa-riva-arrestato-laggressore.html"> l’arresto del 25 luglio</a></i></b>. Ha sempre sostenuto di aver agito per legittima difesa, nel corso di una furibonda lite. Nei giorni scorso la Corte di<b><i><a href="https://www.tempostretto.it/news/aggressione-a-santa-teresa-riva-la-cassazione-conferma-i-domiciliari-per-saporito.html"> Cassazione ha confermato </a></i></b>che non c’è l’esigenza di rinchiuderlo in cella come invece aveva chiesto la Procura.</p>
      <p>Adesso al processo che sarà definito nel corso del vaglio preliminare si tratta soprattutto di stabilire se regge per lui l’accusa più grave, quella di tentato omicidio che oggi gli viene contestata.</p>
      <h3>Articoli correlati</h3>
    </article>
  </body>
</html>