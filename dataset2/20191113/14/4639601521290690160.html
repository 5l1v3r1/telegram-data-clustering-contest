<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/inbox/mitsotakis-proteraiotita-sto-dialogo-mas-me-tin-alvania-i-elliniki-meionotita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T14:20:57+00:00"/>
    <meta property="og:title" content="Μητσοτάκης: Η ελληνική μειονότητα προτεραιότητα στο διάλογο με την Αλβανία"/>
    <meta property="og:description" content="Ο πρωθυπουργός Κυριάκος Μητσοτάκης συναντήθηκε σήμερα με αντιπροσωπεία της Δημοκρατικής Ένωσης Ελληνικής Εθνικής Μειονότητας – Ομόνοια και του κόμματος Ένωσης Ανθρωπίνων Δικαιωμάτων"/>
  </head>
  <body>
    <article>
      <h1>Μητσοτάκης: Η ελληνική μειονότητα προτεραιότητα στο διάλογο με την Αλβανία</h1>
      <h2>Ο πρωθυπουργός Κυριάκος Μητσοτάκης συναντήθηκε σήμερα με αντιπροσωπεία της Δημοκρατικής Ένωσης Ελληνικής Εθνικής Μειονότητας – Ομόνοια και του κόμματος Ένωσης Ανθρωπίνων Δικαιωμάτων</h2>
      <address><time datetime="2019-11-13T14:20:57+00:00">13 Nov 2019, 14:20</time> by <a rel="author">ΤοΒΗΜΑ Team</a></address>
      <p>Ο πρωθυπουργός Κυριάκος Μητσοτάκης συναντήθηκε σήμερα με αντιπροσωπεία της Δημοκρατικής Ένωσης Ελληνικής Εθνικής Μειονότητας – Ομόνοια και του κόμματος Ένωσης Ανθρωπίνων Δικαιωμάτων. Στη συνάντηση συμμετείχαν ο πρόεδρος της Ομόνοιας Βασίλης Κάγιος, ο πρόεδρος του ΚΕΑΔ Βαγγέλης Ντούλες και ο πρόεδρος του Παραρτήματος Ομόνοιας Χειμάρρας Φρέντυ Μπελέρης.</p>
      <p>Κατά τη συνάντηση, οι εκπρόσωποι της ελληνικής εθνικής Μειονότητας σύμφωνα με πληροφορίες παρουσίασαν τις μείζονες προκλήσεις και τα προβλήματα που αντιμετωπίζουν τα μέλη της μειονότητας στην Αλβανία, σημειώνοντας ως κορυφαίο το ζήτημα της κατοχύρωσης της ελεύθερης άσκησης του δικαιώματος αυτοπροσδιορισμού, τόσο στο πλαίσιο της εφαρμοστικής νομοθεσίας του νόμου-πλαισίου για την προστασία των μειονοτήτων στη γειτονική χώρα, που θα έπρεπε ήδη να έχει υιοθετηθεί, όσο και στο πλαίσιο της προγραμματιζόμενης για το επόμενο έτος απογραφής στην Αλβανία.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <h3>Οι περιουσίες των Ελλήνων</h3>
      <p>Υπογράμμισαν, επίσης, την κρισιμότητα της επίλυσης του περιουσιακού ζητήματος, το οποίο επηρεάζει άμεσα την ικανότητα επιβίωσης των μελών της μειονότητας στις πατρογονικές εστίες. Άλλα θέματα που συζητήθηκαν, σύμφωνα με κυβερνητικές πηγές, ήταν θέματα εκπαίδευσης και χρήσης της ελληνικής γλώσσας, το ζήτημα των συντάξεων των ομογενών, αλλά και το βοήθημα για τους ανασφάλιστους ομογενείς, καθώς και η υποστήριξη νέων ομογενών επιχειρηματιών που επιθυμούν να δραστηριοποιηθούν στην Αλβανία.</p>
      <figure>
        <img src="https://www.in.gr/wp-content/uploads/2019/11/img_00991573641739-2-600x400.jpg"/>
      </figure>
      <p>Οι ομογενείς εξέφρασαν την ευγνωμοσύνη τους για τη στήριξη της ελληνικής κυβέρνησης προς τα μέλη της μειονότητας και τους θεσμούς που την εκπροσωπούν και εξέφρασαν την ελπίδα να επισκεφθεί ο πρωθυπουργός τις περιοχές όπου ζει η μειονότητα, επίσκεψη που ο Κυριάκος Μητσοτάκης υποσχέθηκε να πραγματοποιήσει.</p>
      <h3>«Στο πλευρό της ελληνικής εθνικής Μειονότητας η κυβέρνηση»</h3>
      <p>Ο πρωθυπουργός διαβεβαίωσε τους εκπροσώπους της ελληνικής εθνικής Μειονότητας ότι η ελληνική κυβέρνηση θα βρίσκεται σταθερά στο πλάι τους, υπογραμμίζοντας ότι η πρόοδος και η ευημερία της μειονότητας είναι σημαντική προτεραιότητα και κορυφαίο σημείο της ατζέντας των σχέσεων και του διαλόγου της Ελλάδας με την Αλβανία, ενώ εντάσσεται στο πλέγμα των υποχρεώσεων που έχει αναλάβει η Αλβανία στο πλαίσιο της ευρωπαϊκής της προοπτικής.</p>
      <figure>
        <img src="https://www.tovima.gr/wp-content/uploads/2019/11/13/img_00991573641739-450x300.jpg"/>
      </figure>
      <p>Ο πρωθυπουργός αναφέρθηκε συγκεκριμένα στην πρόσφατη συνάντησή του με τον πρωθυπουργό της Αλβανίας Εντι Ράμα, με τον οποίο συμφώνησαν να γίνουν συγκεκριμένα βήματα προόδου, ξεκινώντας από τα ζητήματα που αντιμετωπίζει η μειονότητα και με προοπτική την οριστική διευθέτηση όλων των εκκρεμών ζητημάτων στις διμερείς σχέσεις.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>