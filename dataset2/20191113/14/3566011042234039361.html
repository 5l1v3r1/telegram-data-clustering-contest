<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547089.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%88%D9%84%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%A7%D8%B3%D8%AA%D8%A7%D9%86%DB%8C--%D8%B1%D9%87-%D8%A2%D9%88%D8%B1%D8%AF-%D8%B3%D8%B1%D8%B2%D9%85%DB%8C%D9%86-%D9%86%D9%88%D8%B1--%D8%AF%D8%B1-%DB%8C%D8%B2%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:51:00+00:00"/>
    <meta property="og:title" content="برگزاری اولین جشنواره استانی «ره آورد سرزمین نور» در یزد"/>
    <meta property="og:description" content="جانشین سپاه الغدیر استان یزد در جمع خبرنگاران از برگزاری اولین جشنواره استانی «ره آورد سرزمین نور» خبر داد."/>
  </head>
  <body>
    <article>
      <h1>برگزاری اولین جشنواره استانی «ره آورد سرزمین نور» در یزد</h1>
      <h2>جانشین سپاه الغدیر استان یزد خبر داد</h2>
      <address>
        <time datetime="2019-11-13T14:51:00+00:00">13 Nov 2019, 14:51</time>
      </address>
      <p>جانشین سپاه الغدیر استان یزد در جمع خبرنگاران از برگزاری اولین جشنواره استانی «ره آورد سرزمین نور» خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://yazdeemrooz.ir/">یزدرسا</a>؛ حسین زارع کمالی در جمع خبرنگاران از برگزاری اولین جشنواره استانی «ره آورد سرزمین نور» خبر داد و گفت: دفاع 8 ساله ما آئینه تمام عیار پایداری و استقامت ملتی است که با توکل به خدا و قدرت مقاومت در برابر استکبارجهانی ایستاد و با رهبری پیامبرگونه امام امت هیمنه استکبار را درهم شکست.</p>
      <p>جانشین سپاه الغدیر استان یزد اضافه کرد: امروز این گنجینه در اختیار ماست و باید با دقت و سرعت به نسل های آینده منتقل شود تا بدین ترتیب آینده عزتمندی برای انقلاب اسلامی رقم بخورد.</p>
      <p>وی برگزاری اولین جشنواره استانی «ره‌آورد سرزمین نور» را یکی از اقدامات حائز اهمیت در راستای حراست از اهداف و ارزش های دفاع مقدس به وسیله زیان هنر دانست و خاطرنشان کرد: تشکیل کمیته تخصصی رسانه به منظور استفاده از ظرفیت همه جانبه اصحاب فرهنگ و هنر یکی از اولویت های اجرایی است که باید توسط دست اندرکاران امر مورد توجه قرار گیرد.</p>
      <p>زارع کمالی تولید محتوای صحیح و بازنشر مطلوب را از دیگر اولویت های اجرایی در این حوزه برشمرد و بر ضرورت بهره مندی از ابزار هنر در راستای معرفی و ترویج ارزش های هشت سال دفاع مقدس به نسل جوان تاکید کرد.</p>
      <p>جانشین سپاه الغدیر استان یزد با بیان این مطلب که گسترش اردوهای راهیان نور می تواند یکی از راه های انتقال فرهنگ ولایت مداری، مقاومت و پایداری به آحاد مردم به ویژه نسل جوان باشد ابراز داشت: در همین راستا و با توجه به تاکیدات مقام عظمی ولایت در این زمینه سپاه انقلاب اسلامی برای دهمین سال گروه های مختلفی از اقشار مختلف مردم، دانش اموزان و دانشجویان را به سرزمین های نور یعنی مناطق عملیاتی جنوب و غرب کشور اعزام خواهد کرد.</p>
      <p>وی با بیان اینکه پیش بینی ما این است که امسال جمعا 15 هزار نفر به این اردو اعزام شوند ابراز داشت: از این تعداد 3500 دانش آموز دختر، سه هزار دانش آموز پسر، 2500 دانشجو و بیش از شش هزار نفر از اقشار مختلف مردم یزد به اردوهای راهیان نور اعزام خواهند شد.</p>
      <p>زارع‌کمالی در بخش پایانی سخنانش با اشاره به اهمیت و حساسیت مسئولیت خبرنگاران در راستای حراست از ارزش‌ها و فرهنگ دینی و انقلابی،‌اظهار داشت:‌ ترویج فرهنگ ایثار و شهادت و نهادینه سازی ارزش‌های دینی بین اقشار مختلف جامعه به ویژه نسل جوان از جمله مهمترین رسالت اصحاب رسانه در عصر کنونی است.</p>
      <p>انتهای پیام/</p>
      <p> </p>
    </article>
  </body>
</html>