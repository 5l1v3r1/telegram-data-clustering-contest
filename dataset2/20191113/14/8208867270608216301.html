<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/13/news/tesla_musk_sceglie_berlino_per_la_sua_gigafactory_europea-241013645/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T14:06:00+00:00"/>
    <meta property="og:title" content="Tesla sceglie Berlino per la sua Gigafactory europea. La sberla di Musk ai costruttori tedeschi"/>
    <meta property="og:description" content="Il numero uno della casa automobilistica Usa annuncia l'apertura di una nuova fabbrica dove verranno prodotte auto e batterie. Un colpo per Volkswagen &amp; co, rimaste indietro nella rivoluzione della mobilità elettrica"/>
  </head>
  <body>
    <article>
      <h1>Tesla sceglie Berlino per la sua Gigafactory europea. La sberla di Musk ai costruttori tedeschi</h1>
      <h2>Il numero uno della casa automobilistica Usa annuncia l'apertura di una nuova fabbrica dove verranno prodotte auto e batterie. Un colpo per Volkswagen &amp; co, rimaste indietro nella rivoluzione della mobilità elettrica</h2>
      <address><time datetime="2019-11-13T14:06:00+00:00">13 Nov 2019, 14:06</time> by <a rel="author">dalla nostra corrispondente TONIA MASTROBUONI</a></address>
      <p>Elon Musk ha annunciato di aver scelto Berlino per la sua fabbrica europea della Tesla. O meglio: un pezzo di campagna brandeburghese intorno alla capitale, non lontano dal nuovo aeroporto BER. E siccome il BER è l’”incompiuta’ che imbarazza la Germania, la grande opera che non si riesce a finire da anni, Musk si è concesso una battuta. “Dobbiamo assolutamente costruire la fabbrica in tempi più brevi”, ha scherzato, prendendo in consegna il premio “Volante dell’anno” dalla Bild. In ogni caso, Musk ha citato l’alta qualità degli ingegneri come uno dei motivi per la scelta della Germania come sede della sua nuova fabbrica di auto e batterie elettriche che produrrà 10mila nuovi posti di lavoro. Però la Bild ha creato subito il sondaggio: “cosa finirà prima 1) l’aeroporto 2) la fabbrica Tesla 3) nessuna delle due”.<br/> <br/>Mentre le big tedesche dell’auto sembrano aver perso il treno della produzione di batterie elettriche e sono saltate molto tardi su quello delle macchine elettriche, il produttore americano che ha contribuito a rendere “sexy” il settore, viene dunque nella capitale dell’innovazione europea e impartisce una sonora lezione a Daimler, Vw e co. Nella sua giga-fabbrica si produrrà il Model 3, il suv Model Y, ma anche batterie elettriche. E’ previsto anche un centro per l’ingegneria e il design. Musk prevede di costruire 10 o 12 fabbriche in giro per il mondo su modello della sua “Giga Factory 1” di Reno.<br/> <br/>Il ministro dell’Economia, Peter Altmaier, si è detto soddisfatto della notizia: “è un ulteriore dimostrazione che la Germania è un posto attraente per la produzione di automobili”. Ma la verità è che il politico cristianodemocratico si sgola da un anno perché le big dell’auto contribuiscano maggiormente sullo sviluppo del settore elettrico. Ha anche bandito una gara internazionale per una fabbrica di batterie elettriche in Germania e mette in guardia da tempo sulla supremazia dei cinesi e degli asiatici in quest’ambito.</p>
    </article>
  </body>
</html>