<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/datteras-rorende-schumacher-hyllest/71808097"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:24:16+00:00"/>
    <meta property="og:title" content="Datteras rørende Schumacher-hyllest"/>
    <meta property="og:description" content="Markerte spesiell anledning under en konkurranse i Italia."/>
  </head>
  <body>
    <article>
      <h1>Datteras rørende Schumacher-hyllest</h1>
      <h2>Markerte spesiell anledning under en konkurranse i Italia.</h2>
      <address><time datetime="2019-11-13T14:24:16+00:00">13 Nov 2019, 14:24</time> by <a rel="author">Thomas Haarstad</a></address>
      <p>Det er skrevet mye om Formel 1-stjerna Michael Schumachers <a href="https://www.dagbladet.no/sport/schumacher-skadd-etter-skiulykke/61614158">ulykke i de franske alpene.</a></p>
      <p>
        <b>Fortsatt er det mye usikkerhet rundt tilstanden til 50-åringen. Familien er sparsomme i uttalelsene, og gjør sjeldent mer enn små intervjuer.</b>
      </p>
      <p>Derfor ble flere overrasket da kona Corinna Schumacher valgte å <a href="https://www.dagbladet.no/sport/schumachers-kone-bryter-tausheten/71800530">bryte tausheten forrige helg i et intervju med She Magazine.</a></p>
      <h3>Datteras hyllest</h3>
      <p>I intervjuet snakket Corinna blant annet om hennes interesse for hester, og hun hyllet Michael Schumacher for måten han lot henne utforske hobbyen på.</p>
      <p>
        <b>Interessen for hester går igjen i Schumacher-familien. Datter Gina-Maria, som er blitt 22 år gammel, reiser rundt og konkurrerer i freestyle.</b>
      </p>
      <p>Denne helga var familien på en konkurranse i italienske Verona, og da kom dattera med en helt spesiell hyllest til faren.</p>
      <p>Anledningen var at det var 15 år siden Schumachers siste VM-tittel i Formel 1, og dattera dekket både seg selv og hesten i en Ferrari-drakt for å hylle faren.</p>
      <figure>
        <img src="https://dbstatic.no/71808134.jpg?imageId=71808134&amp;x=0&amp;y=0&amp;cropw=100&amp;croph=82.478632478632&amp;width=643&amp;height=387"/>
        <figcaption><b>DATTERAS HYLLEST:</b> Til Michael Schumacher. Foto: NTB Scanpix Vis mer</figcaption>
      </figure>
      <p>
        <b>- Det var pappa som lærte meg å bli en mester. Når du kjører en Formel 1-bil kan du bare parkere den etter treningen er over, men en hest må du passe på døgnet rundt, sier hun til She Magazine.</b>
      </p>
      <p>I etterkant av showet skrev hun også om opplevelsen på <a href="https://www.instagram.com/p/B4sDXAnI7dE/">Instagram:</a></p>
      <p>- Det var veldig morsomt å ende sesongen på denne måten. Jeg er takknemlig overfor familie og venner som har støttet meg. Uten dere hadde ikke dette vært mulig. Jeg vil også takke hesten min, han taklet situasjonen med spoileren veldig bra.</p>
      <p>
        <b>Mamma Corinna hyller også datterens hesteinteresse:</b>
      </p>
      <p>- Det er ingenting som gjør meg så stolt som å se at hun rir, sier hun til She Magazine.</p>
      <figure>
        <embed-post data-src="https://www.instagram.com/p/BpfBXN7HTa0" data-service="Instagram"/>
      </figure>
      <figure>
        <embed-post data-src="https://www.instagram.com/p/Br5YDt9nFD3" data-service="Instagram"/>
      </figure>
      <figure>
        <embed-post data-src="https://www.instagram.com/p/B3OiSUPIpr1" data-service="Instagram"/>
      </figure>
      <figure>
        <embed-post data-src="https://www.instagram.com/p/B4sDXAnI7dE" data-service="Instagram"/>
      </figure>
      <h3>Ny dokumentar</h3>
      <p>Nærmere nyttår kommer <a href="https://www.dagbladet.no/sport/na-forteller-de-hele-historien-om-schumacher/71069661">en dokumentar</a> om Formel 1-legenden. Den er en markering av tyskerens 50-årsdag.</p>
      <p>
        <b>Tyske Schumacher er en legende i Formel 1, og innehar en hel haug med rekorder. Han har blant annet flest VM-titler (sju) og flest løpsseire (91). Tyskeren la opp i 2006, før han gjorde et lite comeback og la opp på nytt i 2012.</b>
      </p>
      <p>Schumacher bor nå i familiens hjem i Gland ved Genèvesjøen, helt sørvest i Sveits. Der har han fått behandling siden 2014.</p>
      <p>Tidligere i år første han seg på en <a href="https://www.dagbladet.no/emne/michael%20schumacher">eksperimentell behandling i Frankrike.</a></p>
    </article>
  </body>
</html>