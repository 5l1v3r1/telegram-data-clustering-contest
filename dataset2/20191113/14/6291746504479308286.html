<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/13/bookcity-2019/"/>
    <meta property="og:site_name" content="Il Post"/>
    <meta property="article:published_time" content="2019-11-13T14:42:52+00:00"/>
    <meta property="og:title" content="20 cose interessanti a Bookcity"/>
    <meta property="og:description" content="Il programma del festival di libri di Milano, sostenuto da Intesa Sanpaolo, è vastissimo: abbiamo scelto il meglio, e anche una cosa del Post"/>
  </head>
  <body>
    <article>
      <h1>20 cose interessanti a Bookcity</h1>
      <h2>Il programma del festival di libri di Milano, sostenuto da Intesa Sanpaolo, è vastissimo: abbiamo scelto il meglio, e anche una cosa del Post</h2>
      <address>
        <time datetime="2019-11-13T14:42:52+00:00">13 Nov 2019, 14:42</time>
      </address>
      <p>Da domani e fino a domenica 17 novembre a Milano c’è Bookcity, il festival cittadino dedicato ai libri che viene organizzato ogni anno dal 2012, grazie anche al sostegno di Intesa Sanpaolo. Il programma (che <a href="https://bookcitymilano.it/eventi">qui si può consultare nella sua interezza</a>) è sterminato e prevede eventi in tutta la città: dal Castello Sforzesco alle biblioteche periferiche e brianzole, da Brugherio a Rozzano, nelle cascine, nei supermercati Esselunga, nei cinema, nelle librerie e nelle gallerie d’arte.</p>
      <p>Mercoledì c’è l’<a href="https://bookcitymilano.it/eventi/2019/evento-di-apertura">evento inaugurale del festival</a>, in programma per le 20.30 al Teatro Dal Verme e condotto dal direttore di Radio3 Marino Sinibaldi: lo scrittore basco Fernando Aramburu riceverà il “Sigillo della Città” e ci saranno anche Paolo Giordano e Michela Marzano, e lo <i>slam poet </i>Simone Savogin. Si parlerà di «convivenze». Per quanto riguarda le altre giornate di festival, con un programma ricchissimo, abbiamo messo insieme una selezione di eventi interessanti, per orientarsi e scegliere più facilmente cosa andare a vedere.</p>
      <hr/>
      <p>
        <b>Giovedì 14 novembre</b>
      </p>
      <p>10.30 – <i>30X30X30: Trent’anni di libri Millelire di Stampa Alternativa</i><br/>Mostra sulla storica collana fondata nel 1989 da Marcello Baraghini <a href="https://bookcitymilano.it/eventi/2019/30x30x30-trentanni-di-libri-millelire-di-stampa-alternativa-mostra-e-storia-di-una-rivoluzione-editoriale-mai-finita-2">alla LibrOsteria Baravaj di via Cesare Cesariano 7</a>: sarà aperta per tutti i giorni di Bookcity, dalle 10.30 alle 2 di notte.</p>
      <p>17.45 – <i>RaccontALI</i><br/><a href="https://bookcitymilano.it/eventi/2019/intesa-sanpaolo-bookcity-milano-raccontali">Premiazione</a> dei vincitori di un concorso letterario organizzato dall’<b>Associazione Lavoratori Intesa Sanpaolo</b> (ALI) per i suoi soci con un romanzo nel cassetto, in collaborazione con la società di consulenza e promozione editoriale <b>Libromania</b>, «perché spesso grandi autori si scoprono nelle situazioni più insospettabili». Alla Filiale Intesa Sanpaolo di piazza Diaz.</p>
      <hr/>
      <p>
        <b>Venerdì 15 novembre</b>
      </p>
      <p>17.30 – <i>1… 2… TRASH! (Stasera mi butto). Tutto quello che dovreste sapere sui rifiuti</i><br/>La giornalista <b>Alessandra Viola</b> e il fisico <b>Piero Martin</b>, autori di <a href="https://www.amazon.it/Trash-quello-dovreste-sapere-rifiuti/dp/8875787212/"><i>Trash. Tutto quello che dovreste sapere sui rifiuti</i></a>, spiegheranno e racconteranno in una <a href="https://bookcitymilano.it/eventi/2019/12trash-stasera-mi-butto-tutto-quello-che-dovreste-sapere-sui-rifiuti">conferenza-spettacolo</a> la scienza e le storie dei rifiuti, ad esempio cosa succede ai telefonini che non si usano più e quanto “dura” una bottiglia di plastica. Con loro ci sarà anche il <b>Riciclato Circo Musicale</b>, un gruppo di musicisti che <a href="http://www.riciclatocircomusicale.it/">suonano strumenti costruiti da loro a partire da rifiuti</a>. Alla Filiale Intesa Sanpaolo di via Verdi 8.</p>
      <p>18.30 – <i>Martina Testa racconta </i>Requiem per un sogno<i> di Hubert Selby Jr.</i><br/>La traduttrice ed editor di Sur <b>Martina Testa</b> presenterà <a href="https://www.amazon.it/Requiem-sogno-Hubert-jr-Selby/dp/8869981851/">uno degli ultimi libri</a> pubblicati dalla casa editrice, da cui fu tratto il film <i>Requiem for a dream</i> (2000) di Darren Aronofsky. <a href="https://bookcitymilano.it/eventi/2019/hubert-selby-jr">Alla libreria Colibrì di via Laghetto 9/11</a>.</p>
      <p>18.30 – <i>Il cuore selvatico d’Italia</i><br/>Al Museo di Storia Naturale l’esperto di foreste e animali selvatici <b>Daniele Zovi</b> <a href="https://bookcitymilano.it/eventi/2019/italia-selvatica">presenterà</a> il suo libro <a href="https://www.amazon.it/Italia-selvatica-Daniele-Zovi/dp/8851172633/"><i>Italia selvatica</i></a>, raccontando come in questi anni gli animali selvatici stiano riprendendo a popolare le regioni italiane.</p>
      <p>20.00 – <i>Cucchi e Anselmo: il racconto in presa diretta di un caso che è già storia d’Italia</i><br/>Insieme a <b>Gad Lerner</b>, <b>Ilaria Cucchi</b> e il suo compagno <b>Fabio Anselmo</b> <a href="https://bookcitymilano.it/eventi/2019/stefano-cucchi">presenteranno</a> il libro che hanno scritto sulla storia del processo sulla morte di Stefano Cucchi, fratello di Ilaria, <a href="https://www.amazon.it/coraggio-lamore-Giustizia-Stefano-battaglia/dp/8817143456"><i>Il coraggio e l’amore</i></a>. Alla Fondazione Giangiacomo Feltrinelli.</p>
      <p>20.00 – <i>La guerra dei mondi</i><br/>Al Museo Nazionale della Scienza e della Tecnologia Leonardo Da Vinci, gli scrittori <b>Marco Malvaldi</b> e <b>Licia Troisi</b> <a href="https://bookcitymilano.it/eventi/2019/la-gbuerra-dei-mondi">parleranno</a> del romanzo <i>La guerra dei mondi</i> di H.G. Wells e della miniserie di BBC che ne è da poco stata tratta – e trasmessa in Italia da laF – scegliendo di ambientare questa prima invasione aliena all’epoca del romanzo, cioè alla fine dell’Ottocento, e non in epoca contemporanea come in altri adattamenti.</p>
      <hr/>
      <p>
        <b>Sabato 16 novembre</b>
      </p>
      <p>11.00 – <i>Drawings by Ico Migliore. Sketches, Sceneries, Maps</i><br/>L’architetto Ico Migliore dello studio Migliore+Servetto Architects, professore del Politecnico di Milano ed esperto di installazioni museali, <a href="https://bookcitymilano.it/eventi/2019/intesa-sanpaolo-bookcity-drawings-ico-migliore-sketches-sceneries-maps">parlerà</a> del <a href="http://architettimiglioreservetto.it/portfolio-posts/drawings-by-ico-migliore-sketches-sceneries-maps-milan/">libro che raccoglie suoi schizzi, scenari e mappe</a> e spiega l’importanza del disegno come strumento fondamentale di lavoro per gli architetti e come mezzo per conoscere il mondo. Lo farà con il giornalista esperto d’arte Marco Carminati, alla Filiale Intesa Sanpaolo di via Verdi 8.</p>
      <p>14.00 – <i>Storia del mondo in nove scritture misteriose</i><br/><a href="https://bookcitymilano.it/eventi/2019/silvia-ferrara-la-grande-invenzione-9-scritture-misteriose">Presentazione</a> del libro <a href="https://www.amazon.it/grande-invenzione-Silvia-Ferrara/dp/8807492628/"><i>La grande invenzione</i></a> della filologa <b>Silvia Ferrara</b>,<b> </b>che racconta la storia della scrittura dalle incisioni sulle tavolette cretesi a quelle rinvenute sull’Isola di Pasqua, dall’Europa alla valle dell’Indo, dall’alba della civiltà fino agli emoji. Al Negozio Civico ChiAmaMilano di via Laghetto 2.</p>
      <p>15.30 – <i>Omaggio a Italo Calvino</i><br/>Proiezione del documentario <b><i>Italo Calvino: tutto in un punto</i></b> di Arianna Marelli, realizzato da 3D Produzioni per Sky Arte HD e Intesa Sanpaolo, nella sala Buzzati della Fondazione Corriere della Sera. Il documentario dura 42 minuti e per poter assistere all’evento <a href="https://bookcitymilano.it/eventi/2019/omaggio-italo-calvino">è necessario prenotarsi qui</a>. Ci sarà anche un dialogo tra il critico letterario del <i>Corriere della Sera</i> e scrittore <b>Paolo Di Stefano</b> ed <b>Ernesto Ferrero</b>, scrittore ed ex direttore del Salone del libro di Torino.</p>
      <p>16.30 – <i>L’ombra del colibrì</i><br/><a href="https://bookcitymilano.it/eventi/2019/il-colibri">Presentazione doppia</a> del nuovo romanzo di <b>Sandro Veronesi</b>, <a href="https://www.amazon.it/colibr%C3%AC-Sandro-Veronesi/dp/8834600479/"><i>Il colibrì</i></a>, e di <a href="https://www.amazon.it/mia-ombra-tua-Edoardo-Nesi/dp/8834600630/"><i>La mia ombra è tua</i></a> di <b>Edoardo Nesi</b>, entrambi pubblicati dalla Nave di Teseo. Alla Triennale.</p>
      <p>18.30 – <i>Dall’aglio alla zucca. Tutta la chimica delle verdure, tra verità e falsi miti</i><br/>Il chimico, divulgatore scientifico e youtuber <b>Dario Bressanini</b> presenterà il suo nuovo libro, <a href="https://www.amazon.it/scienza-delle-verdure-Dario-Bressanini/dp/8858025199/"><i>La scienza delle verdure</i></a>, al Museo di Storia Naturale.</p>
      <p>18.30 – <i>Marcella Di Folco. Una vita bellissima</i><br/>Alla libreria Feltrinelli di piazza Duomo <b>Bianca Berlinguer</b> <a href="https://bookcitymilano.it/eventi/2019/marcella-di-folco-una-vita-bellissima">presenterà</a>, insieme a <b>Daria Bignardi</b>, <a href="https://www.amazon.it/Marcella-che-Marcello-Bianca-Berlinguer/dp/8893950022/"><i>Storia di Marcella che fu Marcello</i></a>, il suo libro che racconta la storia vera dell’attrice, attivista e politica Marcella Di Folco, donna transgender nata nel 1943 e morta nel 2010.</p>
      <p>21.00 – <i>Cosa sappiamo e cosa non sappiamo dell’universo</i><br/>Al Planetario Ulrico Hoepli il fisico <b>Amedeo Balbi</b>, autore tra gli altri di <a href="https://www.amazon.it/Lultimo-orizzonte-Cosa-sappiamo-delluniverso/dp/8851171300/"><i>L’ultimo orizzonte</i></a>, <a href="https://bookcitymilano.it/eventi/2019/lultimo-orizzonte-forse-planetario">parlerà</a> di materia oscura, dell’accelerazione dell’espansione dell’universo e di altre cose non così semplici da capire sullo Spazio, spiegando bene cosa sappiamo e cosa no.</p>
      <hr/>
      <p>
        <b>Domenica 17 novembre</b>
      </p>
      <p>11.00 – <i>I giornali, spiegati bene</i><br/>I peraltro direttore e vicedirettore del <i>Post</i> <b>Luca Sofri</b> e <b>Francesco Costa</b> <a href="https://bookcitymilano.it/eventi/2019/i-giornali-spiegati-bene">faranno la rassegna stampa</a> dei quotidiani nazionali, commentando le notizie del giorno al Combo, il nuovo bar-ristorante-galleria d’arte-ostello aperto in Ripa di Porta Ticinese 83.</p>
      <p>13.00 – <i>La solitudine del pesce rosso; i racconti di un Kafka israeliano</i><br/>Al Castello Sforzesco lo scrittore <b>Alessandro Mari</b> <a href="https://bookcitymilano.it/eventi/2019/keret-castello">parlerà</a> con lo scrittore israeliano <b>Etgar Keret</b> per presentare il suo nuovo libro di racconti, <a href="https://www.amazon.it/intoppo-limiti-della-galassia/dp/8807033585/"><i>Un intoppo ai limiti della galassia</i></a>.</p>
      <p>14.30 – <i>Il piano Langer</i><br/><b>Pippo Civati</b> <a href="https://bookcitymilano.it/eventi/2019/il-piano-langer">presenterà</a> il libro da lui curato <a href="https://www.amazon.it/piano-Langer-G-Civati/dp/8832089114/">sulla vita e il pensiero di Alex Langer</a> (1946-1995), il politico pacifista e ambientalista che fu tra i fondatori del partito dei Verdi italiani. All’Istituto dei Ciechi.</p>
      <p>14.30 – <i>Lezioni di genetica per principianti</i><br/>Al Museo di Storia Naturale il genetista <b>Guido Barbujani </b><a href="https://bookcitymilano.it/eventi/2019/sillabario-di-genetica-i-principianti">presenterà</a> il suo nuovo libro, <a href="https://www.amazon.it/Sillabario-genetica-principianti-Guido-Barbujani/dp/8830100986/"><i>Sillabario di genetica per principianti</i></a>, che spiega in modo chiarissimo le basi della genetica e introduce ai temi più importanti che riguardano i geni di cui si sentirà parlare sempre più spesso.</p>
      <p>16.30 – <i>L’amore che resiste</i><br/>Al Castello Sforzesco lo scrittore <b>André Aciman</b>, autore di <i>Chiamami col tuo nome</i>, il romanzo da cui Luca Guadagnino ha tratto l’omonimo film, <a href="https://bookcitymilano.it/eventi/2019/nuovo-romanzo">parlerà</a> con la giornalista <b>Paola Jacobbi </b>di <a href="https://www.amazon.it/Cercami-Andr%C3%A9-Aciman/dp/8823522900/"><i>Cercami</i></a>, il suo nuovo romanzo i cui protagonisti sono gli stessi di <i>Chiamami col tuo nome</i>.</p>
      <p>17.00 – <i>Baustelle: (un) fotodiario in movimento</i><br/><b>Francesco Bianconi</b> dei Baustelle e il fotografo <b>Gianluca Moro</b> <a href="https://bookcitymilano.it/eventi/2019/bianconi-baustelle">presenteranno</a> un libro di fotografie e testi sui tour della band in giro per l’Italia. Il libro si intitola <a href="https://www.amazon.it/musicisti-arrivano-stanchi-negli-hotel/dp/8893950340/"><i>I musicisti arrivano già stanchi negli hotel</i></a>, la presentazione sarà al Nhero Milano di via Felice Casati 44.</p>
    </article>
  </body>
</html>