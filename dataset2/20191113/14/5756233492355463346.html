<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621368/%D8%AA%D8%AD%D8%B1%DA%A9%D8%A7%D8%AA-%D8%AC%D8%AF%DB%8C%D8%AF-%D8%B1%DB%8C%D8%A7%D8%B6-%D8%A8%D8%B1%D8%A7%DB%8C-%D9%86%D9%81%D9%88%D8%B0-%D9%85%DB%8C%D8%A7%D9%86-%D9%85%D8%B9%D8%AA%D8%B1%D8%B6%DB%8C%D9%86-%D8%AF%D8%B1-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T14:45:00+00:00"/>
    <meta property="og:title" content="تحرکات جدید ریاض برای نفوذ میان معترضین در عراق"/>
    <meta property="og:description" content="بعد از هفته ها سکوت، ریاض با دعوت از جمعی از سران حزب منحله بعث، جریان های برانداز و رهبران سیاسی عراقی برای حضور در کنفرانسی پیرامون آینده عراق، عملا تلاش خود را برای ورود به خط اعتراضات اجتماعی در این کشور آغاز کرده است."/>
  </head>
  <body>
    <article>
      <h1>تحرکات جدید ریاض برای نفوذ میان معترضین در عراق</h1>
      <address>
        <time datetime="2019-11-13T14:45:00+00:00">13 Nov 2019, 14:45</time>
      </address>
      <p>
        <i>بعد از هفته ها سکوت، ریاض با دعوت از جمعی از سران حزب منحله بعث، جریان های برانداز و رهبران سیاسی عراقی برای حضور در کنفرانسی پیرامون آینده عراق، عملا تلاش خود را برای ورود به خط اعتراضات اجتماعی در این کشور آغاز کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسانه های اردنی و عراقی در روزهای گذشته خبری مبنی بر دیدار سفیر عربستان سعودی با دختر دیکتاتور پیشین عراق که در حال حاضر از مهمترین سرکرده ها و نمادهای سیاسی حزب منحله بعث به شمار می رود، منتشر کرده اند.</p>
      <p>طبق این گزارش، «خالد بن فیصل» سفیر عربستان سعودی در امان در ۵ نوامبرگذشته (۱۴ آبان ماه) در پایتخت اردن با «رغد صدام حسین» دیدار کرده و دعوتنامه ای برای حضور او در کنفرانسی پیرامون آینده عراق ارائه کرده است.</p>
      <p>ادعا شده که این کنفرانس با حمایت آمریکا و سازمان ملل ماه آینده در ریاض با هدف برنامه ریزی برای ترسیم آینده سیاسی عراق در نتیجه اعتراضات کنونی این کشور برگزار می شود.</p>
      <p>تاکنون آمریکا و نمایندگی سازمان ملل در عراق نسبت به این ادعا و کنفرانس مربوطه اعلام موضع رسمی نکرده اند.</p>
      <p>همزمان برخی سایت های خبری عراق از جمله «خبرگزاری براثا» گفته اند که این کنفرانس تلاش تازه ریاض برای سوار شدن بر موج اعتراضات و برنامه ریزی برای نفوذ مجددش در صحنه تحولات داخلی عراق است.</p>
      <p>فهرست مدعوین برای این کنفرانس نشان می دهد که اغلب آنها از سرکرده های حزب منحله بعث و جریان های برانداز و افراط گرا هستند و در بین آنها اسامی رهبران سیاسی برجسته ای مانند «مقتدا صدر» رهبر جریان صدر و «نیچروان بارزانی» رییس فعلی اقلیم کردستان عراق به چشم می خورد.</p>
      <p>برخی از افراد دعوت شده به این کنفرانس مانند «احمد حسین الدباش» دبیر کل تشکل موسوم به «شورای سیاسی مقاومت عراق» (حزب بعث)، «خزعل الجمعی» نماینده طیف «یونس الاحمد» (حزب بعث)، «غزوان الکبیسی» مسوول دفتر نظامی شاخه «عزت الدوری» (حزب بعث) و «خلیل التکریتی» از مسوولان سابق سازمان امنیت عراق (حزب بعث) تروریست تحت پیگرد دستگاه قضایی عراق هستند.</p>
      <p>«سیف المشهدانی»، «عبدالصمد الغریری» و «محمود عبدالعزیز» اعضای فرماندهی عراق در حزب منحله بعث، «غنی مجهول» از سرکرده های حزب منحله بعث، مسوول دفتر ایاد علاوی نخست وزیر اسبق، «فلاح النقیب» وزیر کشور اسبق در دولت ایاد علاوی، «لیث الطالبانی» مسوول روابط خارجی در گروه موسوم به «جیش الاسلامی»، «محمد یاسین» مسوول سابق امنیت در حزب منحله بعث و «محمد المفرجی» مدیر سابق سازمان امنیت عراق (حزب بعث) از دیگر چهره های دعوت شده هستند.</p>
      <p>مهمترین سران عشایر و شیوخ افراط گرایی دعوت شده به این کنفرانس نیز که به «سرکرده های خیمه های تحصن ۲۰۱۳ و ۲۰۱۴» معروف اند، «علی حاتم سلیمان»، «عبدالرزاق الشمری»، «غازی فیصل» و «رافع الرفاعی» هستند.</p>
      <p>گزارش ها حاکیست که این کنفرانس یکی از نقاط عطف در اعتراضات اجتماعی عراق خواهد بود و خبرگزاری براثا گفته است که دستورات لازم به عناصر جانی در حزب بعث و دیگر جریان های افراط گرا صادر شده تا با نفوذ در داخل اعتراضات اجتماعی، آن را به سوی هرج و مرج سوق دهند.</p>
      <p>طبق این گزارش، دستورات لازم برای اغلب عناصر افراط گرا که در حال حاضر در اربیل اقامت دارند، صادر شده تا از طریق فلوجه، تکریت و رمادی به بغداد و دیگر مناطق جنوب و مرکز عراق که شاهد اعتراضات اجتماعی است، نفوذ کرده و تظاهرات ها را به وسیله ای برای براندازی نظام سیاسی حاکم و ایجاد هرج و مرج تبدیل کنند.</p>
      <p>یک گروه مسلح نیز که هسته اولیه آن در اربیل ایجاد شده در حال حاضر در مناطق غربی که عموما سنی نشین هستند، تحت سرکردگی «مانع رشید»، «طالع الدوری» و «مزهر مطنی» آماده شده اند تا با همکاری با گروهک منافقین این طرح را به اجرا بگذارند.</p>
      <p>خبرگزاری براثا افزوده است که این تحرکات جدید سعودی ها و بعثی ها در نتیجه این باور (اشتباه) حاصل شده که جمهوری اسلامی ایران به دلیل تحریم های آمریکا در ضعیف ترین شرایطش است و مشکلات داخلی که عراق در گیر آن است، دولت و الحشد الشعبی را در موضع ضعف قرار داده، بنابر این بهترین فرصت برای بهره برداری از اعتراضات اجتماعی در عراق است.</p>
      <p>برخی رسانه ها ادعا کرده اند که «طارق الهاشمی» معاون رییس جمهور اسبق عراق که به اتهام تروریسم تحت پیگرد دستگاه قضایی عراق است و همچنین «حیدر الملا» نزدیک به «صالح المطلک» معاون اسبق نخست وزیر عراق نیز از جمله افراد مدعو به این کنفرانس هستند.</p>
      <p>عربستان سعودی در حال حاضر از حیث رسمی نسبت به تحولات عراق و اعتراضات در این کشور موضع سکوت اختیار کرده در عوض رسانه های وابسته به آن، به شدت برای تحریک اعتراضات و بزرگنمایی آمار کشته ها و زخمی ها تلاش می کنند.</p>
      <p>دولت عراق تاکنون به خاطر شیوه پوشش خبری و تحریک هایی که رسانه های سعودی علیه اعتراضات اجتماعی به راه انداخته اند، فعالیت دفاتر «العربیه» و «العربیه حدث» را در عراق تعطیل کرده است.</p>
      <p>این تعطیلی همچنین شامل حال تلویزیون آمریکایی عرب زبان «الحره» شده که با هزینه مستقیم وزارت امور خارجه آمریکا راه اندازی شده است.</p>
      <p>عربستان سعودی اولین باری نیست که می خواهد از اوضاع داخلی عراق برای نفوذ مجدد به داخل این کشور و برهم زدن شرایط داخلی آن بهره ببرد.</p>
      <p>این رژیم در اواخر ۲۰۱۵ که عراق در اوج جنگ با داعش قرار داشت قصد برگزاری کنفرانس پیرامون آینده عراق با حضور چهره های بعثی و برانداز داشت که در همان زمان گفته شد که تحت فشار روسیه، سعودی ها از برگزاری کنفرانس خودداری کردند.</p>
      <p>سعودی ها در اواخر ژولای ۲۰۱۶ در بحبوبه جنگ عراق برای آزاد سازی موصل آخرین پناهگاه گروه تروریستی داعش، بازهم به بهانه بررسی آینده عراق قصد برگزاری کنفرانسی داشتند که با اعتراضات گسترده عراقی ها، ناچار شدند این کنفرانس را برگزار نکنند.</p>
      <p>در حالی که عراق این روزها درگیر پرونده اعتراضات اجتماعی است، ریاض بازهم با سوء استفاده از این شرایط می خواهد کنفرانسی پیرامون بررسی آینده عراق با حضور چهره های بعثی و برانداز برگزار کند.</p>
      <p>گفته می شود ذکر نام تعدادی از رهبران سیاسی برجسته مانند صدر و بارزانی با هدف مشروعیت بخشیدن به این کنفرانس و خودداری از ایجاد حساسیت ها در عراق بوده است.</p>
      <p>رژیم سعودی به دلیل حمایت از تروریسم و ناامنی در عراق در طول ۱۶ سال گذشته یکی از سیاه ترین کارنامه ها را در این کشور دارد.</p>
    </article>
  </body>
</html>