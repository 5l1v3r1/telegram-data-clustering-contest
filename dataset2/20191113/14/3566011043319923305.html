<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547071.html/%D9%85%D8%B4%D8%AA%D8%B1%DB%8C%D8%A7%D9%86-%D8%AE%D8%A7%D8%B1%D8%AC%DB%8C-%D9%BE-%D8%B1----%D8%AA%D8%B5%D9%85%DB%8C%D9%85-%D8%AF%D9%88%D9%84%D8%AA-%D9%85%D9%86%D8%AC%D8%B1%D8%A8%D9%87-%DA%A9%D8%A7%D9%87%D8%B4-50-%D8%AF%D8%B1%D8%B5%D8%AF%DB%8C--%D8%B5%D8%A7%D8%AF%D8%B1%D8%A7%D8%AA-%D9%82%D8%B7%D8%A8-%D8%B3%D8%B1%D8%A8-%D9%88-%D8%B1%D9%88%DB%8C-%DA%A9%D8%B4%D9%88%D8%B1-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T14:24:00+00:00"/>
    <meta property="og:title" content="مشتریان خارجی پَر!‏/ تصمیم دولت منجربه کاهش 50 درصدی ‏صادرات قطب سرب و روی کشور شد"/>
    <meta property="og:description" content="علیرغم رویارویی ایران با تحریم‌های شدید یک تصمیم مسئله‌دار و شاید بتوان گفت نسنجیده دولت موجب شده است قطب سرب و روی کشور مشتریان خود را از دست بدهد."/>
  </head>
  <body>
    <article>
      <h1>مشتریان خارجی پَر!‏/ تصمیم دولت منجربه کاهش 50 درصدی ‏صادرات قطب سرب و روی کشور شد</h1>
      <h2>خودتحریمی در صنعت سرب و روی؛</h2>
      <address>
        <time datetime="2019-11-13T14:24:00+00:00">13 Nov 2019, 14:24</time>
      </address>
      <p>علیرغم رویارویی ایران با تحریم‌های شدید یک تصمیم مسئله‌دار و شاید بتوان گفت نسنجیده دولت موجب شده است قطب سرب و روی کشور مشتریان خود را از دست بدهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> در این سالها آمریکا از طرق مختلف برای ضربه زدن به اقتصاد ایران تلاش کرده است، با اینکه آنها ادعا می‌کنند در حوزه غذا و دارو تحریمی اعمال نمی‌شود اما به گفته مسئولان اجرایی حتی دارو و تجهیزات پزشکی نیز تحریم شده است.</p>
      <p>در شرایط فعلی دور زدن تحریم‌ها موضوعی است که برخی واحدهای تولیدی در کشور پیش گرفته‌اند و توانسته‌اند در اوج تحریم‌ها مشتریان خارجی خود را حفظ کنند؛ نمونه این دور زدنها را کارخانجات و شرکتهایی در حوزه سرب و روی و همچنین ایران ترانسفو و غیره انجام داده‌اند که به توفیقات خوبی نیز منجر شده است.</p>
      <p>
        <b>زنجان قطب معادن کشور</b>
      </p>
      <p>استان زنجان به عنوان یکی از استانهای معدنی کشور که دارای معادن بزرگی است از قطب های بزرگ صنعت سرب و روی کشور مبه‌شمار می‌رود؛ کارخانجات بزرگی در این حوزه در استان فعال است و صادرات نیز توسط کارخانجات، بزرگ، متوسط و حتی کوچک انجام می‌شود.</p>
      <p>طبق گفته مسئولان، ترکیه بزرگترین مشتری محصولات کارخانجات سرب و روی استان زنجان است که در این راستا تولیدکنندگان استان توانستند مشتریانی را برای خود دست و پا کرده و اقدام به صادرات شمش روی کنند.</p>
      <p>با اینکه تولیدکنندگان صنعت سرب و روی استان زنجان متعهد می‌شوند که نیاز داخل را تامین کرده و بعد از تامین نیاز داخل صادرات انجام دهند اما افزایش بروکراسی‌ها توسط دولت تدبیر و امید باعث شده تا روند صادرات فعالان این حوزه مختل شود.</p>
      <p>
        <b>صادرات ۶۰۰ میلیون دلار ‏محقق نشد</b>
      </p>
      <p>طبق گفته مسئولان استان زنجان به دلیل محدودیت صادرات شمش روی پیش بینی صادرات ۶۰۰ میلیون دلار هنوز محقق نشده است.</p>
      <p>طبق اعلام مسئولان استان زنجان ۴۰ هزار واحد صنفی در استان زنجان فعالیت می کنند که برای افراد زیادی ایجاد اشتغال کرده‌اند.</p>
      <p>ناصر فغفوری رئیس سازمان صمت استان زنجان در گفت‌وگو با خبرنگار موج رسا با اشاره به کاهش صادرات روی از استان زنجان اظهار کرد: نسبت به سال گذشته ما کاهش صادرات را شاهد هستیم که یکی از دلایل این است که کارخانجات روی ملزم شدند که با اولویت تامین محصول خود را در بورس عرضه کند و اگر در بورس خریداری نشد به خارج از کشور صادر شود.</p>
      <p>
        <b>‏70 درصد روی تولیدی کشور مازاد نیاز داخل است</b>
      </p>
      <p>وی با بیان اینکه عرضه در بورس متفاوت بوده و باید کد بورسی تهیه شود و عملا با این روش واحدهای کوچک و متوسط قادر به عرضه در بورس نیست، خاطرنشان کرد: در این تصمیم دولت تنها واحدهای بزرگ توانستند وارد شوند، اکنون بعد از گذشت از نیمه سال خرید داخل تمام شده و به نظر می‌رسد این روند تولیدکنندگان را دچار مشکل کرده است.</p>
      <p>فغفوری با بیان اینکه الزام به عرضه در بورس در این شرایط باید برداشته شود، خاطرنشان کرد: 70 درصد روی تولیدی کشور مازاد نیاز داخل است، در حال حاضر وزارتخانه با برداشت الزام عرضه در بورس موافقت نکرده است.</p>
      <p>وی با اشاره به اینکه علاوه بر در عرضه در بورس شرایط تحریم نیز باعث شده تا مشتریان خارجی تولیدکنندگان شمش روی کشور کاهش یابد، گفت: وقتی شرایط تحریم را در کنار این این محدودیت ها قرار می‌دهیم باعث می‌شود تا مشتریان خارجی روی کشور کاهش چشمگیری داشته باشد.</p>
      <p>رئیس سازمان صنعت و معدن استان زنجان با بیان اینکه اگر محدودیت الزام به عرضه در بورس برداشته شود واحدهای کوچک ما بهتر می‌توانند صادر کنند، اظهار کرد: این واحدهای کوچک کمتر مورد رصد تحریمی قرار می‌گیرند بنابراین راه حلی برای دور زدن است.</p>
      <p>وی با اشاره به اینکه واحدهای بزرگ سرب و روی استان شناخته شده هستند، عنوان کرد: اکثر صادرات ما به کشور ترکیه بود.</p>
      <p>فغفوری با بیان اینکه الزام عرضه در بورس زمانی که تفاوت قیمت ارز دولتی با بازار زیاد بود، تصمیم خوبی به نظر می‎‌رسید، خاطرنشان کرد: اکنون که تفاوت قیمت ارز آزاد و دولتی تفاوت آنچنانی ندارد این تصمیم به نوعی به یک دغدغه تبدیل شده است.</p>
      <p>
        <b>تعهد به تامین نیاز داخل</b>
      </p>
      <p>وی بیان کرد: پیشنهاد استاندار زنجان به وزیر صنعت این بود که استان این تعهد را بدهد که نیاز کشور را تامین کند و دولت نیز اجازه دهد تا صادرات به روال قبلی انجام شود.</p>
      <p>رئیس سازمان صنعت و معدن استان زنجان با بیان اینکه استان تعهد می‌دهد که نگرانی از بابت نیاز داخل نباشد، اظهار کرد: فرایند اداری اکنون کار را برای صادرات پیچیده کرده است.</p>
      <p>وی با بیان اینکه ما حاضریم نظر وزارتخانه را جلب کنیم، گفت: اکن.ن هیچ نگرانی در مورد تولید نیاز داخل وجود ندارد.</p>
      <p>فغفوری همچنین در جلسه کارگروه رفع موانع تولید استان که با حضور وزیر صنعت برگزار شد نیز گفته بود: صادرات شمش روی در حال حاضر نسبت به سال قبل 50 درصد کاهش داشته است.</p>
      <p>رئیس سازمان صنعت٬ معدن و تجارت استان زنجان با اشار ه به اینکه بیش از 70 درصد از روی تولیدی کشور مازاد است عنوان کرده بود که هیچ گونه فروش شمش روی در بورس اتفاق نمی افتد و این امر باعث اتلاف هزینه می شود.</p>
      <p>انتهای پیام/</p>
    </article>
  </body>
</html>