<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Institut-Catala-Oncologia-millors-supervivencia-cancer-mon-curacio_0_2343365822.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T14:28:32+00:00"/>
    <meta property="og:title" content="L'Institut Català d'Oncologia té una de les millors taxes de supervivència al càncer del món"/>
    <meta property="og:description" content="Els 54% dels homes i el 62% de les dones ateses per aquest centre públic es curen a cinc anys vista"/>
  </head>
  <body>
    <article>
      <h1>L'Institut Català d'Oncologia té una de les millors taxes de supervivència al càncer del món</h1>
      <h2>Els 54% dels homes i el 62% de les dones ateses per aquest centre públic es curen a cinc anys vista </h2>
      <address>
        <time datetime="2019-11-13T14:28:32+00:00">13 Nov 2019, 14:28</time>
      </address>
      <p>La supervivència dels pacients de l'Institut Català d'Oncologia (ICO) és de les més elevades del món: en global, la curació a cinc anys vista dels atesos per aquest centre públic –que és superior al 50% dels adults malalts a Catalunya–, ha passat del 48,8% al 54% en homes i del 60% al 62,5% en dones. </p>
      <p>L'ICO té una taxa de supervivència al càncer de recte del 65% –és el centre referència a Catalunya per al tractament d'aquest tipus oncològic–, d'un 53% en el cas del càncer d'ovari i del 24% en el de pulmó. A més, segueix els passos dels Estats Units pel que fa als tractaments d'èxit en càncers com el de mama (89% de curació), el de pròstata (95,5%) o el de mieloma múltiple (52,2%). </p>
      <p>
        <a href="https://www.ara.cat/suplements/diumenge/ICO-RETRAT-ANY-TRACTAMENT_0_2249175069.html">ICO: retrat d'un any de tractament</a>
      </p>
      <p>El centre públic ha presentat aquest dilluns, per primera vegada a la ciutadania, el seu registre sobre supervivència als càncers entre els pacients tractats a la seva xarxa. L'ICO assenyala que, en el cas del càncer de mama i el de pròstata, el cribratge és una de les vies més potents per garantir aquesta alta supervivència: en els últims anys s'han reduït un 15% les mastectomies i s'ha assolit un 96% de curació del càncer de pròstata.</p>
      <p>La consellera de Salut de la Generalitat de Catalunya, Alba Vergés, que ha inaugurat la presentació del registre, ha posat en relleu que un dels principals reptes en càncer és l'augment de la supervivència i que, per tant, els esforços s'han de concentrar a fer-la una malaltia crònica. L'objectiu –ha apuntat– és millorar la qualitat de vida dels pacients. "Cal implementar una estratègia que permeti l'equitat territorial i dels resultats oncològics i la xarxa d'hospitals comarcals amb què treballa l'ICO n'és un exemple", ha assegurat.</p>
      <p>Malgrat que l'envelliment de la població incrementarà en un 5%, la incidència del càncer en els pròxims 10 anys, les millores en el tractament i en la detecció precoç faran que la supervivència dels pacients també vagi a l'alça, segons aquest organisme. Gràcies a aquest registre, els professionals poden conèixer el compliment clínic, el seguiment i l'avaluació de tots els pacients amb càncer tractats en els seus centres, així com els resultats dels seus tractaments i la supervivència mesurada a 5 anys.</p>
      <p>L'ICO és un dels pocs centres a Catalunya que elabora un registre hospitalari del càncer, i ho fa seguint els criteris internacionals de l'International Agency for Research on Cancer (IARC) i els proposats per The European Network of Cancer Registries (ENCR).</p>
    </article>
  </body>
</html>