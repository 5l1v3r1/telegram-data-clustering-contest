<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T14:36:00+00:00"/>
    <meta property="og:title" content="دلایل افزایش ترافیک در پایتخت"/>
    <meta property="og:description" content="به گزارش فارس، سردار محمدرضا مهماندار در رابطه با علل افزایش ترافیک در روزهای اخیر، اظهار کرد: طی سه سال گذشته، شاهد افزایش ۲۵ درصدی خودروهای شهر تهران بودیم."/>
  </head>
  <body>
    <article>
      <h1>دلایل افزایش ترافیک در پایتخت</h1>
      <address>
        <time datetime="2019-11-13T14:36:00+00:00">13 Nov 2019, 14:36</time>
      </address>
      <p>رئیس پلیس راهنمایی و رانندگی پایتخت در رابطه با علل افزایش ترافیک در روزهای اخیر، گفت: طی سه سال گذشته، شاهد افزایش ۲۵ درصدی خودروهای شهر تهران بودیم.</p>
      <p>به گزارش فارس، سردار محمدرضا مهماندار در رابطه با علل افزایش ترافیک در روزهای اخیر، اظهار کرد: طی سه سال گذشته، شاهد افزایش ۲۵ درصدی خودروهای شهر تهران بودیم.</p>
      <p>وی بیان داشت: در سه سال گذشته در شهر تهران چهار میلیون خودرو وجود داشته است که این عدد الان به پنج میلیون و ۱۰۰ هزار خودرو می‌رسد.</p>
      <p>رئیس پلیس راهنمایی و رانندگی پایتخت ادامه داد: اجرای طرح کاهش آلودگی هوا (طرح زوج و فرد سابق) باعث شده مردم ناچاراً از معابر پیرامونی این طرح، به طور مثال اتوبان‌های چمران، مدرس و همت استفاده کنند.</p>
      <p>به گفته مهماندار، این موضوع باعث شده ترافیک از برخی معابر به معابر دیگر منتقل شود.</p>
      <p>وی اظهار کرد: برگزاری نمایشگاه‌های مختلف در نمایشگاه‌ بین‌المللی تهران که در برخی موارد حجم مراجعه به این نمایشگاه‌ها زیاد است، باعث شده ترافیک در معابر شمالی پایتخت ایجاد شود که معابر شمالی کشش این حجم از تردد در یک بازه زمانی محدود را ندارد.</p>
      <p>رئیس پلیس راهنمایی و رانندگی پایتخت تصریح کرد: عدم پاسخگویی حمل و نقل عمومی به ویژه در عصرها و مواقع بارانی، یکی دیگر از عواملی است که سبب افزایش ترافیک در روزهای اخیر شده است.</p>
      <p>مهماندار گفت: این عدم پاسخگویی به مسافران زمانی به خصوص عصرها، سبب می شد مردم ترغیب شوند که از خودروی شخصی استفاده کنند و همین موضوع باعث به وجود آمدن ترافیک می‌شود.</p>
      <p>وی در پایان خاطرنشان کرد: کمبود حمل و نقل عمومی در عصرها سبب می‌شود که ازدحام مسافر در تقاطع‌ها و گلوگاه‌های ترافیکی در معابر همچون تقاطع نیایش و ولیعصر، میدان ونک، پل پارک‌ وی و ... زیاد شود که این امر منجر به افزایش ترافیک می‌شود.</p>
    </article>
  </body>
</html>