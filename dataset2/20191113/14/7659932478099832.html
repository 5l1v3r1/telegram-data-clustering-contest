<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1990256/%E2%80%8Btel-aviv-ebu-el-ata%E2%80%99y%C4%B1-%C3%B6ld%C3%BCrerek-hamasa-destek-verdi-iddias%C4%B1-g%C3%BCndemde"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T14:45:00+00:00"/>
    <meta property="og:title" content="​'Tel Aviv Ebu el-Ata’yı öldürerek Hamas'a destek verdi' iddiası gündemde"/>
    <meta property="og:description" content="Filistinli üst düzey bir kaynak, İsrail’in İslami Cihad Hareketi’nin askeri kanadı Kudüs Seriyyeleri komutanlarından Baha Ebu el-Ata’ya düzenlediği suikastin Hamas Hareketi’ne verilen bir destek olduğunu öne sürdü. Independent Arabia’ya konuşan Filis"/>
  </head>
  <body>
    <article>
      <h1>​'Tel Aviv Ebu el-Ata’yı öldürerek Hamas'a destek verdi' iddiası gündemde</h1>
      <address>
        <time datetime="2019-11-13T14:45:00+00:00">13 Nov 2019, 14:45</time>
      </address>
      <p>Filistinli üst düzey bir kaynak, İsrail’in İslami Cihad Hareketi’nin askeri kanadı Kudüs Seriyyeleri komutanlarından Baha Ebu el-Ata’ya düzenlediği suikastin Hamas Hareketi’ne verilen bir destek olduğunu öne sürdü.<br/><br/>Independent Arabia’ya konuşan Filistinli kaynak, İsrail'in Katar fonları aracılığıyla Hamas’a verilen mali desteğe ek olarak, bu suikastin diğer taraflara İsrail ile ateşkes dayatmaya çalışan Hamas'ın çıkarına olduğunu savundu.<br/><br/>Şarku'l Avsat'ın Independent Arabia'dan aktardığı habere göre söz konusu kaynak, “Hamas İsrail’in desteğine sahip. Şimdi de, Gazze Şeridi’ndeki Hamas liderliğini her zaman rahatsız eden lider bir figürün etkisiz hale getirilmesiyle başka bir destek verildi. Son zamanlarda İsrail'e fırlatılan roketlerin çoğu İran’ın ‘Kudüs Gücü’ birimi ile iyi ilişkileri olan Ebu el-Ata tarafından emredilmesiyle gerçekleşti” dedi.<br/><br/>İsrail’in, dün sabah Gazze Şeridi’nde gerçekleştirdiği hava saldırısıyla Filistin İslami Cihad Hareketi’nin askeri kanadı Kudüs Seriyyeleri komutanlarından Baha Ebu el-Ata’yı öldürmesinin ardından İslami Cihad ve diğer gruplar İsrail’in farklı bölgelerine yoğun roket fırlatarak yanıt verdi.<br/><br/>Hamas liderliğinin, İsrail’e yanıt ‘vermemeleri’ yönünde kadrolarına talimat vermesi ancak diğer gruplara İsrail’e roket fırlatmaları için yeşil ışık yakması özellikle dikkat çekti.<br/><br/>İsrail Başbakanlık Ofisi’ne göre İsrail Genelkurmay Başkanı Aviv Kochavi ve İsrail iç güvenlik birimi Şin Bet Başkanı Nadav Argaman Ebu el-Ata’yı suikast düzenlenmesi önerisinde bulundu. Bunun üzerine Başbakan Binyamin Netanyahu, İsrail'in Güvenlik İşleri için Küçültülmüş Bakanlar Kurulu Kabinet ile yaptığı istişarenin ardından bunu onayladı.<br/><br/>Filistin liderliği bu adımı, bölgeyi bir savaşa sürükleyebilecek tehlikeli bir İsrail tırmanışı olarak görüyor.<br/><br/>Bu operasyon, bir yandan İsrail’in ‘tırmanış’ konusundaki niyetini teyit ederken, bir yandan da Katar fonlarıyla finansal sorunlarını çözüp, Gazze Şeridi’ndeki rakiplerinden kurtararak Hamas’ı Gazze Şeridi’nde iktidarda bırakmaya çalıştığını gösteriyor.</p>
    </article>
  </body>
</html>