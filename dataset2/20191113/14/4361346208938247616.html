<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/eszak-korea-megtorlassal-fenyegetett-az-amerikai-del-koreai-hadgyakorlatok-miatt/186529"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-13T14:48:00+00:00"/>
    <meta property="og:title" content="Észak-Korea megtorlással fenyegetett az amerikai-dél-koreai hadgyakorlatok miatt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Észak-Korea megtorlással fenyegetett az amerikai-dél-koreai hadgyakorlatok miatt</mark>
      </h1>
      <address><time datetime="2019-11-13T14:48:00+00:00">13 Nov 2019, 14:48</time> by <a rel="author">MTI</a></address>
      <p>Észak-Korea megtorlással fenyegetett szerdán arra az esetre, ha az Egyesült Államok megrendezi a Dél-Koreával tervezett hadgyakorlatokat.</p>
      <p>A közleményt annak ellenére adta ki a phenjani vezetés, hogy Washington a múlt héten bejelentette: a decemberi közös légi hadgyakorlatot a korábbi manővereknél szűkebb keretek között hajtják végre.</p>
      <p>"Az önvédelem jogába" tartozik megtorolni minden olyan lépést, amely Észak-Korea szuverenitását és biztonságát fenyegeti - közölte az Állami Ügyek Bizottsága anélkül, hogy kifejtette volna, milyen ellenintézkedést helyez kilátásba. A Reuters hírügynökség megjegyzi, meglehetősen ritka a testület állásfoglalása, aminek Kim Dzsong Un észak-koreai vezető áll az élén.</p>
      <p>Az Állami Ügyek Bizottsága most azzal fenyegetett, hogy "borzalmas szenvedés" lesz a vége annak, ha Washington továbbra is figyelmen kívül hagyja az észak-koreai vezető áprilisi bejelentését, amelyben az év végéig szabott határidőt az Egyesült Államoknak, hogy legyen rugalmasabb a nukleáris leszerelésről szóló tárgyalásokon.</p>
      <p>A testület állásfoglalásában leszögezte azt is, hogy a manőver sérti Kim Dzsong Unnak és Donald Trump amerikai elnöknek a kapcsolatok javításáról szóló megállapodását, ami Észak-Koreát a harckészültségi szintjének fokozására kényszeríti.</p>
      <p>A múlt héten egy magas rangú észak-koreai diplomata úgy fogalmazott, hogy az amerikai-dél-koreai manőver hidegzuhanyként hat a Washingtonnal folytatott tárgyalásokra.</p>
      <p>Az észak-koreai hatóságok többször is felszólították Dél-Koreát, hogy hagyjon fel az Egyesült Államokkal közös hadgyakorlatokkal, mert ártanak a Phenjan és Szöul közötti párbeszédnek. A kommunista állam azért is ellenzi a hadgyakorlatokat, mert egy invázió előkészületeit látja bennük.</p>
      <p>Október 5-én amerikai és észak-koreai képviselők találkoztak munkamegbeszélésre a svéd fővárosban, de a tárgyalások eredménytelenül zárultak. Kim Mjong Gil észak-koreai főtárgyaló a tárgyalások összeomlásáról számolt be, és azt javasolta az amerikai félnek, hogy gondolja át jobban álláspontját. Az amerikai külügyminisztériumnál nem értettek egyet Kim Mjong Gil értékelésével, és a találkozót konstruktívnak nevezték.</p>
    </article>
  </body>
</html>