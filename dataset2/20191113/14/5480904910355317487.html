<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nakladni-auto-se-u-nitry-stretlo-s-autobusem-zemrelo-12-lidi/1820555?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T14:05:00+00:00"/>
    <meta property="og:title" content="Nákladní auto se u Nitry střetlo s autobusem, zemřelo 12 lidí"/>
    <meta property="og:description" content="Bratislava - Dvanáct lidí zemřelo a dvě desítky osob se zranily při dnešní srážce nákladního auta a autobusu na jihu Slovenska. Informovali o tom hasiči i slovenská ministryně zdravotnictví. Podle portálu televize Markíza v linkovém autobusu cestovali hlavně žáci. Jde o nejtragičtější dopravní nehodu na Slovensku za poslední roky. Slovenské prezidentce Zuzaně Čaputové kondoloval český prezident Miloš Zeman, soustrast vyjádřil rovněž český premiér Andrej Babiš či maďarský prezident János Áder. Předseda slovenské vlády Peter Pellegrini se vyslovil pro vyhlášení státního smutku."/>
  </head>
  <body>
    <article>
      <h1>Nákladní auto se u Nitry střetlo s autobusem, zemřelo 12 lidí</h1>
      <address><time datetime="2019-11-13T14:05:00+00:00">13 Nov 2019, 14:05</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Dvanáct lidí zemřelo a dvě desítky osob se zranily při dnešní <a href="https://www.facebook.com/prezidiumhazz/photos/pcb.2054010154714191/2054009611380912/?type=3&amp;theater">srážce</a> nákladního auta a autobusu na jihu Slovenska. Informovali o tom hasiči i slovenská ministryně zdravotnictví. Podle portálu televize Markíza v linkovém autobusu cestovali hlavně žáci. Jde o nejtragičtější dopravní nehodu na Slovensku za poslední roky. Slovenské prezidentce Zuzaně Čaputové kondoloval český prezident Miloš Zeman, soustrast vyjádřil rovněž český premiér Andrej Babiš či maďarský prezident János Áder. Předseda slovenské vlády Peter Pellegrini se vyslovil pro vyhlášení státního smutku.</p>
      <slideshow>
        <figure>
          <img src="https://i3.cn.cz/6/1573817372_P201911150543501.jpg"/>
        </figure>
        <figure>
          <img src="https://i3.cn.cz/6/1573817354_P201911150542701.jpg"/>
        </figure>
        <figure>
          <img src="https://i3.cn.cz/6/1573680195_P201911131249701.jpg"/>
        </figure>
        <figure>
          <img src="https://i3.cn.cz/6/1573680064_P201911131247701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3381">Fotogalerie: Nehoda nákladního auta a autobusu na Slovensku</a>
        </figcaption>
      </slideshow>
      <p>Podle policie mezi mrtvými jsou minimálně čtyři nezletilí. Slovenská ministryně zdravotnictví Andrea Kalavská vpodvečer novinářům řekla, že do několika nemocnic bylo převezeno 20 zraněných; zranění utrpěl mimo jiné řidič nákladního auta. Nejvíce, osm zraněných, se ocitlo v nemocnici v Nitře, všichni jsou mimo ohrožení života. Do jiné nemocnice záchranáři v kritickém stavu přepravili vrtulníkem 15letého chlapce. Počty mrtvých i zraněných při nehodě slovenské úřady průběžně upřesňují.</p>
      <p>Ministryně vnitra Denisa Saková na místě nehody uvedla, že nákladní auto se štěrkem a kamením se při jízdě z kopce rozkývalo a řidič protijedoucího autobusu se mu snažil vyhnout. Podle Sakové byl nákladní vůz pravděpodobně přetížen.</p>
      <p>Z policejních <a href="https://www.facebook.com/policiaslovakia/photos/pcb.2901305623232974/2901305509899652/?type=3&amp;theater">fotografií</a> a <a href="https://sk-sk.facebook.com/policiaslovakia/videos/1161538827371519/">videonahrávky</a> je patrné, že autobus se ocitl mimo vozovku a převrátil se. Na silnici se zase převrátil nákladní automobil. Policie nedaleko místa nehody zřídila krizové centrum pro rodinné příslušníky cestujících z autobusu. Hasiči, kteří vpodvečer havarovaný autobus vyprostili, poděkovali řidičům, jež jim bezprostředně po nehodě poskytli své autolékárničky.</p>
      <p>Autobus patřil dopravci Arriva, který uvedl, že šlo o příměstský spoj na trase z Nitry do nedaleké vesnice Jelenec.</p>
      <p>Nehoda se stala zhruba hodinu po poledni u vesnice Nitrianske Hrnčiarovce nedaleko Nitry na silnici první třídy, kterou policie následně uzavřela. Tato silnice až do otevření nového úseku nedaleké rychlostní silnice R1 v roce 2011 sloužila pro tranzit od Nitry na střední Slovensko a zejména v minulosti ji slovenská média kvůli častým dopravním nehodám označovala za "silnici smrti".</p>
      <p>Prezidentka Čaputová uvedla, že zpráva o nehodě vyvolává hluboký smutek. Slovenský premiér Pellegrini kvůli nehodě předčasně ukončil návštěvu Kypru. V prohlášení vyjádřil soustrast pozůstalým a před odletem z Kypru se před novináři vyslovil pro to, aby kabinet vyhlásil státní smutek.</p>
      <p>"Je vhodné, aby vláda při takové velké tragedii vyhlásila státní smutek, který by mohl být vyhlášen pravděpodobně na pátek," řekl Pellegrini. Státním smutkem země uctila i památku 12 obětí tragické srážky autobusu a vlaku v roce 2009 na středním Slovensku.</p>
      <p>Nejtragičtější dopravní nehodou na Slovensku je havárie českého autobusu Karosa firmy Modelárna z Nemošic na Pardubicku, která se odehrála v červenci 1995 u Kolárovic v okrese Bytča. Autobus ve velké rychlosti narazil do svodidel, letěl asi 35 metrů vzduchem a dopadl do hloubky 15 metrů; nehoda si na místě vyžádala 16 mrtvých a 29 zraněných, z nichž jeden po několika dnech zemřel v nemocnici.</p>
    </article>
  </body>
</html>