<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/karta/karta-oos-sytuacziya-sxodi-ukrayiny-13-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T14:16:00+00:00"/>
    <meta property="og:title" content="Карта ООС: ситуація на сході України на 13 листопада"/>
    <meta property="og:description" content="Ситуація на сході країни станом на 13 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 13 листопада</h1>
      <address>
        <time datetime="2019-11-13T14:16:00+00:00">13 Nov 2019, 14:16</time>
      </address>
      <p>
        <b>Ситуація на сході країни станом на 13 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/98979/karta-ato-snbo-2019-11-13-ru_origin.jpg"/>
      </figure>
      <p>12 листопада російсько-окупаційні війська 15 разів порушили встановлений режим припинення вогню. Противник обстрілював позиції підрозділів Об’єднаних сил з гранатометів різних систем, великокаліберних кулеметів та піхотної зброї.</p>
      <p>Внаслідок бойових дій, що тривали минулої доби в районі проведення операції, жоден український військовий не загинув.</p>
      <p>Але двоє військовослужбовців дістали поранень.</p>
      <p>Так, 12 листопада, близько 16:00, під час обходу позицій на лінії взводних і ротних опорних пунктів, що в районі населеного пункту Новотроїцьке, двоє військовослужбовців 128-ї окремої гірсько-штурмової бригади отримали мінно-вибухові травми в результаті підриву на невідомому вибуховому пристрої.</p>
      <p>Поранених було оперативно доставлено до лікарсько-сестринської бригади Волноваської районної лікарні, де їм надано кваліфіковану медичну допомогу.</p>
      <p>Наразі стан здоров’я військовослужбовців лікарі класифікують як важкий.</p>
      <h3>Донецький напрямок</h3>
      <p>Зокрема, 9 фактів відкриття вогню з боку противника зафіксовано на цьому напрямку. Так, неподалік Мар’їнки російсько-окупаційні війська двічі відкривали вогонь з автоматичних гранатометів та стрілецької зброї.</p>
      <p>В районах н.п. Березове і Славне у вечірній час ворог застосовував гранатомети та кулемети крупних калібрів.</p>
      <p>Також, з гранатометів та стрілецької зброї противник обстрілював оборонні позиції підрозділів Об’єднаних сил в районі Верхньоторецького та Пищевика.</p>
      <p>Аналогічну зброю окупанти застосували поблизу Тарамчука та Красногорівки.</p>
      <p>Крім того, упродовж півгодини окупанти вели вогонь в бік українських позицій біля с. Піски, застосувавши при цьому піхотне озброєння.</p>
      <h3>Луганський напрямок</h3>
      <p>6 разів упродовж доби противник порушив режим тиші у смузі дій цього оперативно-тактичного угруповання.</p>
      <p>Зокрема, двічі зі станкових протитанкових та автоматичних гранатометів ворог обстрілював опорні пункти підрозділів Об’єднаних в районі Золотого (поза межами ділянки розведення).</p>
      <p>З початку доби окупанти здійснили обстріл наших позицій поблизу Південного, при цьому застосувавши піхотну зброю, включно з гранатометами.</p>
      <p>Вдень противник влаштував вогневу провокацію із застосуванням підствольних гранатометів та стрілецької зброї неподалік Хутора Вільний, а вже надвечір, зі сторони окупованого с. Калинове, лунали ворожі постріли в бік Луганського та Троїцького.</p>
      <p><b>Обстановка на сьогодні,</b> 13 листопада</p>
      <p>Від початку поточної доби, і станом на 12:00, російсько-окупаційні війська порушили режим тиші чотири рази. Усі факти застосування противником зброї фіксувалися на Луганському напрямку, противник застосовував гранатомети різних систем та стрілецьку зброю.</p>
      <p>Так, після опівночі противник упродовж 25 хвилин з боку населеного пункту Донецький вів вогонь по опорних пунктах підрозділів Об’єднаних сил, обладнаних неподалік Новотошківського.</p>
      <p>Окрім того, двічі з початку цієї доби ворожий вогонь вівся в районі п.н. Новолуганське та один раз неподалік Оріхового.</p>
      <p>Станом на зараз ситуація стабільна та цілком контрольована українськими захисниками.</p>
      <p>Бойових втрат серед особового складу Об’єднаних сил упродовж поточної доби не обліковано.</p>
    </article>
  </body>
</html>