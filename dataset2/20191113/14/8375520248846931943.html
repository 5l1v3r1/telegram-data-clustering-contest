<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zavtra-komitet-oon-rozglyane-krimsku-rezolyuciyu-shchodo-prav-lyudini--639708.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T14:45:25+00:00"/>
    <meta property="og:title" content="Завтра комітет ООН розгляне «кримську» резолюцію щодо прав людини"/>
    <meta property="og:description" content="Проєкт резолюції розробила делегація України, близько 40 країн стали його співавторами"/>
  </head>
  <body>
    <article>
      <h1>Завтра комітет ООН розгляне «кримську» резолюцію щодо прав людини</h1>
      <address>
        <time datetime="2019-11-13T14:45:25+00:00">13 Nov 2019, 14:45</time>
      </address>
      <h4>Проєкт резолюції розробила делегація України, близько 40 країн стали його співавторами</h4>
      <p>Третій комітет Генасамблеї ООН 14 листопада розгляне проєкт резолюції про захист прав людини в тимчасово окупованому Криму.</p>
      <p>Про це повідомив речник Постійного представництва України при ООН Олег Ніколенко.</p>
      <p>Як повідомляє <a href="https://www.ukrinform.ua/rubric-crimea/2817073-u-cetver-v-oon-rozglanut-krimsku-rezoluciu.html?fbclid=IwAR0cI_Dpu1gpmmNry8_Zh_1mx2KIu3WIHoa5tjRm52uKIVYwtEBxGOaEN-4">Укрінформ</a>, розгляд документа розпочнеться приблизно опівдні (увечері за київським часом). За словами Ніколенка, проєкт резолюції розробила делегація України, близько 40 країн стали його співавторами.</p>
      <p>Український дипломат зазначив, що проєкт ґрунтується на трьох «кримських» резолюціях, схвалених у 2016-2018 роках. «Хочу нагадати, що починаючи з 2016 року, Україна вносить на розгляд спочатку Третього комітету, а згодом і Генеральної Асамблеї проект резолюції «Ситуація з правами людини в Автономній Республіці Крим та місті Севастополь, Україна», що має на меті захист прав людини в умовах російської окупації. Ми аналізуємо процеси, що відбуваються в Криму, і додали цього року до тексту низку нових елементів», - зазначив Ніколенко.<br/>«Як бачимо, ситуація на півострові погіршується. Незаконні арешти, безпідставні звинувачення та сфабриковані справи проти активістів та захисників прав людини набувають дедалі ширшого розмаху. Більше того, Москва почала впроваджувати політику зміни демографічної ситуації на окупованій українській території, що є грубим порушенням міжнародного права. Очевидно, що ООН має рішуче відреагувати на ці та інші протиправні дії Російської Федерації», - додав дипломат.</p>
      <related>
        <a href="https://glavcom.ua/news/oon-do-kincya-roku-mozhe-uhvaliti-dvi-krimski-rezolyuciji-639094.html"/>
        <a href="https://glavcom.ua/news/organizaciya-objednanih-naciy-peredala-v-ordlo-ponad-14-t-gumanitarnoji-dopomogi-639585.html"/>
        <a href="https://glavcom.ua/news/stalo-vidomo-hto-zaminit-zerkal-u-mizhnarodnih-sudah-639432.html"/>
      </related>
    </article>
  </body>
</html>