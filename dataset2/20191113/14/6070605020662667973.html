<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Claudia-Cabero-XII-Premi-Miquel_0_2343365825.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T14:36:21+00:00"/>
    <meta property="og:title" content="Clàudia Cabero guanya el XII premi Miquel Martí i Pol a la millor poesia musicada"/>
    <meta property="og:description" content="La cantant rep el guardó per l'adaptació de 'Dona-dindi', de la poeta Rosa Maria Arrazola"/>
  </head>
  <body>
    <article>
      <h1>Clàudia Cabero guanya el XII premi Miquel Martí i Pol a la millor poesia musicada</h1>
      <h2>La cantant rep el guardó per l'adaptació de 'Dona-dindi', de la poeta Rosa Maria Arrazola</h2>
      <address>
        <time datetime="2019-11-13T14:36:21+00:00">13 Nov 2019, 14:36</time>
      </address>
      <p>Clàudia Cabero ha guanyat el XII premi Miquel Martí i Pol a la millor poesia musicada amb <i>Dona-dindi</i>, una adaptació del poema de la poeta Rosa Maria Arrazola. La cançó està inclosa al disc <i>Aorta</i> (U98 Music, 2019) de la cantant barcelonina. El premi del certamen Terra i Cultura, que impulsa el Celler Vall Llach, està dotat amb 5.000 euros i una obra de l'escultor Josep Bofill.</p>
      <figure>
        <img src="https://www.ara.cat/2019/11/08/cultura/cantant-Claudia-Cabero_2340375964_67208917_117x66.jpg"/>
      </figure>
      <p>
        <a href="https://www.ara.cat/cultura/Claudia-Cabero-Aorta_0_2340365965.html">Clàudia Cabero aboca passió i veu en el disc ‘Aorta’</a>
      </p>
      <p>Cabero ha rebut el premi de mans del jurat en un acte que ha tingut lloc aquest dimecres al restaurant El Tros a Barcelona. Les altres quatre composicions finalistes eren les adaptacions de <i>Desplegar-se</i>, de Sònia Moya, a càrrec de Magalí Sare; <i>Pertanyo a la llibertat</i>, d'Enric Casasses, a càrrec d'Eduard Iniesta; <i>Chen la commoció (el Tro)</i>, de Pere Vilanova, a càrrec de Ju, i <i>Llei horària</i>, d'Enric Casasses, a càrrec de Miquel Gil.</p>
      <p>"La Rosa té una manera d’escriure molt pensada per ser dita en veu alta i per ser entesa en una primera lectura. Fa una poesia molt directa. Et quedes amb l’energia que vol transmetre i per això m’hi sento còmoda i m’agrada musicar-la", diu Cabero.<br/><br/>Clàudia Cabero i Rosa Maria Arrazola es van conèixer en un acte on l’una recitava i l’altra cantava. “Allà em va proposar de cantar a la presentació del seu llibre,<i> Buit de març</i> (Viena Editorial, 2017), que estava a punt de sortir”, explica Cabero. Fruit d’aquesta proposta, la cantautora barcelonina va compondre la musicació de <i>Dona-dindi</i> d’Arrazola, i també <i>Després de somiar amb tu</i>, de Joan Margarit, dues de les cançons elegides per Lluís Llach en la fase de 25 semifinalistes del certamen Terra i Cultura, i que formen part del repertori del disc <i>Aorta</i>. Clàudia Cabero havia guanyat abans el Concurs Sons de la Mediterrània 2018, que li va permetre gravar el seu debut discogràfic.</p>
    </article>
  </body>
</html>