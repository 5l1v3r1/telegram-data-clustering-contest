<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Obidi-i-psuvni-v-Asenovgrad-913572"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T14:42:00+00:00"/>
    <meta property="og:title" content="Обиди и псувни в Асеновград"/>
    <meta property="og:description" content="Районен съд - Асеновград постанови присъда, с която призна подсъдимия Петър Н. за виновен в това, че..."/>
  </head>
  <body>
    <article>
      <h1>Обиди и псувни в Асеновград</h1>
      <address>
        <time datetime="2019-11-13T14:42:00+00:00">13 Nov 2019, 14:42</time>
      </address>
      <p>Районен съд - Асеновград постанови присъда, с която призна подсъдимия Петър Н. за виновен в това, че на 2 юли 2017 г. в Асеновград е извършил непристойни действия – отправяне на обиди и псувни по адрес на П. Дж., агресивно поведение и заплюване на П.Дж., като деянието е извършено на обществено място и в присъствието на много хора, грубо нарушаващо обществения ред и изразяващи явно неуважение към обществото, поради което и на основание чл.325 ал.1 от НК, във вр. с чл. 54 ал. 1 от НК, го осъди на наказание шест месеца лишаване от свобода, както и на наказание "Обществено порицание“, което на основание чл.52 от НК да се изпълни с публичното му обявяване чрез поставяне на присъдата на таблото за съобщения в сградата на общината в Бургас и на общината в Асеновград за срок от 15 дни.</p>
      <p>Съдът призна подсъдимия Петър Н. за виновен и в това, че на 2 юли 2017 г. в Асеновград по хулигански подбуди е причинил на П. Дж. лека телесна повреда, изразяваща се в разкъсно-контузна рана в дясната слепоочна област, близо до външния край на дясната вежда, довело до разстройство на здравето извън случаите на чл. 128 и чл. 129 от НК, поради което и на основание чл.131 ал.1 т.12, вр. с чл.130 ал.1 от НК, във вр. с чл. 54 ал. 1 от НК и го осъди на наказание четири месеца лишаване от свобода.</p>
      <p>На основание чл. 23, ал. 1 от НК Районен съд – Асеновград наложи на подсъдимия Петър Н. едно общо най-тежко наказание за горните две престъпления, а именно 6 месеца лишаване от свобода, като на основание чл. 23 ал. 2 от НК присъедини към наложеното най-тежко наказание от шест месеца лишаване от свобода и наказанието “обществено порицание". На основание чл. 66 ал.1 от НК съдът отложи изпълнението на така наложеното на подсъдимия Петър Н. общо най-тежко наказание от шест месеца лишаване от свобода за срок от 3 години, считано от влизане на присъдата в сила. Присъдата подлежи на обжалване и протест в 15-дневен срок пред Пловдивския окръжен съд.</p>
    </article>
  </body>
</html>