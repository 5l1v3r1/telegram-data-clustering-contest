<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/videoen-som-avdekker-lognene/71813694"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:52:37+00:00"/>
    <meta property="og:title" content="Videoen som avdekker løgnene"/>
    <meta property="og:description" content="Overvåkingsopptak slår sprekker i forklaringen til mannen som står tiltalt for drapet på Grace Millane."/>
  </head>
  <body>
    <article>
      <h1>Videoen som avdekker løgnene</h1>
      <h2>Overvåkingsopptak slår sprekker i forklaringen til mannen som står tiltalt for drapet på Grace Millane.</h2>
      <address><time datetime="2019-11-13T14:52:37+00:00">13 Nov 2019, 14:52</time> by <a rel="author">Madeleine Hatlo</a></address>
      <p>Den 27 år gamle mannen som står tiltalt for drapet på Grace Millane (21) under en Tinder-date i desember i fjor, <a href="https://www.dagbladet.no/nyheter/drept-pa-tinder-date/71787942">har hele tida nektet straffskyld i saken</a>.</p>
      <p>Onsdag fikk juryen i rettssalen i Auckland se overvåkingsbilder fra dagene etter dødsfallet, som viser at mannens forklaring begynner å slå sprekker.</p>
      <h3>Hevdet han fikk «blackout»</h3>
      <p>I sitt første politiavhør sa 27-åringen at han hadde forlatt Millane klokka ti på kvelden lørdag 1. desember, og gått videre til en bar for å drikke aleine.</p>
      <p>
        <b>Han hevdet å ha vært så full at han fikk «blackout», og at han ikke kunne huske noen ting fra etter klokka elleve, skrive</b>
        <b>r <a href="https://www.nzherald.co.nz/nz/news/article.cfm?c_id=1&amp;objectid=12284844">New Zealand Herald</a></b>
        <b>.</b>
      </p>
      <p>Dagen etter hevdet han at han sov til klokka ni eller ti, og la merke til at Millane hadde fjernet matchen deres på Tinder da han våknet.</p>
      <p>- Jeg tenkte «Åh, hva skjer her? Jeg må ha gjort noe galt.», sa han i opptaket fra avhøret.</p>
      <p>
        <b>Overvåkingsbilder som har kommet fram tidligere, viser imidlertid at de to kysset utenfor mannens leilighet før de gikk inn sammen. Dette skjedde rundt klokka 21:40 lørdag kveld.</b>
      </p>
      <p>
        <a href="https://www.dagbladet.no/nyheter/backpackeren-grace-22-gikk-inn-pa-et-hotell-i-auckland-sa-forsvant-hun-sporlost/70547080">En uke seinere ble Millanes lik funnet, dumpet i en koffert i et skogområde i nærheten av Auckland.</a>
      </p>
      <p>Obduksjonen har vist at hun døde av trykk mot halsen. Hun skal ha blitt kvalt mens de hadde sex.</p>
      <h3>Dro på ny date neste dag</h3>
      <p>De nye overvåkingsbildene, som du kan se øverst i saken, tyder på at mannens versjon av hendelsesforløpet er langt fra sannheten.</p>
      <p>
        <b>Like etter klokka åtte søndag morgen forlot han leiligheten, og kom tilbake med en stor koffert. Så dro han på et lokalt supermarked og kjøpte vaskeprodukter. Noen timer seinere</b>
        <b> tok han en taxi til en bilutleier, der han leide en bil ut dagen.</b>
      </p>
      <p>På ettermiddagen dro han på en ny date, mens Millanes lik fortsatt lå på rommet hans.</p>
      <figure>
        <img src="https://dbstatic.no/71814592.jpg?imageId=71814592&amp;x=0&amp;y=0&amp;cropw=100&amp;croph=80.753138075314&amp;width=321&amp;height=193"/>
        <figcaption><b>DATE:</b> Her går paret sammen, bare noen timer før dødsfallet var et faktum. Foto: NTB Scanpix Vis mer</figcaption>
      </figure>
      <p>Kvinnen han var på date med fortalte i retten at han var intens, og at han fikk henne til å føle seg så ukomfortabel at hun løy om hvor hun hadde parkert bilen sin, ifølge <a href="https://www.theguardian.com/world/2019/nov/13/grace-millane-trial-jury-shown-cctv-of-accused-transporting-suitcase-with-body-inside">The Guardian</a>.</p>
      <p>Mandagen skal han ha tatt fri fra jobb fordi han fortsatt var fyllesjuk, ifølge forklaringa. Videoen viser at han forlot leiligheten klokka seks om morgenen med to kofferter, og kjørte langs motorveien i retning stedet der liket ble funnet. På veien stoppet han for å kjøpe en spade.</p>
      <p>
        <b>Millanes foreldre og flere politibetjenter gråt i salen da opptakene ble vist, skriver avisa.</b>
      </p>
      <h3>Hevder det var et uhell</h3>
      <p>- Bare to mennesker vet hva som skjedde i det rommet, sa aktor Robin McCoubrey <a href="https://www.dagbladet.no/nyheter/hadde-sex-med-drapstiltalt---jeg-var-livredd/71804636">da rettssaken startet forrige uke</a>.</p>
      <p>- En av dem kan ikke fortelle oss det, og den andre har ikke fortalt sannheten om det som skjedde.</p>
      <p>Tiltaltes forsvar hevder at dødsfallet var et uhell, etter kvelningssex som de begge var med på, og at ingen av dem skal bære skyld for det som skjedde. Det 27-åringen gjorde i etterkant skal ha vært motivert av frykt for å ikke bli trodd.</p>
      <p>
        <b>- Millane døde som et resultat av noe de begge var med på. En handling designet for å øke den seksuelle nytelsen som gikk galt, og førte til at hun døde, sa forsvarer Ian Brookie for ei uke siden.</b>
      </p>
      <p>Aktoratet mener at tiltaltes forklaring er fabrikkert, og har blant annet vist til flere Google-søk han skal ha foretatt i nattestimene, angivelig etter at Millane var død.</p>
      <p>Søkene inkluderte blant annet skogområdet der hun ble funnet. Noen minutter seinere skal han ha sett på porno og tatt flere intime bilder av Millanes lik.</p>
    </article>
  </body>
</html>