<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231864/"/>
    <meta property="og:site_name" content="Українська правда"/>
    <meta property="article:published_time" content="2019-11-13T14:14:25+00:00"/>
    <meta property="og:title" content="Прострілюються 6 разів: Міноборони закупило 70% бракованих бронежилетів"/>
    <meta property="og:description" content="Балістична експертиза показала, що прострілюються 70% бронежилетів, які закуповувало управління матеріального забезпечення Міноборони під керівництвом генерал-майора Дмитра Марченка."/>
  </head>
  <body>
    <article>
      <h1>Прострілюються 6 разів: Міноборони закупило 70% бракованих бронежилетів</h1>
      <address>
        <time datetime="2019-11-13T14:14:25+00:00">13 Nov 2019, 14:14</time>
      </address>
      <p>Балістична експертиза показала, що прострілюються 70% бронежилетів, які закуповувало управління матеріального забезпечення Міноборони під керівництвом генерал-майора Дмитра Марченка.</p>
      <p><b>Джерело:</b> <a href="https://t.me/truba_roman/115">телеграм-канал</a> голови ДБР Романа Труби</p>
      <p><b>Пряма мова:</b> "Шість пуль отримав солдат та вже пойняв, що ми – підораси".</p>
      <p>Ці слова належать генерал-майору, якому ДБР повідомило про підозру.</p>
      <p>Він знав, що бронежилети мають необроблені пластини, які не відповідають технічним вимогам. Знав, що у частині бронежилетів є пластини, по яким не проводилися балістичні випробування, а на частину партії немає протоколів лабораторних випробувань".</p>
      <p><b>Деталі:</b> Труба зазначив, що знаючи про недоліки товару, начальник управління матеріального забезпечення Міноборони генерал-майор Дмитро Марченко не повернув їх, а дав вказівку підлеглим приймати наступні партії.</p>
      <p>Він повідомив, що балістична експертиза, яку провела спеціалізована державна установа, показала, що прострілюються 70% бронежилетів. Фрагмент експертизи – на відео.</p>
      <figure>
        <embed-post data-src="https://t.me/truba_roman/115" data-service="Telegram"/>
      </figure>
      <p>Труба додав, що розслідування не завершено. Будуть нові підозри.</p>
      <p><b>Що було раніше:</b> 11 листопада генерал-майора, начальника управління матеріального забезпечення Міноборони Дмитра Марченка, який підозрюється у закупівлі бракованих бронежилетів, <a href="https://www.pravda.com.ua/news/2019/11/11/7231648/">заарештували </a>з правом внесення 76 мільйонів гривень застави.</p>
      <p>
        <b>Передісторія:</b>
      </p>
      <ul>
        <li>В кінці червня Держбюро розслідувань провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 мільйонів гривень.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Державне бюро розслідувань у липні оприлюднило <a href="https://www.pravda.com.ua/news/2019/07/9/7220426/">розмови</a> працівників Міністерства оборони, які закупили бронежилети "Корсар М3с 1-4 класу захисту" і при цьому знали, що вони прострілюються і не відповідають технічним вимогам.</li>
        <li>Згідно з системою закупівель "Прозорро", на початку року Міноборони лише раз купувало бронежилети – у ТОВ "Наукове виробниче підприємство "ТЕМП-3000".</li>
        <li>5 листопада директор ДБР <a href="https://www.pravda.com.ua/news/2019/11/5/7231076/">Роман Труба </a>повідомив, що слідчі оголосили про підозри п’ятьом високопосадовцям Міноборони у справі про закупівлю неякісних бронежилетів.</li>
        <li>За даними слідства, саме генерал-майор Марченко за попередньою змовою з ще чотирма посадовцями закупили 11 тисяч неякісних бронежилетів "Корсар МЗс-1-4" на загальну суму близько 100 мільйонів гривень.</li>
      </ul>
      <related>
        <a href="https://www.pravda.com.ua/news/2019/11/12/7231739/"/>
        <a href="https://www.pravda.com.ua/columns/2019/11/12/7231715/"/>
        <a href="https://www.pravda.com.ua/news/2019/11/11/7231648/"/>
      </related>
    </article>
  </body>
</html>