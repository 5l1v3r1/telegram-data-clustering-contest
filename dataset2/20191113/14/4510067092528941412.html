<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/dacian-foncea-nu-mai-e-sef-la-spitalul-municipal-consiliul-de-administratie-l-a-revocat-din-functie-la-initiativa-primarului-ilie-bolojan-152770.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T14:25:00+00:00"/>
    <meta property="og:title" content="Dacian Foncea nu mai e şef la Spitalul Municipal: Consiliul de Administraţie l-a revocat din funcţie, la iniţiativa primarului Ilie Bolojan!"/>
    <meta property="og:description" content="Practicant al unui stil de conducere pe care subalternii îl caracterizau drept „smucit” şi protagonist în mai multe scandaluri cu anumiţi medici, Dacian Foncea a fost revocat din funcţia de manager al Spitalului Municipal în cadrul unei şedinţe a Consiliului de Administraţie, decizia fiind propusă chiar de primarul Ilie Bolojan. Succesorul lui Foncea va fi fosta directoare economică Maria Silaghi, care l-a şi precedat ca manager interimar."/>
  </head>
  <body>
    <article>
      <h1>Dacian Foncea nu mai e şef la Spitalul Municipal: Consiliul de Administraţie l-a revocat din funcţie, la iniţiativa primarului Ilie Bolojan!</h1>
      <address><time datetime="2019-11-13T14:25:00+00:00">13 Nov 2019, 14:25</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Dacian-Foncea-cu-Maria-Silaghi_13112019.JPG"/>
        <figcaption>Succesorul lui Foncea va fi fosta directoare economică Maria Silaghi, care l-a şi precedat ca manager interimar</figcaption>
      </figure>
      <p>Economistul Dacian Foncea, numit în funcţie de primarul Ilie Bolojan în primăvara anului trecut ca urmare a câştigării unui concurs, a încetat să fie, de miercuri, manager al Spitalului Clinic Municipal dr. Gavril Curteanu din Oradea.</p>
      <p><b>BIHOREANUL </b>a aflat că într-o şedinţă extraordinară a Consiliului de Administraţie al unităţii, cel care a propus revocarea din funcţie a managerului Dacian Foncea, a fost chiar primarul Ilie Bolojan.</p>
      <p>"Domnul primar a considerat că domnul Foncea a provocat prea multe scandaluri. Nu aşa se conduce, cu scandal, cum a făcut dl. Foncea, indiferent câte probleme şi de ce fel ar fi găsit în spital. Trebuia să le rezolve, nu să scrie comunicate de presă prin care să alimenteze scandaluri", a declarat <b>BIHOREANULUI </b>o sursă din cadrul CA.</p>
      <p>Potrivit acesteia, la şedinţă au participat toţi cei cinci membri ai Consiliului de Administraţie al spitalului, de la preşedintele Dorel Dulău (şeful Compartimentului Management Spitale din cadrul Primăriei Oradea), până la reprezentanţii Consiliului Local şi ai Primăriei (dr. Hadrian Borcea), ai Facultăţii de Medicină şi Farmacie din Oradea (dr. Felicia Marcu) şi Ministerului Sănătăţii (dr. Daniela Rahotă, şefa Direcţiei de Sănătate Publică).</p>
      <p>Sursele <b>BIHOREANULUI </b>afirmă, de asemenea, că funcţia de manager al Spitalului Municipal dr. Gavril Curteanu va fi preluată, provizoriu, de economista Maria Silaghi, fostă directoare economică şi predecesoare a lui Dacian Foncea.</p>
      <p>
        <i>Vom reveni cu detalii!</i>
      </p>
    </article>
  </body>
</html>