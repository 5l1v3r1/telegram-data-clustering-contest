<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/inegolun-ilk-kaykay-parki-hizmete-acildi-214952h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T14:50:51+00:00"/>
    <meta property="og:title" content="İnegöl'ün ilk kaykay parkı hizmete açıldı"/>
    <meta property="og:description" content="İnegöl Belediyesi, gençlerin yoğun talebi üzerine projelendirdiği kaykay parkı hizmete açtı."/>
  </head>
  <body>
    <article>
      <h1>İnegöl'ün ilk kaykay parkı hizmete açıldı</h1>
      <h2>İnegöl Belediyesi, gençlerin yoğun talebi üzerine projelendirdiği kaykay parkı hizmete açtı.</h2>
      <address>
        <time datetime="2019-11-13T14:50:51+00:00">13 Nov 2019, 14:50</time>
      </address>
      <p>Başlangıç seviyesindeki parkura açılışla birlikte gençlerin ilgisi yoğun olurken, Başkan Taban yapılacak gözlemlere göre şehrin farklı noktalarına da benzer alanların yapılabileceğini söyledi.</p>
      <p>İnegöl Belediyesi, Belediye Başkanı Alper Taban’ın seçim beyanları arasında da yer alan Kaykay Parkın (Skate Park) yapımını tamamladı. Özellikle gençlerin yoğun şekilde talebi üzerine programa alınan kaykay park, Bursa-Ankara karayolu üzerinde Şehir Parkı ikinci etabı içerisinde hayata geçirildi.</p>
      <p>
        <b>GENÇLERİMİZ İÇİN FIRSATLAR OLUŞTURMAK İSTİYORUZ</b>
      </p>
      <p>600 m2 alan üzerinde planlanan kaykay park, 40*15 m ölçülerinde beton zemin üzerine kuruldu. Panel çit uygulamasıyla etrafı korunaklı hale getirilen alanın açılış töreni bugün 15.00’da gerçekleştirildi. Törende konuşan Belediye Başkanı Alper Taban, gençlere fırsatlar sunmak adına farklı projelerin hayat bulacağını ifade ederek; “Bugün Süleymaniye Mahallemizin 6 Eylül Caddesinde Ankara yolu üzerindeki Şehir Parkımız içerisinde Kaykay Pistimizi hayata geçiriyoruz. Genç kardeşlerimizi, öğrencilerimizi, sporcularımızı önemsiyoruz. Onlar için de fırsat ve imkanlar oluşturmak istiyoruz. Bu fırsat ve imkanlar dediğimizi de tabi sadece bunu kaykay pisti olarak düşünmemek lazım; beyanlarımız içerisine de aldığımız Heyecan Park gibi, spor alanları gibi, kültür imkanları gibi, yeni eğitim alanları gibi pek çok alanda onlar için güzellikleri hayata geçirmek istiyoruz” dedi.</p>
      <p>
        <b>GENÇ BİR NÜFUSA SAHİBİZ</b>
      </p>
      <p>Şehrimiz genç ve dinamik bir nüfusa sahip olduğuna da vurgu yapan Taban, “Yaklaşık 140-150 bin bandında 35-40 yaş altı insan olduğunu görüyoruz. Üretken, çalışan, sporcu kimliği olan bir şehirden bahsediyoruz. Beraberinde sadece öğrenci dediğimizde 65 bin nüfustan bahsediyoruz. Pek çok vilayete eşdeğer nüfuslar bunlar. Dolayısıyla hal böyle olunca bu üretkenliği faydaya çevirebilir miyiz? Katma değere dönüştürebilir miyiz? Noktasında çalışıyoruz. Hayat boşluk kabul etmiyor. Gerçekten zamanımızı boşa alıp götüren her türlü konuyu hayatımızdan nasıl çıkartırız düşüncesiyle ekibimizle birlikte bir dizi planlamalar yapmıştık. Bunlardan biri de kaykay pistinin hayata geçirilmesiydi. Bugün hamdolsun burada başlangıç seviyesinde olan bir parkuru hayata geçirmiş oluyoruz. Genç kardeşlerimiz buranın yapımını başından bu yana merakla bekliyordu. Burada gördüğünüz ekipmanlar tamamen profesyonel ekipmanlar. Bunlar sayesinde iniş ve çıkışlar güvenli şekilde gerçekleştiriliyor. Tabi bu spor biraz adrenalin ve risk içeren bir spor. Ama gençlerimiz de bunu seviyorlar, arzu ediyorlar ve istiyorlar. Kontrollü şekilde bunu yaptıklarını da görüyoruz” diye konuştu.</p>
      <p>
        <b>ŞEHİR PARKI SOSYAL MEKAN HALİNE DÖNÜŞTÜRÜLEBİLİR</b>
      </p>
      <p>Taban, kaykay parkın yapıldığı alanın da çok önemli bir lokasyon olduğunu belirterek şöyle devam etti: “Çok kıymetli bir alan üzerindeyiz. Anayol üzerinden çok ciddi araç sirkülasyonu olduğunu görüyoruz. Bu alanda daha da güzellikler yapılabilir. Çekim merkezi haline dönüştürülebilir. Yol güzergahından geçen insanların mola verecekleri çok güzel sosyal mekanlar haline dönüşebilir. Ben öncelikle bu hizmetin hayırlı olmasını diliyorum. Buradaki gözlemler neticesinde bunu şehrin farklı lokasyonlarına da yayabileceğimizi düşünüyoruz.”</p>
      <p>Konuşma sonrası davetliler ve kaykay yapan gençlerle birlikte kurdele kesilerek açılış tamamlandı. Daha sonra program gençlerin kaykay gösterileri ve ikramlarla devam etti.</p>
    </article>
  </body>
</html>