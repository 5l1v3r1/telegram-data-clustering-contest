<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/procurorul-mircea-negulescu-a-fost-pus-sub-urmarire-penala-in-doua-noi-dosare-18578702"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T14:46:22+00:00"/>
    <meta property="og:title" content="Procurorul Mircea Negulescu a fost pus sub urmărire penală în două noi dosare"/>
    <meta property="og:description" content="Procurorul Mircea Negulescu, zis Portocală, a fost pus sub urmărire penală în două noi dosare, de către Secţia pentru Investigarea Infracţiunilor din Justiţie, au declarat, pentru MEDIAFAX, surse judiciare."/>
  </head>
  <body>
    <article>
      <h1>Procurorul Mircea Negulescu a fost pus sub urmărire penală în două noi dosare</h1>
      <address>
        <time datetime="2019-11-13T14:46:22+00:00">13 Nov 2019, 14:46</time>
      </address>
      <p>Procurorul Mircea Negulescu, zis Portocală, a fost pus sub urmărire penală în două noi dosare, de către Secţia pentru Investigarea Infracţiunilor din Justiţie, au declarat, pentru MEDIAFAX, surse judiciare.</p>
      <p>Surse judiciare au declarat că Negulescu a fost pus sub urmărire pentru modul în care au fost instrumentate două dosare la DNA Ploieşti, atunci când lucra la această structură de parchet.</p>
      <p>Negulescu are calitatea de inculpat într-un dosar care vizează instrumentarea unei cauze în care a fost cercetat fostul deputat Vlad Cosma.</p>
      <p>În alt dosar, Negulescu are calitatea de suspect şi are legătură cu o cauză a procurorului Daniel Bucur.</p>
      <p>Mircea Negulescu e urmărit penal, într-un alt dosar, pentru participaţie improprie, sub forma complicităţii, la săvârşirea infracţiunii de inducere în eroare a organelor judiciare şi complicitate la infracţiunea de represiune nedreaptă. El are, alături de procurorul Lucian Onea, interdicţie de a-şi exercita profesia de procuror.</p>
      <p>Într-un alt dosar, Negulescu, împreună cu Onea, sunt cercetaţi pentru falsificarea unor liste cu martori în cadrul unei anchete.</p>
      <p>Potrivit unor surse judiciare, este vorba despre o sesizare întocmită de către fostul deputat Vlad Cosma pe numele unui cetăţean din Chişinău, Serghei Petruş. Vlad Cosma ar fi fost ameninţat de către Lucian Onea că îi va întocmi dosar penal surorii acestuia, Andreei Cosma. Ulterior, Vlad Cosma a declarat public că Serghei Petruş nu există.</p>
    </article>
  </body>
</html>