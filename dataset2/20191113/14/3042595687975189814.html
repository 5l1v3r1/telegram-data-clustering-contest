<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/handler-om-a-gripe-sjansen/71813507"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:19:26+00:00"/>
    <meta property="og:title" content="- Handler om å gripe sjansen"/>
    <meta property="og:description" content="Ørjan Nyland fikk sine første minutter i Premier League for Aston Villa sist helg. Nå håper han på mer spilletid."/>
  </head>
  <body>
    <article>
      <h1>- Handler om å gripe sjansen</h1>
      <h2>Ørjan Nyland fikk sine første minutter i Premier League for Aston Villa sist helg. Nå håper han på mer spilletid.</h2>
      <address><time datetime="2019-11-13T14:19:26+00:00">13 Nov 2019, 14:19</time> by <a rel="author">Christian Grieg Sander</a></address>
      <p>ULLEVAAL (Dagbladet): Søndag ettermiddag fikk Ørjan Nyland sine første minutter i Premier League.</p>
      <p>Det var mot byrival Wolverhampton at Aston Villa-keeper Jed Steer ble skadet tidlig i kampen. På benken satt Ørjan Haaskjold Nyland.</p>
      <p>Den tidligere Molde-spilleren har vært tålmodig og spilt fotballen på Aston Villa sitt U21-lag denne sesongen. Han sier det var ekstra deilig når muligheten først dukket opp.</p>
      <p>- Det var veldig gøy. Muligheten kom kanskje litt tidligere en antatt, men jeg har følt meg klar lenge. Plutselig var sjansen der, så det handlet bare om å gripe den, forteller Nyland til Dagbladet.</p>
      <p>Siste A-lags kamp for Nyland var mot Presten i desember 2018.</p>
      <h3>Stor konkurranse</h3>
      <p>Nyland blir av mange sett på som tredjevalget på keeperplass for Aston Villa, bak veteran Tom Heaton og mannen som Nyland erstattet på søndag Jed Steer.</p>
      <p>
        <b>Tom Heaton som er førstekeeper, var ikke med i troppen grunnet en skade. Da neste mann i rekken Jed Steer ble skadet drøyt sju minutter ut i kampen, dukket muligheten opp for Nyland.</b>
      </p>
      <p>- Det handler om å gjøre jobben hver dag og vise at man kan stå. Det følte jeg at jeg gjorde på søndag, sier Nyland.</p>
      <p>Med Jed Steer ute en god stund, og en Tom Heaton som er småskadet, øyner Nyland gode muligheter for spilletid den kommende tiden.</p>
      <p>- Nå er én keeper skadet og kommer nok til å være borte en stund. Så det blir jeg og Tom Heaton som kommer til å kjempe om den plassen, forteller Nyland.</p>
      <h3>Dårlig tidspunkt</h3>
      <p>
        <i>- Denne landslagssamlinga kom kanskje på et litt dårlig tidspunkt siden det er mye skader i klubblaget?</i>
      </p>
      <p>- Alt er relativt. Skader kan ta lengre tid en antatt, så du vet aldri. Det har vært forespeilet at Heaton skal være ute i to til tre uker. Det handler om å være klar når muligheten dukker opp, forteller Nyland.</p>
      <p>
        <b>Nyland sier han ikke har fått noen konkrete signaler på at han er keeperen som skal bli satset på framover, men sier at klubben har klare mål og ambisjoner for ham.</b>
      </p>
      <p>- De sater på meg i den grad at de vil at jeg skal være der. De har klare mål for meg, og mener jeg er en Premier League-keeper, forteller Nyland.</p>
    </article>
  </body>
</html>