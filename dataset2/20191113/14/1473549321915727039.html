<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/australia-kardynal-george-pell-zlozyl-odwolanie-sad-najwyzszy-je-rozpatrzy-watykan-deklaruje-zaufanie-do-sedziow,984926.html"/>
    <meta property="og:site_name" content="TVN24"/>
    <meta property="article:published_time" content="2019-11-13T14:02:00+00:00"/>
    <meta property="og:title" content="Ostatnia szansa dla kardynała skazanego za pedofilię. Watykan &quot;ma zaufanie&quot; do sędziów"/>
    <meta property="og:description" content="Sąd Najwyższy Australii zgodził się rozpatrzyć odwołanie złożone przez kardynała George'a Pella. Komentując tę decyzję, Watykan oświadczył w środę, że ma zaufanie do australijskiego wymiaru sprawie..."/>
  </head>
  <body>
    <article>
      <h1>Ostatnia szansa dla kardynała skazanego za pedofilię. Watykan "ma zaufanie" do sędziów</h1>
      <address><time datetime="2019-11-13T14:02:00+00:00">13 Nov 2019, 14:02</time> by <a rel="author">asty/adso,rzw</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/67320995-7958-42e1-a68e-fc2e5c6f4d75.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/fa1ccba8-2e2a-4e4e-be45-001615c9f28a-480p.mp4"/>
          <figcaption>Sąd Najwyższy zgodził się rozpatrzyć odwołanie Pella</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/74563ba21a90da13dacf2a73e3ddefa7/de291da4-e3c1-4e9b-8087-faab74cc5962-480p.mp4"/>
          <figcaption>"W tej sprawie nie można milczeć i udawać, że nic się nie...</figcaption>
        </figure>
        <figcaption>Sąd Najwyższy zgodził się rozpatrzyć odwołanie kardynała George'a Pella<cite>Foto: Reuters | Video: Reuters</cite></figcaption>
      </slideshow>
      <h3>Sąd Najwyższy Australii zgodził się rozpatrzyć odwołanie złożone przez kardynała George'a Pella. Komentując tę decyzję, Watykan oświadczył w środę, że ma zaufanie do australijskiego wymiaru sprawiedliwości. Skazany na sześć lat więzienia za czyny pedofilii były prefekt watykańskiego Sekretariatu do spraw Ekonomii przebywa w zakładzie karnym od marca.</h3>
      <p>Decyzję Sądu Najwyższego w Canberze ogłoszono w środę miejscowego czasu. Zaznaczono, że tym samym były watykański "minister finansów", który od początku zapewnia, że jest niewinny, otrzymał ostatnią szansę.</p>
      <related>
        <a href="https://www.tvn24.pl/wiadomosci-ze-swiata,2/apelacja-kardynala-odrzucona-skazany-na-szesc-lat-za-pedofilie-pozostanie-w-wiezieniu,962727.html"/>
      </related>
      <p>Według lokalnych mediów rozprawa odbędzie się zapewne w przyszłym roku, a australijski kardynał, do niedawna bliski współpracownik papieża Franciszka, będzie czekał na nią w więzieniu w Melbourne.</p>
      <h3>Watykan "potwierdza zaufanie"</h3>
      <p>Watykan oświadczył w środę, że ma zaufanie do wymiaru sprawiedliwości w Australii. <br/><br/>- Stolica Apostolska, potwierdzając swoje zaufanie do australijskiego wymiaru sprawiedliwości, przyjmuje do wiadomości decyzję australijskiego Sądu Najwyższego o przyjęciu apelacji, złożonej przez kardynała George'a Pella, świadoma, iż zawsze zapewniał o swej niewinności - oświadczył dyrektor watykańskiego biura prasowego Matteo Bruni.<br/><br/>- Przy tej okazji Stolica Apostolska powtarza po raz kolejny, że jest blisko z tymi, którzy ucierpieli z powodu nadużyć ze strony przedstawicieli duchowieństwa - dodał rzecznik Watykanu.</p>
      <h3>Skazany za czyny pedofilii</h3>
      <related>
        <a href="https://www.tvn24.pl/wiadomosci-ze-swiata,2/skazany-za-pedofilie-kardynal-zlozyl-apelacje,970127.html"/>
      </related>
      <p>78-letni kardynał George Pell jest najwyższym dostojnikiem Kościoła, skazanym za pedofilię. <a href="https://www.tvn24.pl/wiadomosci-ze-swiata,2/australia-kardynal-george-pell-skazany-na-wiezienie-za-pedofilie,917852.html">Otrzymał wyrok, gdy uznano go winnym napaści seksualnej na dwóch 13-letnich chłopców z chóru w zakrystii katedry w Melbourne w 1996 roku</a>. Był wtedy metropolitą tego miasta.</p>
      <p><a href="https://www.tvn24.pl/wiadomosci-ze-swiata,2/pedofilia-w-kosciele-kardynal-george-pell-zlozyl-apelacje-sad-ja-odrzucil,962727.html">W sierpniu wyrok sześciu lat, wydany na początku tego roku, utrzymał sąd apelacyjny stanu Wiktoria</a>. Akt oskarżenia sporządzono na podstawie zeznań jednej z ofiar; drugi mężczyzna zmarł przed kilkoma laty.</p>
      <p>Sąd pierwszej instancji orzekł w marcu, że kardynał Pell będzie mógł ubiegać się o przedterminowe zwolnienie w październiku 2022 roku, gdy będzie miał 81 lat.</p>
      <p>Dostojnik, urodzony w 1941 r. w australijskim Ballarat, był biskupem pomocniczym Melbourne w latach 1987-1996, a następnie do 2001 r. metropolitą tego miasta.</p>
      <p>W latach 2001-2014 był arcybiskupem metropolitą Sydney, mianowanym kardynałem przez Jana Pawła II. Franciszek mianował go w 2013 roku członkiem Rady Kardynałów, a rok później prefektem Sekretariatu ds. Ekonomii Stolicy Apostolskiej.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/fe6599de-2728-4e91-9772-2ded94340854.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>George Pell był mianowany kardynałem przez Jana Pawła II<cite>Źródło: Reuters</cite></figcaption>
      </figure>
      <h3>Zdymisjonowany przez papieża Franciszka</h3>
      <p>Początkowo australijski wymiar sprawiedliwości prowadził śledztwo w jego sprawie w związku z zarzutami tuszowania czynów wykorzystywania i wysłuchał jego zeznań, w których zapewniał, że nie wiedział o takich zdarzeniach w swojej diecezji.</p>
      <p>W 2017 roku kardynał Pell został formalnie oskarżony o czyny seksualnego wykorzystania nieletnich. Papież urlopował go na czas procesu, a później zdymisjonował go.</p>
      <p>Gdy na początku tego roku został uznany jednomyślnie winnym pedofilii przez ławę przysięgłych sądu pierwszej instancji, otrzymał od Franciszka zakaz publicznego pełnienia posługi i kontaktów z nieletnimi.</p>
      <p>Jak tłumaczył wtedy Watykan, są to "środki zapobiegawcze", zastosowane w oczekiwaniu na definitywne potwierdzenie faktów. Wyjaśniono, że Stolica Apostolska przyjmuje do wiadomości wyrok pierwszej instancji.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/wraca-sprawa-odszkodowania-dla-ofiary-ksiedza-petycja-o-zmiane-sedziow,984116.html"/>
        <a href="https://www.tvn24.pl/wiadomosci-ze-swiata,2/synod-za-mozliwoscia-wyswiecania-na-ksiezy-zonatych-stalych-diakonow,980770.html"/>
        <a href="https://www.tvn24.pl/pomorze,42/byly-ministrant-chce-odszkodowania-od-kurii-biskup-zeznawal-przed-sadem,980109.html"/>
        <a href="https://fakty.tvn24.pl/r/sprawa-pedofilii-z-filmu-tylko-nie-mow-nikomu-zeznawal-biskup-tyrawa,980089.html"/>
        <a href="https://www.tvn24.pl/wiadomosci-ze-swiata,2/australijskie-media-protestuja-gazety-ocenzurowane,979160.html"/>
      </related>
    </article>
  </body>
</html>