<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/tilbake-til-norge/71815753"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T14:25:07+00:00"/>
    <meta property="og:title" content="Tilbake til Norge"/>
    <meta property="og:description" content="Legger ut på verdensturné i 2020."/>
  </head>
  <body>
    <article>
      <h1>Tilbake til Norge</h1>
      <h2>Legger ut på verdensturné i 2020.</h2>
      <address><time datetime="2019-11-13T14:25:07+00:00">13 Nov 2019, 14:25</time> by <a rel="author">Vilde Holta Røssland</a></address>
      <p>Fredag 1. mai 2020 returnerer <a href="https://www.dagbladet.no/kultur/harry-styles-latterliggjores-etter-denne-innspillinga/67465037">Harry Styles (25)</a> til Norge, når han igjen blir å se på scenen i Oslo Spektrum.</p>
      <p>Oslo-konserten er en del av verdensturneen «Love On Tour».</p>
      <p>Det skriver Live Nation i en pressemelding, der det opplyses om at billettene til konserten er i salg fra fredag 22. november klokka 10.00.</p>
      <h3>Solosuksess</h3>
      <p>Harry Styles slo for alvor gjennom i boybandet One Direction i 2010, men i 2015 <a href="https://www.dagbladet.no/kultur/hevder-one-direction-splittes/60649701">gikk gruppa hver til sitt</a>.</p>
      <p>To år seinere, <a href="https://www.dagbladet.no/kultur/det-spors-om-ikke-harry-styles-er-one-direction-medlemmet-med-den-mest-kunsterisk-lysende-fremtiden-foran-seg/67597002">i 2017, satset han på en solokarriere</a> - og kan trygt sies å ha gjort suksess også på egen hånd.</p>
      <p>Soloalbumet «Harry Styles» fikk gode anmeldelser verden over, og en <a href="https://www.dagbladet.no/kultur/det-spors-om-ikke-harry-styles-er-one-direction-medlemmet-med-den-mest-kunsterisk-lysende-fremtiden-foran-seg/67597002">firer på terningen av Dagbladets anmelder</a> - som skrev at Styles trolig var «det One Direction-medlemmet med den mest kunstnerisk lysende framtida foran seg».</p>
      <p>
        <b>Siden har han blant annet toppet Billboard 200 i USA med over 230 000 solgte album digitalt og 193 000 fysiske album. Han har også toppet listene i over 20 land.</b>
      </p>
      <h3>Solgte ut Spektrum</h3>
      <p>Sist Styles var i Oslo, i 2018, <a href="https://www.dagbladet.no/kultur/one-direction-harrys-musikalske-hamskifte/69638034">solgte han ut Oslo Spektrum</a>, og det er ikke utenkelig at han vil gjøre det igjen.</p>
      <p>Dagbladets anmelder trillet den gang en firer på terningen, og skrev at «det musikalske hamskiftet kler ham».</p>
      <p>«Hvem hadde vel trodd et gammelt boyband-medlem skulle bli til en ganske så ålreit ambassadør for den slags voksenpop?» lød anmeldelsen.</p>
    </article>
  </body>
</html>