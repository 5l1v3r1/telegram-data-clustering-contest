<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/13/grease-il-tour-parte-da-tolentino-marconi-il-vaccaj-e-la-nostra-casa/1324479/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-13T14:01:50+00:00"/>
    <meta property="og:title" content="Grease, il tour parte da Tolentino Marconi: «Il Vaccaj è la nostra casa»"/>
    <meta property="og:description" content="MUSICAL - Lo spettacolo prodotto da Compagnia della Rancia in programma nel weekend. Poi Teatro Olimpico di Roma, tappe in tante altre città per arrivare sino a Milano"/>
  </head>
  <body>
    <article>
      <h1>Grease, il tour parte da Tolentino Marconi: «Il Vaccaj è la nostra casa»</h1>
      <h2>MUSICAL - Lo spettacolo prodotto da Compagnia della Rancia in programma nel weekend. Poi Teatro Olimpico di Roma, tappe in tante altre città per arrivare sino a Milano</h2>
      <address><time datetime="2019-11-13T14:01:50+00:00">13 Nov 2019, 14:01</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F13%2Fgrease-il-tour-parte-da-tolentino-marconi-il-vaccaj-e-la-nostra-casa%2F1324479%2F">Condividi803</a><a href="https://twitter.com/intent/tweet?text=Grease%2C+il+tour+parte+da+Tolentino++Marconi%3A+%C2%ABIl+Vaccaj+%C3%A8+la+nostra+casa%C2%BB&amp;url=https%3A%2F%2Fwww.cronachemaceratesi.it%2F2019%2F11%2F13%2Fgrease-il-tour-parte-da-tolentino-marconi-il-vaccaj-e-la-nostra-casa%2F1324479%2F">Tweet</a>Email803 Condivisioni</p>
      <p> </p>
      <p> </p>
      <p>
        <b>Presentato questa mattina sul palcoscenico del teatro Vaccaj, che ospita il riallestimento dello spettacolo, il nuovo e giovanissimo cast di Grease il Musical, che aprirà il tour 2019/20 proprio da Tolentino. Il regista e direttore artistico Saverio Marconi si è detto entusiasta di lavorare con un gruppo di giovani talentuosi come questo cast, tra conferme e nuovi arrivi.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/Saverio-Marconi-325x298.jpg"/>
        <figcaption>Saverio Marconi</figcaption>
      </figure>
      <p>«Il Vaccaj è da sempre la casa di Compagnia della Rancia – ha dichiarato – e anche se sappiamo che portare in scena qui gli spettacoli implica un impegno economico per la compagnia, vista la limitata capienza della sala, siamo ben felici di farlo, perché è un modo per ricambiare l’affetto che questa città ci dimostra ad ogni recita». Presente anche l’assessore Fausto Pezzanesi che ha sottolineato come le eccellenze spesso possano nascere dalla piccole realtà e che è un vanto per l’Amministrazione Comunale di Tolentino poter ospitare al Vaccaj tre recite sold out dello spettacolo, al pari di grandi città come Roma o Milano. In Italia, il musical di Jim Jacobs e Warren Casey, prodotto da Compagnia della Rancia con la regia di Saverio Marconi, in più di 20 anni sui palcoscenici di ogni Regione, è un fenomeno che si conferma ogni sera, con più di 1.800 repliche per oltre 1.870.000 spettatori a teatro e torna in tour nei principali teatri italiani nella stagione 2019/2020: si parte il 15-16-17 novembre per un weekend che si preannuncia tutto esaurito (pochissimi posti ancora disponibili) al teatro Vaccaj di Tolentino, sede storica di Compagnia della Rancia, dove lo spettacolo ha festeggiato le 500 repliche nell’aprile 2002. Lo spettacolo arriverà al Teatro Olimpico di Roma dal 19 novembre al 1 dicembre; seguono tante altre città in tutta Italia (tour completo su <a href="http://www.grease.musical.it/">www.grease.musical.it</a>) per poi concludere la stagione al teatro della Luna di Milano dal 12 marzo al 5 aprile 2020.</p>
      <figure>
        <img src="https://cdn.cronachemaceratesi.it/wp-content/uploads/2019/11/SANDY_DANNY_fotoGiuliaMarangoni_Garage26-325x379.jpg"/>
      </figure>
      <p>Nella stagione 2019-2020 Grease Il Musical porta sul palcoscenico due nuovi protagonisti, giovani e talentuosi interpreti. Danny Zuko ha il volto di<b> Simone Sassudelli</b>; classe 1995, formatosi alla Sdm – Scuola del Musical di Milano. Si perfeziona negli Stati Uniti, dove frequenta alcune tra le migliori accademie teatrali e lavora in importanti produzioni come West Side Story, Victor Victoria, The Producers, Oliver. Al suo fianco, nel ruolo di Sandy, <b>Francesca Ciavaglia</b>, 23 anni diplomata alla Bernstein School of Musical Theatre di Bologna di Shawna Farrell, al suo primo ruolo da protagonista. Grease, con la sua colonna sonora elettrizzante da Summer Nights a You’re the One That I Want e le coreografie irresistibili, piene di ritmo ed energia, ha fatto innamorare (e ballare) intere generazioni, ed è stato capace di divenire fenomeno pop, sempre più vivo nella nostra estetica quotidiana, con personaggi diventati vere e proprie icone generazionali: un gruppo coinvolgente, capitanato da Danny Zuko (Simone Sassudelli), il leader dei T-Birds, innamorato di Sandy (Francesca Ciavaglia), la ragazza acqua e sapone come Sandra Dee e Doris Day, che arriva a Rydell e, per riconquistare Danny dopo un flirt estivo, si trasforma diventando sexy e irresistibile. Insieme a loro, l’esplosivo Kenickie, (Giorgio Camandona) la ribelle e spigolosa Rizzo (Eleonora Lombardo), i T-Birds, le Pink Ladies, gli studenti dell’high school più celebre e un particolarissimo “angelo” (Nick Casciaro).</p>
    </article>
  </body>
</html>