<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/teslina-nova-tovarna-bo-v-nemciji"/>
    <meta property="og:site_name" content="Primorske novice"/>
    <meta property="article:published_time" content="2019-11-13T14:53:05+00:00"/>
    <meta property="og:title" content="Teslina nova tovarna bo v Nemčiji"/>
    <meta property="og:description" content="Ameriški proizvajalec električnih avtomobilov Tesla bo tovarno za proizvodnjo avtomobilov za evropski trg zgradil v Nemčiji, je po poročanju francoske tiskovne agencije AFP sporočil prvi mož družbe Elon Musk. Nova tovarna naj bi stala blizu novega berlinskega letališča, kjer bodo zgradili tudi inženirski in oblikovalski center."/>
  </head>
  <body>
    <article>
      <h1>Teslina nova tovarna bo v Nemčiji</h1>
      <address><time datetime="2019-11-13T14:53:05+00:00">13 Nov 2019, 14:53</time> by <a rel="author">STA</a></address>
      <p>
        <b>Ameriški proizvajalec električnih avtomobilov Tesla bo tovarno za proizvodnjo avtomobilov za evropski trg zgradil v Nemčiji, je po poročanju francoske tiskovne agencije AFP sporočil prvi mož družbe Elon Musk. Nova tovarna naj bi stala blizu novega berlinskega letališča, kjer bodo zgradili tudi inženirski in oblikovalski center.</b>
      </p>
      <figure>
        <img src="https://static.primorske.si/foto/highres/gnweb/719617_254-polnilnice2.jpg"/>
        <figcaption>Foto: STA</figcaption>
      </figure>
      <p><b>SAN FRANCISCO</b> &gt; Kot je ob prevzemu prestižne nagrade zlati volan, ki jo je prejel Teslin model 3, v torek povedal <b>Elon Musk</b>, je eden pomembnejših razlogov za izbiro Nemčije inženirsko znanje, po katerem slovi ta država. “V Berlinu bomo postavili tudi inženirski in oblikovalski center, saj ima Berlin po mojem mnenju eno najboljših umetnosti na svetu,” je dodal.</p>
      <p>Odločitev o lokaciji nove tovarne je pomembna novica za Teslo, ki je oktobra zagnal tudi proizvodnjo v svoji kitajski tovarni. Kdaj bo v tej fazi berlinska tovarna, Musk ni razkril, po neuradnih informacijah AFP pa v Tesli zagon proizvodnje v Berlinu načrtujejo za leto 2021.</p>
      <h3>Izdelovali bodo avtomobile, baterije in pogonske sklope</h3>
      <p>V nemški tovarni, ki naj bi po neuradnih informacijah zagotovila do 7000 novih delovnih mest, bodo izdelovali avtomobile, baterije in pogonske sklope. Prvi avtomobil, ki bo zasedel proizvodnje linije, bo novi model Y, ki naj bi na ameriške ceste zapeljal prihodnje poletje.</p>
      <p>Nemški gospodarski minister <b>Peter Altmaier</b> je Teslino odločitev po poročanju nemške tiskovne agencije dpa označil kot pomemben mejnik v postopku prehoda na električno mobilnost v Evropi. Kot je povedal, o državnih subvencijah s predstavniki Tesle še niso govorili.</p>
      <p>Altmaier si sicer že nekaj časa prizadeva za širšo evropsko iniciativo za proizvodnjo baterijskih celic, ki so ključne za proizvodnjo električnih avtomobilov. V preteklosti je med drugim predstavil pobudo, v sklopu katere bi nemška vlada namenila milijardo evrov za razvoj tovarne baterij za električne avtomobile v Nemčiji do leta 2024. O podobni iniciativi razmišljajo tudi v Franciji.</p>
      <h3>Sivi lasje konkurentov</h3>
      <p>Teslina neposredna prisotnost na nemškem trgu bi lahko po ocenah analitikov sicer povzročila precej sivih las konkurentom, kot so Volkswagen, BMW in Daimler. Ti napovedujejo obsežna vlaganja v razvoj električnih vozil, a na tem področju za Teslo še vedno precej zaostajajo.</p>
      <p>Tesla je v tretjem četrtletju ustvaril 143 milijonov dolarjev čistega dobička, kar je presenetilo analitike, ki so pričakovali izgubo. Zaradi obsežnih investicij se Tesla, katerega avtomobile je od avgusta mogoče naročiti tudi v Sloveniji, namreč že od samega začetka bori z rdečimi številkami. Dobiček v tretjem četrtletju je posledica znižanja stroškov.</p>
      <p>Musk glede prihodnjega poslovanja veliko stavi na model Y, katerega prodaja naj bi presegla skupno prodajo vseh dosedanjih modelov 3, S in X. Prihodnje leto naj bi Tesla izdelal tudi prve električne tovornjake.</p>
      <p>V tretjem četrtletju je Tesla kupcem dostavil 97.000 avtomobilov, kar je 2000 več kot v drugem četrtletju. Najbolje se prodaja model 3.</p>
    </article>
  </body>
</html>