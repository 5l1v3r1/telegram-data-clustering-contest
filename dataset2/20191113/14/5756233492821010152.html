<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621364/%D9%87%D8%B4%D8%AF%D8%A7%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AC%D9%86%D8%A8%D8%B4-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T14:35:00+00:00"/>
    <meta property="og:title" content="هشدار نتانیاهو به جنبش جهاد اسلامی"/>
    <meta property="og:description" content="نخست‌وزیر رژیم صهیونیستی به جنبش جهاد اسلامی فلسطین نسبت به ادامه حملات به اراضی اشغالی هشدار داد."/>
  </head>
  <body>
    <article>
      <h1>هشدار نتانیاهو به جنبش جهاد اسلامی</h1>
      <address>
        <time datetime="2019-11-13T14:35:00+00:00">13 Nov 2019, 14:35</time>
      </address>
      <p>
        <i>نخست‌وزیر رژیم صهیونیستی به جنبش جهاد اسلامی فلسطین نسبت به ادامه حملات به اراضی اشغالی هشدار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روزنامه هاآرتص، بنیامین نتانیاهو، نخست‌وزیر رژیم صهیونیستی در جلسه فوق العاده دولت گفت: جهاد اسلامی یک گزینه دارد و آن هم توقف حملات است وگرنه ما حملات بیشتری را انجام خواهیم داد. ما به دنبال افزایش تنش نیستیم اما به هرگونه حمله‌ای پاسخ می‌دهیم.</p>
      <p>یدیعوت آحارونوت به نقل از نتانیاهو در این نشست نوشت: من فکر می‌کنم جهاد اسلامی پیام ما را درک می‌کند. آن‌ها می‌دانند که ما حملات بی امان را ادامه خواهیم داد.</p>
      <p>ترور بهاء ابوالعطا، از فرماندهان جنبش جهاد اسلامی در نوار غزه به دست رژیم صهیونیستی موجب آغاز موج جدیدی از تنش‌ها میان دو طرف شده است. گردان‌های قدس، شاخه نظامی جنبش جهاد اسلامی موشک‌هایی را به سمت مناطق اراضی اشغالی شلیک کرده است و حملات متقابل همچنان ادامه دارد.</p>
      <p>از سوی دیگر یووال اشتاینتز، وزیر انرژی رژیم صهیونیستی امروز تهدید کرد که اگر حماس گروه‌های فلسطینی را مجبور به توقف حملات نکند این رژیم دایره حملات را در نوار غزه گسترش خواهد داد.</p>
      <p>وی گفت: من بعید نمی‌دانم که موشک‌های بیشتری به منطقه غوش دان شلیک شود. ما در معضل بسیار سختی هستیم. اگر حماس شلیک موشک‌ها را متوقف نکند ما حملات را افزایش خواهیم داد و عملیات زمینی جزو گزینه‌های ماست.</p>
      <p>آرییه درعی، وزیر امور داخلی رژیم صهیونیستی نیز پیش‌بینی کرد که تا چند روز آینده تنش کنونی در غزه ادامه داشته باشد.</p>
      <p>حدود ۱۷ فلسطینی در حملات رژیم صهیونیستی به چندین پایگاه در نوار غزه شهید شدند.</p>
    </article>
  </body>
</html>