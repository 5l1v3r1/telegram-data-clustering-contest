<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/maltempo-danni-alle-reti-idriche-la-mappa-dei-disagi-amam-al-lavoro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T14:53:16+00:00"/>
    <meta property="og:title" content="Maltempo: danni alle reti idriche: la mappa dei disagi. Amam al lavoro"/>
    <meta property="og:description" content="Disagi da nord a sud nell'erogazione idrica. Tecnici dell'Amam al lavoro da ieri"/>
  </head>
  <body>
    <article>
      <h1>Maltempo: danni alle reti idriche: la mappa dei disagi. Amam al lavoro</h1>
      <address><time datetime="2019-11-13T14:53:16+00:00">13 Nov 2019, 14:53</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Disagi da nord a sud nell'erogazione idrica. Tecnici dell'Amam al lavoro da ieri</i>
      </p>
      <p>Durissimo il bilancio dei danni che il maltempo delle ultime 36 ore ha causato <b>alle reti idriche e fognarie</b> che servono la città di Messina e agli impianti che alimentano la distribuzione in rete dell’acqua.</p>
      <h3>Danni alle condotte</h3>
      <p><b>Condotte esplose</b> o fessurate in più punti, alberi e pali elettrici divelti per le piogge che hanno reso fragile il radicamento e il forte vento che li ha fatti rovinare in prossimità di impianti o sui cavi che consentivano il pompaggio dell’acqua in alcune zone. </p>
      <figure>
        <img src="https://www.tempostretto.it/wp-content/uploads/2019/11/IMG-20191113-WA0080.jpg"/>
      </figure>
      <h3>Tecnici Amam al lavoro</h3>
      <p>I tecnici di <b>AMAM sono al lavoro</b> in tutta la città ma, con le avverse condizioni meteo, è una lotta contro il tempo intervenire per il ripristino e ciò comporta, purtroppo, la sospensione della distribuzione in rete, per consentire di riparare in sicurezza.</p>
      <h3>La mappa del disagio</h3>
      <p>Il bollettino ‘aggiornato’ restituisce una <b>mappa del disagio</b> che vede: la riparazione di un lungo tratto di condotta, interessato ieri da un’imponente perdita d’acqua, lungo la via Palermo, a partire dal n. civico 249, che comporterà il posticipo dell’apertura del serbatoio <b>S. Licandro</b> alla tarda serata di oggi, per consentire di ultimare i lavori in sicurezza e con il presidio della Polizia Municipale per garantire l’interdizione del traffico nel tratto interessato dalle operazioni.</p>
      <p>Le zone in cui l’erogazione è dunque sospesa sono: <b>Viale Aranci, Via Seminario estivo, Rione Ogliastri, via Manzoni, piazza Martiri D’Ungheria, Villa Lina e la zona adiacente la Chiesa S. Domenico.</b></p>
      <figure>
        <img src="https://www.tempostretto.it/wp-content/uploads/2019/11/IMG-20191113-WA0073.jpg"/>
      </figure>
      <h3>Disagi anche in altre zone</h3>
      <p>Ancora in corso e si protrarranno nelle prossime ore, i lavori nella zona di Torrente Trapani / via delle Mura, a causa della rovinosa caduta di due alberi sui cavi dell’energia elettrica che alimentano il serbatoio <b>Trapani</b>, che a sua volta serve le abitazioni di <b>Fondo Galletta e Torrente Trapani alto, </b>dove si riscontreranno dunque problemi di erogazione idrica per l’intera giornata di oggi. I tempi di distribuzione, infatti, dipendono dai tempi di intervento di <b>ENEL </b>nel riattivare l’energia, essendo anche il gestore elettrico impegnato a riparare i danni del maltempo in tutto il comprensorio cittadino.</p>
      <p>Segnalazioni e problemi sono stati riscontrati questa mattina anche nella <b>zona nord </b>della città (<b>Gesso Locanda</b> e <b>San Saba</b>) e nella <b>zona sud</b> (in particolare a <b>Santa Margherita</b>), in cui le forti piogge hanno invaso impianti e reti idriche e fognarie, impegnando i tecnici AMAM nelle relative operazioni di ripristino delle funzionalità.</p>
      <h3>“Ci scusiamo per i disagi”</h3>
      <p><i>“Confidiamo nella comprensione di tutti i cittadini – </i>afferma il presidente di AMAM,<b> Salvo Puccio</b> <i>– in presenza di agenti atmosferici di portata eccezionale che hanno flagellato il territorio messinese e danneggiato i nostri impianti, richiedendo simultaneamente, <b>a macchia di leopardo</b>, l’intervento dei tecnici sia sulle reti idriche che fognarie. Stiamo facendo di tutto per limitare i tempi di ripristino e ci scusiamo sempre per i disagi” </i></p>
      <figure>
        <img src="https://www.tempostretto.it/wp-content/uploads/2019/11/amam-1.jpg"/>
      </figure>
    </article>
  </body>
</html>