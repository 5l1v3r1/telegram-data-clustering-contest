<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/interv-yu-kandaurov-shevchenko-z-radistyu-dast-shans-novym-oblychchyam-v-zbirnij-ukrayiny/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-13T14:25:00+00:00"/>
    <meta property="og:title" content="Інтерв’ю. Кандауров: «Шевченко з радістю дасть шанс новим обличчям в збірній України»"/>
    <meta property="og:description" content="Екс-гравець «Металіста», португальської «Бенфіки» та збірної України, а нині керівник академії «Бенфіки» в Харкові Сергій Кандауров у ексклюзивному коментарі «Рейтингу Букмекерів» розповів про своє бачення найближчих матчів збірної України проти Естонії та Сербії. На думку експерта, Шевченко зробить приціл на гру кваліфікації до Євро-2020."/>
  </head>
  <body>
    <article>
      <h1>Інтерв’ю. Кандауров: «Шевченко з радістю дасть шанс новим обличчям в збірній України»</h1>
      <address><time datetime="2019-11-13T14:25:00+00:00">13 Nov 2019, 14:25</time> by <a rel="author">Тарас Гончар</a></address>
      <p>Екс-гравець «Металіста», португальської «Бенфіки» та збірної України, а нині керівник академії «Бенфіки» в Харкові Сергій Кандауров у ексклюзивному коментарі «Рейтингу Букмекерів» розповів про своє бачення найближчих матчів збірної України проти Естонії та Сербії. На думку експерта, Шевченко зробить приціл на гру кваліфікації до Євро-2020.</p>
      <p>
        <b>19:00, 14 лис 2019</b>
      </p>
      <p>
        <b>— Які у вас очікування від матчу збірної України з Естонією?</b>
      </p>
      <p>— Зважаючи, що матч носитиме товариський характер, звичайно, що Шевченко довірить місце на полі новим обличчям. Малиновському дали декілька днів вихідних через народження дитини, не буде бразильців Марлоса та Мораеса, Зінченка, Коноплянки, Миколенка. Водночас перший виклик у збірну отримав півзахисник «Зорі» Дмитро Іванісеня. Це прекрасний шанс молодим хлопцям проявити себе. Андрій Миколайович з радістю дасть усім шанс. Ми вже звикли, що в цьому циклі він довіряє своїм підопічним. Це хороша нагода для тих гравців, які виступають у чемпіонаті України.</p>
      <blockquote>Збірна України цьогоріч вже показала досить високий рівень футболу, нижче якого не можна опускатися</blockquote>
      <p>
        <b>— Чи допускаєте, що у четвер ми побачимо багато експериментів, а приціл і основна обойма буде на поєдинок відбору на Євро-2020 проти Сербії?</b>
      </p>
      <p>— Вважаю, що в тренувальному процесі 100% буде підготовка до матчу з сербами. Основних виконавців побережуть до відповідального поєдинку. Нам необхідно не програти в Сербії, щоб бути сіяними під час жеребкування чемпіонату Європи. Збірна України цьогоріч вже показала досить високий рівень футболу, нижче якого не можна опускатися, на мій погляд. Отож погоджуся, що приціл буде на зустріч із Сербією.</p>
      <related>
        <a href="https://bookmaker-ratings.com.ua/ukrayina-estoniya-stavky-prognozy-i-koefitsiyenty-bukmekeriv-na-match-14-lystopada-2019-roku/"/>
      </related>
      <p>
        <b>— В Естонії зараз відверто слабка команда, яка недавно програвала Німеччині 0:8. Чи до снаги найближчому резерву збірної впевнено переграти такого суперника?</b>
      </p>
      <p>— Авжеж! Наші молоді хлопці мають отримати чудовий шанс, який потрібно реалізувати проти достатньо несильної Естонії. Якби грали проти Франції чи Іспанії, погодьтеся, було б складніше проявити себе. А зараз сприятлива ситуація для нашої команди. Федерація дуже вдало підібрала суперника.</p>
      <blockquote>Зроблю прогноз, що Україна виграє в Естонії з рахунком 3:0</blockquote>
      <p>
        <b>— Збірна України вперше гратиме в Запоріжжі. Чи допоможе команді Шевченка атмосфера на «Славутич-Арені»?</b>
      </p>
      <p>— Звісно. Загалом це добре, що збірна виступає в різних містах України. Якнайбільше людей має отримати змогу побачити національну команду на власні очі та підтримати її.</p>
      <p>
        <b>— Який прогноз зробите на гру?</b>
      </p>
      <p>— Розрахую на перемогу нашої збірної. Тим паче вперше грають у Запоріжжі. Молоді футболісти захочуть заявити про себе. Зроблю прогноз, що Україна виграє в Естонії з рахунком 3:0.</p>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/rafael-nadal-stefanos-tsitsipas-prognoz-i-stavka-ganny-chakvetadze/"/>
        <a href="https://bookmaker-ratings.com.ua/tips/pivnichna-irlandiya-niderlandy-prognoz-i-stavka-zhordi-gratakosa/"/>
        <a href="https://bookmaker-ratings.com.ua/tips/danylo-medvedyev-oleksandr-zvyeryev-prognoz-i-stavka-ganny-chakvetadze/"/>
      </related>
    </article>
  </body>
</html>