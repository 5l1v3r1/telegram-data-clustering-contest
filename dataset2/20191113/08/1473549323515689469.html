<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hiszpania-wladze-parlamentu-katalonii-zablokowaly-ustawe-w-sprawie-secesji-regionu,984917.html"/>
    <meta property="og:site_name" content="TVN24"/>
    <meta property="article:published_time" content="2019-11-13T08:02:00+00:00"/>
    <meta property="og:title" content="Parlament Katalonii zablokował ustawę w sprawie secesji"/>
    <meta property="og:description" content="We wtorek podczas porannego głosowania w katalońskim parlamencie większość deputowanych izby poparła ustawę o tak zwanym prawie do samostanowienia, ale później władze parlamentu zablokowały wejście..."/>
  </head>
  <body>
    <article>
      <h1>Parlament Katalonii zablokował ustawę w sprawie secesji</h1>
      <address><time datetime="2019-11-13T08:02:00+00:00">13 Nov 2019, 08:02</time> by <a rel="author">asty/adso</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/76880848-8b55-4a64-8c3d-d9206d5e42c3.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/336cb641-5e04-424e-8451-a5b16da4c05d-480p.mp4"/>
          <figcaption>Władze parlamentu Katalonii zablokowały ustawę w sprawie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3707184a-d74c-41ad-8d92-f9fabbf505da-480p.mp4"/>
          <figcaption>Katalońscy separatyści zablokowali autostradę na granicy z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/bfc109b6-b0da-4bc0-93bc-94326cb160b2-480p.mp4"/>
          <figcaption>Protesty w Katalonii przed wyborami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/3e0fc00f-e33b-43ee-b5ab-fcd251137fe4-480p.mp4"/>
          <figcaption>Przesłuchanie byłego premiera Katalonii przełożone przez sąd...</figcaption>
        </figure>
        <figcaption>Władze parlamentu Katalonii zablokowały ustawę w sprawie secesji regionu<cite>Foto: PAP/EPA/QUIQUE GARCIA | Video: Reuters</cite></figcaption>
      </slideshow>
      <h3>We wtorek podczas porannego głosowania w katalońskim parlamencie większość deputowanych izby poparła ustawę o tak zwanym prawie do samostanowienia, ale później władze parlamentu zablokowały wejście w życie ustawy pozwalającej na przeprowadzenie kolejnego referendum w sprawie odłączenia się regionu od Hiszpanii.</h3>
      <p>We wtorek wieczorem przewodniczący katalońskiego parlamentu Roger Torrent poinformował, że nowe przepisy nie zostaną opublikowane w regionalnym dzienniku ustaw. Wyjaśnił, że ustawa została zablokowana przez prawników katalońskiego parlamentu, którzy dopatrzyli się w niej niezgodności z obowiązującym prawem.</p>
      <p>Projekt ustawy, przygotowany przez radykalnie separatystyczną partię Kandydatura Jedności Ludowej (CUP), przewidywał możliwość podejmowania przez władze Katalonii działań służących ogłoszeniu secesji regionu od Hiszpanii.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/76880848-8b55-4a64-8c3d-d9206d5e42c3.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Władze parlamentu Katalonii zablokowały ustawę w sprawie secesji regionu<cite>Źródło: PAP/EPA/QUIQUE GARCIA</cite></figcaption>
      </figure>
      <h3>Kataloński parlament za prawem do samostanowienia</h3>
      <p>Podczas porannego głosowania w katalońskim parlamencie większość deputowanych izby poparła ustawę o tak zwanym prawie do samostanowienia. Poza politykami CUP za nowymi przepisami głosowali też deputowani dwóch innych separatystycznych ugrupowań: Republikańskiej Lewicy Katalonii (ERC) oraz bloku Razem dla Katalonii (JxCat).</p>
      <related>
        <a href="https://www.tvn24.pl/wiadomosci-ze-swiata,2/separatysci-zablokowali-autostrade-hiszpanio-usiadz-i-rozmawiaj,984546.html"/>
      </related>
      <p>Wszystkie te trzy ugrupowania zapewniły sobie w niedzielę mandaty w wyborach do hiszpańskiego Kongresu Deputowanych: odpowiednio 2, 13 i 8.</p>
      <p>Zatwierdzenie katalońskiej ustawy w sprawie dążenia regionu do niepodległości skrytykowały we wtorek władze w Madrycie. Jeszcze przed południem sędziowie Trybunału Konstytucyjnego Hiszpanii zapowiedzieli, że "przyjrzą się zgodności tego dokumentu" z ustawą zasadniczą kraju.</p>
      <p>Kilkanaście minut później Trybunał Konstytucyjny ocenił, że zatwierdzona przez katalońską izbę ustawa jest niezgodna z konstytucją Hiszpanii.</p>
      <p>Pod koniec października hiszpański Trybunał Konstytucyjny zagroził sankcjami przewodniczącemu katalońskiego parlamentu Torrentowi, sekretarzowi generalnemu parlamentu Xavierowi Muro, a także pozostałym członkom prezydium izby "w przypadku akceptowania debat służących odłączeniu regionu od Hiszpanii".</p>
      <h3>Nielegalne referendum</h3>
      <p><a href="https://www.tvn24.pl/wiadomosci-ze-swiata,2/wyniki-referendum-w-katalonii-90-procent-za-niepodlegloscia-regionu,777670.html">Ostatni plebiscyt w sprawie niepodległości Katalonii został zorganizowany bez zgody Madrytu 1 października 2017 roku</a>.</p>
      <p>Krótko po jego przeprowadzeniu Hiszpania zawiesiła tymczasowo autonomię regionu, rozwiązała kataloński parlament i zdymisjonowała regionalny rząd Carlesa Puigdemonta. Część byłych członków jego rządu aresztowano.</p>
      <p><a href="https://www.tvn24.pl/wiadomosci-ze-swiata,2/hiszpania-katalonscy-separatysci-skazani,977291.html">14 października hiszpański Sąd Najwyższy skazał dziewięciu separatystycznych polityków katalońskich na kary 9-13 lat więzienia za zorganizowanie plebiscytu</a>.</p>
      <p>Kilka godzin po werdykcie hiszpańskiego SN w Katalonii wybuchły trwające blisko trzy tygodnie zamieszki, w rezultacie których rannych zostało łącznie ponad 650 osób.</p>
      <related>
        <h4>Protesty w Katalonii</h4>
        <a href="https://www.tvn24.pl/wiadomosci-ze-swiata,2/rzecznik-tsue-wydal-opinie-w-sprawie-immunitetu-katalonskiego-separatysty,984922.html"/>
        <a href="https://www.tvn24.pl/wiadomosci-ze-swiata,2/separatysci-zablokowali-autostrade-hiszpanio-usiadz-i-rozmawiaj,984546.html"/>
        <a href="https://www.tvn24.pl/wiadomosci-ze-swiata,2/14-letnia-nastepczyni-tronu-zadebiutowala-w-katalonii-przywitaly-ja-protesty,982973.html"/>
        <a href="https://www.tvn24.pl/wiadomosci-ze-swiata,2/halasliwy-protest-przeciwko-wizycie-krola-hiszpanii-w-katalonii,982687.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
      </related>
    </article>
  </body>
</html>