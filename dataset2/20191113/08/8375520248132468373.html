<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/interpol-yak-instrument-gibridnoji-viyni-rosiji-proti-ukrajini-639583.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T08:33:03+00:00"/>
    <meta property="og:title" content="Інтерпол як інструмент гібридної війни Росії проти України"/>
    <meta property="og:description" content="Росія використовує Інтерпол задля політичного переслідування українських добровольців, які брали участь в АТО на Донбасі, вважають в Україні. Чи можна цьому запобігти?"/>
  </head>
  <body>
    <article>
      <h1>Інтерпол як інструмент гібридної війни Росії проти України</h1>
      <address>
        <time datetime="2019-11-13T08:33:03+00:00">13 Nov 2019, 08:33</time>
      </address>
      <h4>Росія використовує Інтерпол задля політичного переслідування українських добровольців, які брали участь в АТО на Донбасі, вважають в Україні. Чи можна цьому запобігти?</h4>
      <p>Справа з затриманням на українсько-польському кордоні ветерана антитерористичної операції (АТО) на Донбасі Ігоря Мазура активізувала в Україні дискусію про протидію у гібридній війні, яку веде Росія, використовуючи проти українців міжнародні інструменти, зокрема Інтерпол.</p>
      <h3>Давня справа, нові інструменти</h3>
      <p>У Польщі 9 листопада через міжнародну організацію кримінальної поліції Інтерпол був затриманий один із лідерів УНА-УНСО, активіст і учасник бойових дій на Донбасі Ігор Мазур з позивним «Тополя». Мазур відомий тим, що керував штабом «Правого сектору» Київської області і був сотником самооборони Майдану у 2014 році. Пізніше брав участь в бойових діях в зоні антитерористичної операції, увійшов до складу Збройних сил України, керував розвідувальним батальйоном. А після демобілізації очолює громадську організацію «Міжмор'я», що пропагує співпрацю країн Балто-Чорноморського регіону - України, Грузії, Польщі, Литви, Латвії та Естонії. </p>
      <p>До Польщі Мазур їхав на запрошення віцеспікера польського Сейму Беати Мазурек. Однак його затримали на вимогу Інтерполу за запитом Росії, яка подала запит на міжнародний розшук Ігоря Мазура. РФ звинувачує українця в участі у боях у Грозному під час Першої чеченської війни у 1990-х роках. Це та ж сама справа, у якій фігурують колишні українські в'язні Кремля Микола Карпюк та Станіслав Клих, а також експрем'єр України Арсеній Яценюк.</p>
      <p>Справа Мазура набула розголосу як в Україні, так і в Польщі. Згодом Мазура відпустили на поруки генерального консула України у Любліні, але він залишається там і йому все ще загрожує екстрадиція до Росії.</p>
      <h3>У Польщі є інші затримані українці</h3>
      <p>Сам Ігор Мазур відкидає звинувачення російського слідчого комітету і називає справу політичним переслідуванням. І він є не єдиним українцем з бойовим досвідом на Донбасі, що був затриманий через Інтерпол на вимогу Москви.</p>
      <p>За даними представника українського омбудсмена з питань партнерства з інститутами громадянського суспільства  Андрія Мамалиги, нині в Польщі, окрім Мазура, через Інтерпол на вимогу Росії затримано ще близько 20 осіб. З них принаймні троє українців є ветеранами АТО. «Зараз ми з'ясовуємо точну цифру і прізвища цих осіб. Проблема в тому, що інформацію має надавати країна, яка затримала цих осіб, українському консулу чи МЗС. Але на практиці це лише іноді відбувається і нам не повідомляють про затримання за лінією Інтерполу», - сказав DW Андрій Мамалига.</p>
      <p>За його словами, здебільшого українці виїжджають на заробітки чи на відпочинок в Європу саме через польський кордон, тому саме в цій країні така велика кількість затриманих через Інтерпол за запитом Росії. Дехто з затриманих перебуває під вартою в Польщі вже півтора роки. «Польща прискіпливо ставиться до виконання своїх міжнародних зобов'язань в частині співпраці з Інтерполом. Хоча зараз Інтерпол для Росії - це такий самий засіб ведення війни, як і бойовий літак», -  вважає представник українського омбудсмена.</p>
      <h3>До чого тут Інтерпол?</h3>
      <p>У рамках міжнародної організації кримінальної поліції Інтерпол українські правоохоронці співпрацюють з правоохоронними структурами інших країн ще з 90-х років. Тоді ж було створене Національне бюро Інтерполу в Україні. На даний момент Інтерпол об'єднує 194 держави, які взяли на себе зобов'язання допомагати одне одному у розшуку та виявлені злочинців. Співробітники Інтерполу не займаються слідчою та оперативною роботою. Головною функцією є створення та підтримка різноманітних баз даних, якими можуть користуватись правоохоронні органи країн-членів організації для пошуку підозрюваних в усьому світі. Оголошення в міжнародний розшук особи є одним із найдієвіших інструментів Інтерполу.</p>
      <p>Як розповів DW начальник Національного бюро Інтерполу в Україні Василь Неволя, воно може відбуватися шляхом розміщення даних про розшук в інформаційній системі Інтерполу так званої «картки» (notice) розшукуваного. В залежності від мети розшуку  картка класифікується за кольором. Наприклад, картка з червоною позначкою означає, що розшукувана людина підлягає екстрадиції. Перед публікацією «картки» її перевіряє на обґрунтованість та відповідність критеріям організації Генеральний секретаріат Інтерполу, який розташований у французькому Ліоні.</p>
      <p>За загальним правилом Інтерполу, більшість «карток» не підлягають оприлюдненню. Їх у своїй системі бачать лише правоохоронці. Однак, якщо справа набула резонансу, то виключно за дозволом держави, яка здійснила запит, таку картку можуть оприлюднити на офіційному сайті організації.</p>
      <p>Є інший шлях оголосити у розшук. Це процедура так званої «розсилки» (diffusion) щодо розшуку з метою екстрадиції. Ця процедура має простіший механізм публікації. Іона не потребує поглибленої перевірки Генеральним секретаріатом Інтерполу і використовується найчастіше задля оперативного затримання. Країна, яка ініціює diffusion, може вибірково вказати перелік країн, до яких циркуляр має потрапити. «Росія полюбляє «гратися» саме цим інструментом, аби опублікувати людину в системі... Нашу країну часто виключають зі списку розсилки diffusion і ми не бачимо, кого з наших громадян туди Росія включила», - пояснює Неволя.</p>
      <h3>Зловживання інструментами міжнародного розшуку</h3>
      <p>Саме за такою процедурою і був затриманий у Польщі Ігор Мазур та інші українці. Раніше, використовуючи ці інструменти, Росія оголошувала у розшук колишнього лідера «Правого сектору» Дмитра Яроша та українського експрем'єра Арсенія Яценюка. Тоді за наполяганням української сторони їх з розшуку зняли.</p>
      <p>Нині Національне центральне бюро Інтерполу в Україні направило Генеральному секретаріату у Ліон лист про те, що Україна вбачає порушення статті 2-ї і статті 3-ї Статуту Інтерполу і просить переглянути цей diffusion, зокрема на Ігоря Мазура. «Тут зловживання інструментами Інтерполу з боку Російської Федерації, оскільки тут є всі ознаки порушення нею статей 2-ї і 3-ї Статуту Інтерполу, які забороняють необґрунтоване переслідування, а також втручання у справи військового, політичного, релігійного і расового характеру», - наголошує  начальник Національного центрального бюро Інтерполу в Україні.</p>
      <p>За словами Неволі, останнім часом Росія зловживає інструментами Інтерполу не тільки по відношенню до українських громадян, але й до громадян інших країн, зокрема США. «Кожна з 194 країн має використовувати інструментарій за призначенням і у суворій відповідності до статуту. Але якщо хтось недобросовісний, як наш східний сусід, зловживає, то Інтерпол бачить», - наголошує Неволя. Він вказує на те, що Генеральний секретаріат Інтерполу з 2014 року посилив «фільтри» для публікації інформації про розшук у внутрішній інформаційній системі організації.</p>
      <p>Своєю чергою міністерство з питань ветеранів України також закликало Інтерпол не ставати тим інструментом, який Кремль намагається застосовувати проти українських військовослужбовців.</p>
      <footer>Джерело: <a href="http://dw.com/">Deutsche Welle</a></footer>
      <related>
        <a href="https://glavcom.ua/columns/ganapolyskiy/putin-hoche-stvoriti-svoyu-vlasnu-alternativnu-istoriyu-lyudstva-639577.html"/>
        <a href="https://glavcom.ua/vinnytsia/news/grosmeyster-z-vinnici-viborov-prizove-misce-na-shahovomu-turniri-u-ssha-639560.html"/>
        <a href="https://glavcom.ua/country/society/naduti-shchoki-matiosa-noviy-viyskoviy-prokuror-ociniv-spadshchinu-poperednika-639403.html"/>
      </related>
    </article>
  </body>
</html>