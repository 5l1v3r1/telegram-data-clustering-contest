<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/tv-2-utvider-satsingen-pa-e-sport---sikrer-seg-telialigaen/"/>
    <meta property="og:site_name" content="Kampanje"/>
    <meta property="article:published_time" content="2019-11-13T08:41:02+00:00"/>
    <meta property="og:title" content="TV 2 utvider satsingen på e-sport - sikrer seg Telialigaen"/>
    <meta property="og:description" content="- En naturlig del av vår satsning å tilby bred dekning av vår hjemlige liga, sier Nina Wergeland i TV 2 Sporten."/>
  </head>
  <body>
    <article>
      <h1>TV 2 utvider satsingen på e-sport - sikrer seg Telialigaen</h1>
      <address>
        <time datetime="2019-11-13T08:41:02+00:00">13 Nov 2019, 08:41</time>
      </address>
      <p>
        <b>- En naturlig del av vår satsning å tilby bred dekning av vår hjemlige liga, sier Nina Wergeland i TV 2 Sporten.</b>
      </p>
      <p>TV 2 utvider kjøper rettighetene til sluttspillet i Telialigaen, Norges nasjonale e-sportturnering. Allerede førstkommende helg sender TV 2 sluttspillet og finalene i grenene League of Legends, Rocket League og Counter-Strike GO.</p>
      <p>De to siste sluttspillene har vært vist hos VG.</p>
      <p>- Telialigaen er Europas største nasjonale liga og har gått i bresjen for å utvikle e-sport i Norge. Det er derfor ett skritt i riktig retning å starte dialogen med Telialigaen og Good Game. TV 2 Sporten skal ha fokus på norske profiler og godt innhold fra Norge, kombinert med alt vi dekker fra utlandet. Det er derfor en naturlig del av vår satsning å tilby bred dekning av vår hjemlige liga, sier <b>Nina Wergeland</b>, leder for rettighetsutvikling i TV 2 Sporten.</p>
      <p>Bak Telialigaen står selskapet Good Game AS, som kontrolleres av tidligere Discovery- og TVNorge-sjef Harald Strømme. Good Game driver også Altibox eSerien i FIFA og nettstedet Gamer.no. </p>
      <p>- E-sport er i enorm vekst over hele verden, og Telialigaen samler både bredden og toppen i det norske miljøet. At TV 2 satser seriøst på å gjøre e-sport til morgendagens TV-sport, er inspirerende for hele det norske miljøet, sier <b>Erling Rostvåg,</b> administrerende direktør i Good Game..</p>
      <p>Helgens sluttspill blir i sin helhet sendt gratis på TV 2 Sumo Fri. Finalekampene i Counter-Strike GO sendes også på TV 2 Sport 2 på søndag.</p>
      <p>
        <b>Les også: <a href="https://kampanje.com/link/3b28c98ffed54b8a95b4e8a3407f9541.aspx">Strømme-selskapet Good Game får ny sjef: - Vi mangedobler omsetningen i 2019</a></b>
      </p>
    </article>
  </body>
</html>