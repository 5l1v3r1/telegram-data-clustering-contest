<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822025.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T08:59:00+00:00"/>
    <meta property="og:title" content="یک اقتصاددان خطاب به روحانی: خودتان چرا با دانه‌درشت‌ها مبارزه نمی‌کنید؟"/>
    <meta property="og:description" content="ابراهیم رزاقی در گفت‌وگو با فارس، در واکنش به صحبت‌های اخیر رئیس‌جمهوری در یزد و کرمان اظهار کرد: حرف‌های رئیس‌جمهوری با عمل تطابق ندارد؛ صحبت‌های حجت‌الاسلام روحانی مثل خیلی از وزرای دولت نوسان دارد و آنها فکر می‌کنند اگر امتیازاتی به طرف مذاکره‌کننده بدهیم، به همه‌چیز دست پیدا می‌کنیم."/>
  </head>
  <body>
    <article>
      <h1>یک اقتصاددان خطاب به روحانی: خودتان چرا با دانه‌درشت‌ها مبارزه نمی‌کنید؟</h1>
      <address>
        <time datetime="2019-11-13T08:59:00+00:00">13 Nov 2019, 08:59</time>
      </address>
      <p>یک اقتصاددان با بیان اینکه رئیس‌جمهوری در مبارزه با دانه‌درشت‌ها فقط از قوه قضاییه ایراد می‌گیرد، خطاب به روحانی گفت: خود شما چرا با دانه‌درشت‌ها مبارزه نمی‌کنید؟</p>
      <p>ابراهیم رزاقی در گفت‌وگو با فارس، در واکنش به صحبت‌های اخیر رئیس‌جمهوری در یزد و کرمان اظهار کرد: حرف‌های رئیس‌جمهوری با عمل تطابق ندارد؛ صحبت‌های حجت‌الاسلام روحانی مثل خیلی از وزرای دولت نوسان دارد و آنها فکر می‌کنند اگر امتیازاتی به طرف مذاکره‌کننده بدهیم، به همه‌چیز دست پیدا می‌کنیم.</p>
      <p>وی تأکید کرد: روحانی و چند نفر از وزرا و مشاوران او راجع به عملکرد حجت‌الاسلام رئیسی، رئیس قوه قضاییه حرف زدند و رئیسی را به عملکرد یک‌طرفه متهم کردند و او را زیر سؤال بردند؛ در حالی که ۷۰ درصد ملت ایران عملکرد رئیسی را تحسین کرده و امیدوار شده‌اند.</p>
      <p>عضو هیأت علمی بازنشسته دانشکده اقتصاد دانشگاه تهران با اشاره به اینکه روحانی به‌عنوان رئیس‌جمهوری همه امور مثل واردات و بانک‌ها را زیر نظر دارد، تصریح کرد: امروز باید چند نفر از مدیران این دولت، چه تعداد خانه خریده و چند نفر، چه میزان ثروت مملکت را خارج کرده‌اند و چند نفر ویلا دارند؛ این‌ها همه زیر نظر دولت است، چرا اطلاعات آن را به قوه قضاییه نمی‌دهند؟</p>
      <p>رزاقی با بیان اینکه این افراد را به سازمان امور مالیاتی هم معرفی نمی‌کنند، اضافه کرد: محکومیت بازپرداخت و پنج سال زندان برای برادر رئیس‌جمهوری برخورد با فساد اقتصادی است.</p>
      <p>وی اضافه کرد: دید تنبیهی با جنبه جلوگیری باید اعمال شود و تمام دارایی‌های مسؤولان در زمان این مفاسد باید مشخص شود که چه دارایی‌هایی از این طریق به دست آورده‌اند و باید آنها را پس بگیرند.</p>
      <p>این اقتصاددان با اشاره به اینکه اعدام چند هزار نفر از افراد رده بالای حزب خلق چین را به دنبال فساد اقتصادی شاهد بودیم و دنیا با مفاسد این‌طور برخورد می‌کند، تصریح کرد: در کشورهای دیگر، تنها بازگشت اموال مطرح نیست؛ آنها در کشوری مثل چین، اموال فرد فاسد را می‌گیرند و او را اعدام هم می‌کنند.</p>
      <p>رزاقی با بیان اینکه بخشی از نامه امام علی (ع) به مالک اشتر بر این موضوع تکیه دارد که باید با فساد قاطع برخورد شود، اضافه کرد: هر چقدر افراد مقام بالاتر داشته باشند، مسؤولیت بیشتری دارند و فسادشان با مقامات پایین‌تر متفاوت‌تر است.</p>
      <p>وی با تأکید بر اینکه عدم مبارزه با مفسدان اقتصادی آنها را به الگویی منفی تبدیل می‌کند، تصریح کرد: باید مجازات‌ها در این بخش سنگین‌تر شود.</p>
      <p>این اقتصاددان با اشاره به اینکه رئیس‌جمهوری چرا اطلاعاتی از افرادی که تعداد زیادی خانه دارند به قوه قضاییه ارائه نمی‌کند، اضافه کرد: چرا اطلاعاتی از این افراد به سازمان امور مالیاتی نمی‌دهد و گزارشی ارائه نمی‌شود؟</p>
      <p>رزاقی با بیان اینکه حجت‌الاسلام روحانی با بیان لزوم مبارزه با دانه‌درشت‌ها فقط از قوه قضاییه ایراد می‌گیرد، تصریح کرد: خود شما چرا با دانه‌درشت‌ها مبارزه نمی‌کنید؟</p>
    </article>
  </body>
</html>