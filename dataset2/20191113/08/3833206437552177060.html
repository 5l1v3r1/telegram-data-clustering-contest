<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Gildiyata-iznenadana-ot-naznachenieto-na-glaven-arhitekt-na-Plovdiv-913375"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T08:55:00+00:00"/>
    <meta property="og:title" content="Гилдията изненадана от назначението на главен архитект на Пловдив"/>
    <meta property="og:description" content="Архитектурната гилдия е научила от медиите за назначаването на главен архитект на Пловдив, предаде р..."/>
  </head>
  <body>
    <article>
      <h1>Гилдията изненадана от назначението на главен архитект на Пловдив</h1>
      <address>
        <time datetime="2019-11-13T08:55:00+00:00">13 Nov 2019, 08:55</time>
      </address>
      <p>Архитектурната гилдия е научила от медиите за назначаването на главен архитект на Пловдив, предаде репортер на <b>Plovdiv24.bg</b>. <i><b><a href="https://www.plovdiv24.bg/novini/plovdiv/novini/plovdiv/Kmetut-na-Plovdiv-predstavi-ekipa-si-ima-iznenadi-913128">Както нашата медия информира първа, кметът Здравко Димитров обяви арх. Димитър Ахрянов за главен архитект на Пловдив.</a></b></i></p>
      <p>"Научих случайно. Изненадан съм. Не мога да кажа неприятно, защото не познавам арх. Ахрянов. За него чувам добри неща от колеги в Карлово, където той е главен архитект" - коментира председателят на Камара на архитектите в България - Регионална колегия Пловдив арх. Петко Костадинов. </p>
      <p>Арх. Костадинов припомни, че арх. Ахрянов се е явявал на двата конкурса за главен архитект на Пловдив. "Главният архитект на град се избира с много тежка конкурсна процедура.  Така беше в София, а в Пловдив двата конкурса бяха анулирани" - каза арх. Костадинов.</p>
      <p>"Не ми хареса колко лесно става главен архитект. Това примесване от една държавна на друга държавна служба е номер. Въпросът е в начина на назначаването: Здравко Димитров каза, че ще има диалог, а в случая изобщо не е разговаряно с гилдията. Нещата са на ниво демагогия" - коментира арх. Роберт Чакъров. Самият арх. Чакъров е бил главен архитект и кметски наместник на Трето кметство в община Пловдив, общински съветник в мандата 1999-2003 г. и директор на дирекция в община Пловдив през 2011 г.  </p>
      <p>Арх. Чакъров каза, че познава бегло новия главен архитект на Пловдив арх. Димитър Ахрянов и не би могъл да му даде оценка. "Професионалист е, първите му крачки в район "Южен" бяха много плахи. После отиде в Карлово. Професионалист е, но ще видим. Не е незабележим, но трябва да се докаже, защото после може да стане проблем на другите" - коментира арх. Чакъров.</p>
      <p>"Между главен архитект и архитект има голяма разлика. Главният архитект трябва да покаже качества, характер и възпитание най-вече. Той е главен - както диригентът в музиката" - обобщи арх. Роберт Чакъров.</p>
    </article>
  </body>
</html>