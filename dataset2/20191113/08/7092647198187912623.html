<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39692/%D8%A8%D8%B1%D9%86%D8%A7%D9%85%D9%87-%DB%B0%DB%B9%DB%B9-%D8%B1%D9%88%DB%8C-%D9%85%DB%8C%D8%B2-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-13T08:54:00+00:00"/>
    <meta property="og:title" content="برنامه ۰۹۹ روی میز وزارت نیرو"/>
    <meta property="og:description" content="تابستان سال جاری درحالی سپری شد که با توجه به خاموشی‌های برنامه‌ریزی شده تابستان سال ۱۳۹۷، کم‌تر کسی گمان می‌کرد در تابستان سال ۱۳۹۸ خاموشی رخ ندهد، اتفاقی که با طراحی پرونده ۰۹۸ به وقوع پیوست و به نظر می‌رسد پرونده مشابه تحت عنوان ۰۹۹ برای گذر از تابستان سال آینده بدون خاموشی روی میز وزارت نیرو قرار دارد."/>
  </head>
  <body>
    <article>
      <h1>برنامه ۰۹۹ روی میز وزارت نیرو</h1>
      <address><time datetime="2019-11-13T08:54:00+00:00">13 Nov 2019, 08:54</time> by <a rel="author">پایگاه خبری صنعت برق - برق نیوز BarghNews</a></address>
      <p><i>تابستان سال جاری درحالی سپری شد که با توجه به خاموشی‌های برنامه‌ریزی شده تابستان سال ۱۳۹۷، کم‌تر کسی گمان می‌کرد در تابستان سال ۱۳۹۸ خاموشی رخ ندهد، اتفاقی که با طراحی پرونده ۰۹۸ به وقوع پیوست و به نظر می‌رسد پرونده مشابه تحت عنوان ۰۹۹ برای گذر از تابستان سال آینده بدون خاموشی روی میز وزارت نیرو قرار دارد. </i>به گزارش<a href="http://www.barghnews.com/"> برق نیوز</a>، خاموشی در تابستان سال گذشته بر ایران سایه انداخت و کشور به‌دلیل وجود بحران آب، با خاموشی‌های برنامه‌ریزی شده مواجه شد. اتفاقی که با طراحی برنامه ۰۹۸ برای گذر از تابستان سال ۱۳۹۸ بدون خاموشی، رخ نداد بلکه شاهد سه رکورد بهره‌برداری از ۳۲۵۰ مگاوات نیروگاه جدید، صرفه‌جویی ۳۸۷۴ مگاواتی در مصرف برق پیک و صادرات ۲.۳ میلیارد کیلووات ساعت انرژی به کشور‌های همسایه در فصول گرم در این زمینه هم بودیم.<br/>براساس پیش‌بینی‌هایی که سال گذشته صورت گرفته بود، اوج بار مصرف برق امسال در کشور، حدود ۶۱ هزار مگاوات تخمین زده شده بود، ولی امسال بیش از ۳۸۰۰ مگاوات در مصرف برق صرفه‌جویی گرفته تا پیک مصرف امسال به ۵۷ هزار مگاوات برسد. برای تولید علمی ۳۳۰۰ مگاوات باید ۵۰۰۰ مگاوات نیروگاه ساخته شود که این امر نیازمند سرمایه‌گذاری پنج میلیارد دلاری بیش‌تر برای پاسخگویی به مصرف است، ولی همراهی مردم در سازگاری با وضعیت دما و استفاده درست از سیستم‌های سرمایشی موجب صرفه‌جویی ۳۳۰۰ مگاواتی در مصرف برق شده است.<br/><br/>به طور کلی میزان پیک در تابستان امسال نسبت به سال گذشته حدود یک درصد رشد داشت. میزان رشد مصرف طی ۱۰ سال قبل حدود ۴.۷ درصد و در ۴۰ سال اخیر ۷.۲ درصد بوده است. کارشناسان بر این باورند که کاهش رشد مصرف نشان دهنده این است که اقدامات مدیریت مصرف به خوبی جواب داده است.<br/><br/>اما کار عمده‌ای که صورت گرفته، ناشی از انجام اقدامات تشویقی است، زیرا نرخ برق به صورتی نیست که مشترکان تشویق شوند مصرف خود را در ساعات پیک کاهش دهند. در حالی‌که در سایر کشور‌ها قیمت‌ها در ساعات اوج تا ۱۰ برابر قیمت پایه افزایش می‌یابد و باعث می‌شود مردم رعایت کنند.<br/><br/>به طور کلی وزارت نیرو برای ۰۹۸، ۱۱ محور تعیین کرده که شامل تشویق کشاورزان و صاحبان صنایع برای کم مصرفی در زمان اوج مصرف برق، اتصال مولد‌های خود تامین به شبکه سراسری برق، مدیریت روشنایی ادارات، معابر عمومی و پارک‌ها و... می‌شد. محور‌هایی که به گفته رضا اردکانیان- وزیر نیرو - در پرونده ۰۹۹ نیز تکرار شده‌اند. به گفته وی وزارت نیرو در نظر دارد تابستان پیش رو مانند تابستان گذشته بی‌خاموشی سپری شود. در این راستا برنامه ٠٩٩ در وزارت نیرو کلید خورده است تا ضمن افزایش تولید و صادرات برق، در تابستان سال ١٣٩٩خاموشی برنامه‌ریزی شده نداشته باشیم. منبع: <a href="http://www.powernews.ir/">ایسنا</a></p>
    </article>
  </body>
</html>