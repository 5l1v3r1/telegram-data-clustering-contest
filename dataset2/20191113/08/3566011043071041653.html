<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546913.html/-%D9%82%D9%88%D9%85%DB%8C%D8%AA-%DA%AF%D8%B1%D8%A7%DB%8C%DB%8C--%D8%B3%D9%85--%D9%85%D9%87%D9%84%DA%A9-%D8%AF%D8%B1-%D9%85%D8%B3%DB%8C%D8%B1-%D9%88%D8%AD%D8%AF%D8%AA-%D8%A7%D8%B3%D9%84%D8%A7%D9%85%DB%8C--%D8%A8%D8%B5%DB%8C%D8%B1%D8%AA-%D8%B9%D9%85%D9%88%D9%85%DB%8C-%D9%84%D8%A7%D8%B2%D9%85%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%81%D8%B1%D9%82%D9%87-%D8%A7%D9%81%DA%A9%D9%86%D8%A7%D9%86-%D8%B3%DB%8C%D8%A7%D8%B3%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T08:50:00+00:00"/>
    <meta property="og:title" content="«قومیت‌گرایی» سمّ مهلک در مسیر وحدت اسلامی/ بصیرت عمومی لازمه مقابله با تفرقه‌افکنان سیاسی است"/>
    <meta property="og:description" content="قومیت‌گرایی و کوبیدن بر طبل تفرقه‌های قومی و مذهبی از مهم‌ترین عوامل بروز تنش در جوامع اسلامی محسوب می‌شود، به نحوی که امروز به یکی از نقشه‌های برخی افراد برای رسیدن به مناصب بالاتر تبدیل شده است."/>
  </head>
  <body>
    <article>
      <h1>«قومیت‌گرایی» سمّ مهلک در مسیر وحدت اسلامی/ بصیرت عمومی لازمه مقابله با تفرقه‌افکنان سیاسی است</h1>
      <h2>انتخاب آگاهانه با التزام به وحدت اسلامی؛</h2>
      <address>
        <time datetime="2019-11-13T08:50:00+00:00">13 Nov 2019, 08:50</time>
      </address>
      <p>قومیت‌گرایی و کوبیدن بر طبل تفرقه‌های قومی و مذهبی از مهم‌ترین عوامل بروز تنش در جوامع اسلامی محسوب می‌شود، به نحوی که امروز به یکی از نقشه‌های برخی افراد برای رسیدن به مناصب بالاتر تبدیل شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، نامگذاری هوشمندانه و مدبرانه ۱۲ تا ۱۷ ربیع‌الاول به عنوان هفته وحدت از سوی امام خمینی(ره) و تاکید بر ادامه مسیر توسط رهبر انقلاب اسلامی در طول سالیان متمادی نشان‌دهنده جایگاه وحدت میان اقوام اسلامی به‌ویژه شیعه و سنی است که پایه‌های تمدن اسلامی را تشکیل می‌دهند.</p>
      <p>شاید در ایران اسلامی به واسطه امنیت و اقتدار در عرصه‌های مختلف، شاهد نفوذ تفرقه افکنان در میان مردم و نیز برهم خوردن وحدت نباشیم، اما اگر نیم‌نگاهی به وضعیت کشورهای اسلامی در جای جای کره خاکی که ناشی از برهم خوردن وحدت توسط دشمنان است، بیندازیم به خوبی طعم شیرین وحدتِ امنیت‌آفرین در سایه حضور شیعه و سنی در میدان دفاع از کیان اسلامی را خواهیم چشید.</p>
      <p>در برخی موارد شاهد این موضوع هستیم که حتی مسئولان و افرادی که دنبال جایگاه در کشور هستند، نسبت به تفرقه‌افکنی و نیز اختلافات قومیتی اقدام می‌کنند تا از این مسیر برای خود نانی درآورند، هرچند این منصب و مقام در سایه برهم خوردن امنیت پایدار مردمی باشد.</p>
      <p>امسال که در آستانه فرارسیدن موسم انتخاباتی و حضور چهره‌های مختلف از هر نژاد و مذهب برای کسب کرسی‌های سبز خانه ملت هستیم، جایگاه وحدت اسلامی و نیز التزام کاندیداهای نمایندگی به اصول وحدت بیش از هر زمان دیگری حساسیت خود را نشان می‌دهد و این ناشی از جریان‌سازی‌های نادرستی است که در دوره‌های قبلی انتخابات توسط برخی کاندیداها و چهره‌های سیاسی رخ داده است.</p>
      <p>در این ایام که یکی از مصادیق بارز ایجاد وحدت در جامعه نیز شناخته می‌شود، مدیران و مسئولان حاکمیتی، دولتی و نظامی نسبت به تذکرات ویژه به کاندیداهای نمایندگی و نیز مردم اقدام کرده و در خصوص تفرقه‌افکنی با توسل به ریشه‌های قومیتی هشدار می‌دهند تا در ایام انتخابات و تبلیغات نمایندگان شاهد چنین اقداماتی نباشیم.</p>
      <p>* تفرقه‌افکنی قومی حربه دشمن برای غلبه بر ملت ایران</p>
      <p>نماینده ولی‌فقیه در آذربایجان‌غربی و امام جمعه ارومیه، در این زمینه معتقد است که اگر امروز ایران اسلامی در بین کشورهای اسلامی مقتدر و با ثبات بوده و دشمنان جرات تجاوز و تعدی به این کشور را ندارند، به دلیل وجود وحدت بین شیعه و سنی و رهبری بی‌نظیر امام خامنه‌ای است.</p>
      <p> </p>
      <figure>
        <img src="http://newsroom.dana.ir/content/upload/25d808d0-6f8c-416a-b3ad-bf6c2d4df4bc.jpg"/>
      </figure>
      <p>حجت‌الاسلام و المسلمین سید مهدی قریشی، می‌گوید: تقویت وحدت و حفظ آن موجب سربلندی و پیروزی امت اسلامی و مسلمانان و مأیوسی و ناامید شدن دشمنان می‌شود. حفظ وحدت اسلامی در جامعه جزو اصول اساسی است اما در کنار این موضوع باید به حفظ اعتقادات خود نیز دقت کنیم.</p>
      <p>وی، ایران اسلامی و آذربایجان‌غربی را نماد عملی وحدت بین مسلمانان به‌ویژه شیعه و اهل سنت دانسته و خاطرنشان می‌سازد: دشمنان به دنبال تفرقه‌افکنی میان مسلمانان هستند اما همیشه در این مسیر شکست خورده‌اند و توان مقابله با این وحدت نشات‌گرفته از مبانی اسلامی را ندارند.</p>
      <p>نماینده ولی‌فقیه در آذربایجان‌غربی، با تاکید بر اینکه وحدت باید میان مسلمین بیش از این باشد، می‌افزاید: وحدت در استان ما به نحو قابل قبولی است، ایده آل نیست اما خوب است، انتظار داریم طی هفته وحدت دوباره دعوت به وحدت در دل‌های ما بیشتر قوت گیرد.</p>
      <p>* لزوم برخورد قاطعانه با مروّجان اختلافات قومی و شایعه پراکنان</p>
      <p>در همین زمینه، استاندار آذربایجان‌غربی نیز عنوان می‌کند: حفظ و ارتقای وحدت و همدلی نیازمند برخورد قاطعانه با مروّجان اختلاف‌های قومی و نشردهندگان شایعات بحران‌ساز در استان است.</p>
      <p> </p>
      <figure>
        <img src="http://newsroom.dana.ir/content/upload/af746624-7d86-4c2a-806c-79e07d284653.jpg"/>
      </figure>
      <p>محمدمهدی شهریاری می‌افزاید: بی تردید با وحدتی که میان مسئولان رده بالای استان و همچنین اتحاد و انسجامی که در بین مردم استان وجود دارد، تمامی توطئه‌ها خنثی و استان مسیر رشد و توسعه خود را طی خواهد کرد.</p>
      <p>وی، اضافه می‌کند: امروز در شرایط دفاع مقدس قرار داریم و شدیدترین تحریم‌ها به عنوان عملیات تروریستی علیه کشورمان انجام می‌شود. بسیاری از موارد توسط استکبار تحمیل شده که با حضور رهبری هوشمندانه، ایستادگی مردم و نیز وحدت شاهد پیروزی خواهیم بود.</p>
      <p>* برخوردی شدید در انتظار بر هم زنندگان وحدت است</p>
      <p>فرمانده سپاه شهدای آذربایجان‌غربی، دیگر مسئول ارشد استانی است که در خصوص حفظ وحدت و جلوگیری از بروز هرگونه اختلافات قومیتی هشدار داده و تاکید می‌کند: با هر کسی که بخواهد وحدت مردم ما را بر هم بزند به شدت برخورد خواهیم کرد. هر شخصی در این استان با هر عنوان و مقامی، باید بداند کوبیدن بر طبل تفرقه خط قرمز ماست. همه بدانند و آگاه باشند که وحدت نان شب ماست و از هرچیزی برای ما واجب تر است.</p>
      <p> </p>
      <figure>
        <img src="http://newsroom.dana.ir/content/upload/c087c064-449a-4e1e-be34-82914fa5c320.jpg"/>
      </figure>
      <p>سردار حبیب شهسواری، سپاه را حافظ انقلاب دانسته و می‌گوید: در حفاظت و پاسداری از انقلاب و دستاورد‌های آن با هیچ کسی شوخی نداریم. از ترک تا کرد و از شیعه تا سنی، از نماینده مجلس تا سایر مسئولان در هر مقام و جایگاهی، هرکس بخواهد وحدت این استان را خدشه دار کند با برخور قاطع ما روبرو خواهد شد.</p>
      <p>وی، اذعان می‌کند: مردم استان از هر نژاد و قومیتی که باشند در سایه انقلاب با برادری و برابری در کنار هم زندگی می کنند و ما به‌عنوان حافظ انقلاب بر خود وظیفه می‌دانیم از این مهم پاسداری کنیم.</p>
      <p>اما با تمام این هشدارها و تذکرات از سوی مقامات عالی استانی و منطقه‌ای، در برخی مواقع شاهد جریان‌سازی و نیز لجاجت از سوی برخی کاندیداهای نمایندگی و حتی خود نمایندگان مجلس در زمینه قومیتی هستیم که در صورت ادامه‌دار بودن، می‌تواند به یکی از تهدیدات امنیتی نیز تبدیل شود.</p>
      <p>در این خصوص، لزوم برخورد جدی با هرگونه قومیتی‌سازی تبلیغات انتخاباتی و نیز تفرقه‌افکنی مذهبی در سخنرانی‌ها به چشم می‌خورد که باید توسط مدیران و ناظران انتخاباتی به دقت رصد و برخورد شود.</p>
      <p>* شایسته‌سالاری رمز برخورد با تفرقه‌افکنان است</p>
      <p>رئیس دفتر نمایندگی ولی‌فقیه در امور اهل سنت آذربایجان‌غربی، با اشاره به اینکه باید در انتخاب نمایندگان و مسئولان نسبت به شایسته‌سالاری تاکید شود، می‌گوید: متاسفانه گاهی اوقات شاهد هستیم که افرادی در راس امور قرار می‌گیرند که خود ندادهنده تفرقه هستند.</p>
      <p>حجت‌الاسلام و المسلمین عسگر فعال آذر، توجه به توانایی‌های فردی و نیز نیازسنجی را لازمه موفقیت در انتخاب می‌داند و ادامه می‌دهد: اینکه بر اساس قومیت و بدون توجه به توانمندی‌های افراد به انتخاب دست بزنیم، در نهایت شاهد تصمیم‌گیری‌های نادرست از سوی منتخبین خواهیم بود که این به ضرر خود و جامعه تمام می‌شود.</p>
      <p>* وحدت در سایه مبانی اسلامی را تقویت کنیم</p>
      <p>امام جمعه اهل سنت ارومیه، هم در این خصوص معتقد است که وحدت باید با تکیه بر اصول اسلامی تقویت شده و از هرگونه تفرقه و تضاد اسلامی دوری شود.</p>
      <p> </p>
      <figure>
        <img src="http://newsroom.dana.ir/content/upload/76fc6289-c4d8-4142-a28a-de8061818736.jpg"/>
      </figure>
      <p>ماموستا عبدالقادر بیضاوی، با اشاره به فرمایشات رهبر معظم انقلاب اسلامی و تاکید ایشان بر توجه به نمازهای جمعه، اظهار می‌دارد: بی‌تردید فرمایشات ایشان همواره راهگشا بوده چون همیشه مومنان را به وحدت و مودت و همدلی فرا می‌خوانند.</p>
      <p>وی، تاکید می‌کند: تمام آزادی خواهان بشریت باید با وحدت در مقابل استکبار جهانی بایستند تا جهان در آرامش به سر ببرد چرا‌که مستکبرینی مانند آمریکا و اسراییل به دنبال منافع خود در جهان هستند و از جنایت در هیچ نقطه از جهان واهمه‌ای ندارند.</p>
      <p>امام جمعه اهل سنت ارومیه، می‌گوید: یکی از برکات انقلاب اسلامی وحدت و اتحاد شیعه و سنی در جمهوری اسلامی ایران است. ملت متحد و یکپارچه ایران طی ۸ سال جنگ نابرابر حتی یک وجب از خاک خود را به دشمن نداد و این از افتخارات ماست که شیعه و سنی با هم برادرند.</p>
      <p>بنابراین گزارش، با توضیحات مسئولان و نیز تاکیدات موجود در خصوص توجه به حفظ وحدت میان مردم، باید دید که آیا در آینده و در ایام انتخابات مجلس، افراد خاطی در زمینه قومیت و برهم زنندگان آرامش مردم به چه نحوی مورد برخورد واقع می‌شوند و آینده این جامعه را رقم خواهند زد.</p>
      <p>انتهای پیام/</p>
    </article>
  </body>
</html>