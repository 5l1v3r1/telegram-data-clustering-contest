<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/maltempo-a-messina-collegamenti-sullo-stretto-in-ginocchio.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T08:37:01+00:00"/>
    <meta property="og:title" content="Maltempo a Messina, collegamenti sullo Stretto in ginocchio"/>
    <meta property="og:description" content="I mezzi pesanti dirottati dal porto storico alla rada San Francesco, fermi gli aliscafi da e per Villa e Reggio Calabria, off limit l'imbarco di Tremestieri, I danni del maltempo sullo Stretto di Messina"/>
  </head>
  <body>
    <article>
      <h1>Maltempo a Messina, collegamenti sullo Stretto in ginocchio</h1>
      <address><time datetime="2019-11-13T08:37:01+00:00">13 Nov 2019, 08:37</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Tremestieri riapre alle 14, gli aliscafi navigano a vista, i mezzi delle Ferrovie sono in forte rallentamento. Intervento del Comune per dirottare alla Rada San Francesco tutti i mezzi pesanti</i>
      </p>
      <p>Dopo un’ultima pioggia breve ma intensa, stamane Messina si è svegliata con il cielo in schiarita. L’onda lunga dei notevoli disagi creati dal <b><i><a href="https://www.tempostretto.it/news/maltempo-a-messina-alberi-crollati-e-porto-di-tremestieri-chiuso.html">maltempo </a></i></b>di ieri, però, prosegue anche stamattina.</p>
      <p>In difficoltà in particolare chi deve attraversare lo Stretto di Messina, soprattutto per via delle conseguenze create <b><i><a href="https://www.tempostretto.it/video/reggio-calabria-nave-fs-sbatte-contro-la-banchina-passeggeri-bloccati-da-ore-foto-e-video.html">dall’incidente navale</a></i></b><a href="https://www.tempostretto.it/video/reggio-calabria-nave-fs-sbatte-contro-la-banchina-passeggeri-bloccati-da-ore-foto-e-video.html"> </a>di ieri sera.</p>
      <p>Nelle prime ore della mattinata sono stati interrotti del tutto gli aliscafi da Messina per Reggio Calabria e Villa San Giovanni e viceversa. Fino alle 9 di stamane non è partita alcuna nave veloce dai tre porti.</p>
      <p>L’help center di Blujet fa sapere che si naviga a vista, ovvero si verifica di volta in volta se è possibile salpare.</p>
      <p>Fortemente rallentati i mezzi di Ferrovie dello Stato che traghettano i mezzi pesanti e le automobili. Già ieri sera dal Porto Storico lungo tutta la banchina si erano formate lunghe code dei veicoli in attesa. In mattinata è però intervenuto il Comune di Messina che ha permesso ai mezzi pesanti di imbarcarsi sui mezzi privati della compagnia Caronte &amp; Tourist. I camionisti possono imbarcarsi esibendo il biglietto staccato da FS senza pagare sovraprezzo. La compagnia di navigazione privata si farà poi rimborsare da FS. Ecco la nota di Palazzo Zanca,delle 9 circa:</p>
      <p>“<i> Con riferimento ai mezzi pesanti muniti di biglietto per l’attraversamento dello Stretto con navi delle Ferrovie dello Stato, a causa dei problemi occorsi alle navi FS, le cui corse sono state rallentate, l’assessore con delega alla Polizia Municipale Dafne </i><b><i>Musolino</i></b><i> ha assicurato che, su richiesta esplicita del Comune, è stata attivata una convenzione tra le compagnie di navigazione. Pertanto </i><b><i>i mezzi saranno dirottati alla Rada San Francesco e viaggeranno imbarcandosi su navi della Caronte&amp;Tourist </i></b><i>che si è resa disponibile ad incrementare le corse mettendo a disposizione un’altra nave della flotta. Entro un’ora si prevede che saranno smaltiti tutti i mezzi in sosta nelle vie della città e nel piazzale della Stazione Marittima al fine di scongiurare ulteriori problemi viari. </i>“</p>
      <p><b>La situazione migliora a Tremestieri</b>. L’Autorità di Sistema Portuale dello Stretto comunica che, a seguito di apposita Ordinanza della Capitaneria di porto di Messina, <b>il porto di Tremestieri sarà riaperto oggi a partire dalle ore 14.</b></p>
      <p>A seguito di un sopralluogo appena effettuato- si legge in un comunicato – si è infatti verificato che entrambi gli scivoli potranno essere operativi, nonostante si sia rilevato un accumulo di sedimenti di circa 15.000 mc in prossimità del Molo di Sopraflutto. Per tale ragione l’ingresso e l’uscita agli scivoli sarà autorizzato in modo alternato. L’AdSP provvederà a risolvere tale criticità nel più breve tempo possibile.</p>
    </article>
  </body>
</html>