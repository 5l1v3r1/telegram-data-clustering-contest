<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/politics/sta-ypsi-to-politiko-thermometro-me-fonto-tin-entasi-stin-asoee/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T08:02:55+00:00"/>
    <meta property="og:title" content="Στα ύψη το πολιτικό θερμόμετρο με φόντο την ένταση στην ΑΣΟΕΕ"/>
    <meta property="og:description" content="Δόγμα «νόμος και τάξη» εναντίον… «αντιδεξιού μετώπου»"/>
  </head>
  <body>
    <article>
      <h1>Στα ύψη το πολιτικό θερμόμετρο με φόντο την ένταση στην ΑΣΟΕΕ</h1>
      <h2>Δόγμα «νόμος και τάξη» εναντίον… «αντιδεξιού μετώπου»</h2>
      <address><time datetime="2019-11-13T08:02:55+00:00">13 Nov 2019, 08:02</time> by <a rel="author">ΤοΒΗΜΑ Team</a></address>
      <p>Πάνω στα επεισόδια της ΑΣΟΕΕ «υφαίνει» ρεύμα κινήματος ο ΣΥΡΙΖΑ, σε μία προσπάθεια να ερεθίσει τα αντιδεξιά αντανακλαστικά του κέντρου και να βρει μία ατζέντα για να παίξει μπάλα σε ένα πεδίο οικείο για την Κουμουνδούρου. Το πολιτικό θερμόμετρο έχει φτάσει στα ύψη με την κυβέρνηση να υπεραμύνεται της στρατηγικής «νόμος και τάξη», προκαλώντας, όμως, αντιδράσεις για τον τρόπο επέμβασης της αστυνομίας, ειδικά σε πανεπιστημιακό χώρο.</p>
      <p>Οι αντιδράσεις μερίδας φοιτητών, που προκάλεσε η έρευνα της Αστυνομίας στους υπό κατάληψη χώρους του Οικονομικού Πανεπιστημίου και κυρίως η απόφαση της Συγκλήτου να αναστείλει τη λειτουργία του πανεπιστημίου έως την Κυριακή 17 Νοεμβρίου μετέφερε την κόντρα μεταξύ κυβέρνησης και αξιωματικής αντιπολίτευσης από την οικονομία, στα περί «μπαχαλάκηδων». Ένας όρος που είχαμε συνηθίσει στις αντιπαραθέσεις των δύο κομμάτων πριν ο ΣΥΡΙΖΑ γίνει κυβέρνηση.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <h3>Πολιτική διάσταση</h3>
      <p>Το μπαράζ επιθέσεων από στελέχη του ΣΥΡΙΖΑ και η επίσκεψη βουλευτών έξω από την ΑΣΟΕΕ, η Κουμουνδούρου έδωσε ξεκάθαρα μία πολιτική διάσταση στις επιχειρήσεις, σημειώνοντας πως είναι αποτέλεσμα της κυβερνητικής αδυναμίας στο προσφυγικό, ώστε να κρατήσει ο πρωθυπουργός το ακροδεξιό ακροατήριό του. Από τον ΣΥΡΙΖΑ κάνουν λόγο για εικόνες ντροπής που παραπέμπουν σε σκοτεινές εποχές, αποδίδοντας έτσι το «πρόσημο» στο σχέδιο της κυβέρνησης περί ασφάλειας.</p>
      <p>Οι επιχειρήσεις στο κέντρο της Αθήνας ρίχνουν νερό στο μύλο της αντιπολιτευτικής ρητορικής του ΣΥΡΙΖΑ, δίνοντας του έτσι μία παρουσία, στην μέχρι τώρα ανυπαρξία του, από τη θέση της αξιωματικής αντιπολίτευσης.</p>
      <p>Στη παρούσα φάση, πάντως, φαίνεται πως η αντιπαράθεση δεν έχει προκαλέσει πολιτικό κόστος σε κανέναν από τα δύο κόμματα, τα οποία, για διαφορετικό λόγο, απευθύνονται στο δικό τους ακροατήριο. Η μεν Νέα Δημοκρατία εμφανίζεται ως αξιόπιστη στην τήρηση των προεκλογικών της δεσμεύσεων περί ασφάλειας στις γειτονιές και στα πανεπιστήμια, ενώ ο ΣΥΡΙΖΑ βρίσκει πεδίο διαφωνίας, όπως απαιτείται να έχει ως κόμμα της αντιπολίτευσης.</p>
      <h4>Το αντιδεξιό μέτωπο</h4>
      <p>Το στίγμα των κινήσεων της αντιπολιτευτικής ρητορικής το έδωσε πριν ημέρες πρόεδρος του ΣΥΡΙΖΑ Αλέξης Τσίπρας, ο οποίος από τη Βοιωτία ξανά έβαλε μπροστά το μότο περί δεξιάς. Χρησιμοποίησε διόλου τυχαία τις φράσεις πως ποτέ άλλοτε από τη Μεταπολίτευση «δεν υπήρξε τέτοια συσσώρευση Μέσων για να στηρίξει ένα σύστημα και ένα κόμμα» και ότι «είμαστε μπροστά στην παλινόρθωση του κράτους της δεξιάς», τονίζοντας πως «οφείλουμε να μην το αντιμετωπίσουμε μόνο ως κόμμα», αλλά ότι είναι θέμα δημοκρατίας και, συνεπώς, ότι πρέπει «να ταχθούμε από κοινού σε ένα αγώνα για να υπερασπιστούμε τις κατακτήσεις». Πάνω σε αυτή τη γραμμή, ο ΣΥΡΙΖΑ αναμένεται να δώσει τη “μάχη” της παρουσίας του, χτίζοντας ξανά κινήματα για το ακροατήριο του.</p>
      <h4>Κυβέρνηση με νόμο και τάξη</h4>
      <p>Από την άλλη, η κυβέρνηση επιδιώκει να ικανοποιήσει το μεγαλύτερο μέρος των πολιτών που δεν είναι άλλο από τα θέματα οικονομίας, επενδύσεων, μισθών, αλλά και φυσικά στην ασφάλεια, ισορροπώντας σε μία οριακή γραμμή μεταξύ κέντρου και κεντροδεξιού ακρωτηρίου.</p>
      <p>Πρόβα της αντιπαράθεσης που επίκειται, εφόσον υπάρξουν αντίστοιχες επιχειρήσεις και διαμαρτυρίες, αποτέλεσε η άγρια κόντρα μεταξύ της υπουργού Παιδείας Νίκης Κεραμέως και του πρώην υπουργού Παιδείας Νίκου Φίλη,στη χθεσινή συνεδρίαση της επιτροπής Μορφωτικών Υποθέσεων της Βουλής.</p>
      <p>«Για τη Νέα Δημοκρατία, το να βρίσκονται κράνη, ρόπαλα, διαρρηκτικά εργαλεία, πέτρες και μάρμαρα μέσα στο πανεπιστήμιο είναι αδιανόητο, ενώ για τον ΣΥΡΙΖΑ είναι κοινωνικό φαινόμενο μπαχαλάκηδων» υπογράμμισε η κ. Κεραμέως στην προκλητική επισήμανση του Ν. Φίλη πως «βρέθηκαν τρία ρόπαλα και λέτε ότι έγιναν κέντρα ανομίας».</p>
      <figure>
        <img src="https://www.in.gr/wp-content/uploads/2019/11/photo_11-11-2019_13_58_361573474537-600x400.jpg"/>
      </figure>
      <p>Όπως είπε με έμφαση «εδώ πήγαν να ανοίξουν με αλυσοπρίονο την πόρτα, κι εσείς τους στηρίζετε;».</p>
      <p>Νωρίτερα ο κ. Φίλης επιτέθηκε στην υπουργό, υπονοώντας πως τα ευρήματα στην πρώην ΑΣΟΕΕ δεν δικαιολογούν την αστυνομική παρέμβαση, ενώ σημείωσε ότι «πέντε χρόνια τώρα τα φαινόμενα ανομίας τα αντιμετωπίσαμε χωρίς επικοινωνιακό σόου. Δεν κυνηγήσαμε κανέναν. Είστε υπόλογη και υπεύθυνη προσωπικά για οτιδήποτε συμβεί στο τριήμερο».</p>
      <p>Κι ενώ η Νίκη Κεραμέως υπενθύμισε στον πρώην υπουργό Παιδείας ότι η ίδια δέχτηκε απειλές και επίθεση στο γραφείο της «εισέπραξε» από το Νίκο Φίλη σχόλια όπως «τι δηλαδή, τις μπογιές; Φοβάστε τις κόκκινες μπογιές; Τι είναι αυτό πταίσμα; Πλημμέλημα; Στην ΑΣΣΟΕ είχαμε τραυματισμένους φοιτητές. Καταδικαστέα βέβαια αυτά«. «Πέρασαν πέντε ημέρες για να τα καταδικάσετε» του απάντησε η κ. Κεραμέως.</p>
      <p>Εκτός από τον κ. Φίλη ο βουλευτής του ΣΥΡΙΖΑ Κ. Μάρκου φώναζε «καλά έκαναν» για τους μπαχαλάκηδες στην ΑΣΟΕ, ενώ σε άλλη συνεδρίαση Επιτροπής στη Βουλή η βουλευτής του ΣΥΡΙΖΑ Θεανώ Φωτίου που επίσης πήγε χθες για συμπαράσταση στην ΑΣΟΕΕ τάσσονταν κατά των αστυνομικών επεμβάσεων στα πανεπιστήμια.</p>
      <h4>Πέτσας για ΑΣΟΕΕ : Τα πανεπιστήμια επιστρέφουν στους φοιτητές</h4>
      <p>Τη δέσμευση της κυβέρνησης πως «τα πανεπιστήμια επιστρέφουν στους φοιτητές τους, οι γειτονιές στους κατοίκους τους και οι περιουσίες στους ιδιοκτήτες τους», επισήμανε ο κυβερνητικός εκπρόσωπος, Στέλιος Πέτσας, ο οποίος κατηγόρησε τον ΣΥΡΙΖΑ για «στήριξη στο άσυλο της ανομίας και της παρανομίας».</p>
      <p>«Χθες, οι Έλληνες πολίτες είδαν με έκπληξη να οργανώνεται διαδήλωση, στην οποία μετείχαν στελέχη του ΣΥΡΙΖΑ με αίτημα να συνεχιστεί η νοσηρή κατάσταση που διαμορφώθηκε κατά τα προηγούμενα χρόνια. Η στάση του ΣΥΡΙΖΑ απέδειξε τη στήριξή του στο άσυλο της ανομίας και της παρανομίας. Απέδειξε ότι επιλέγει -και πάλι- να ταυτιστεί με τους μπαχαλάκηδες. Προκαλεί την ελληνική κοινωνία και τη συντριπτική πλειοψηφία των φοιτητών», υποστήριξε, τονίζοντας: «Η κυβέρνηση είναι αποφασισμένη να τελειώνουμε με τις γιάφκες των κουκουλοφόρων, των κατασκευαστών μολότοφ, των διακινητών ναρκωτικών και των λαθρέμπορων εντός των πανεπιστημίων. Τα πανεπιστήμια αποδίδονται στους φυσικούς τους χρήστες: Στους φοιτητές, τους εργαζόμενους, τους καθηγητές.</p>
      <p>Οι Έλληνες πολίτες στις γειτονιές τους και οι φοιτητές στα πανεπιστήμιά τους θα αισθανθούν και πάλι ασφαλείς και ελεύθεροι από τη φασιστική επιβολή της άποψης ισχνών μειοψηφιών. Αλλά δεν είναι μόνο τα πανεπιστήμια. Σήμερα, όπως γνωρίζετε, ελευθερώθηκε από παράνομη κατάληψη ακόμη ένας χώρος, αυτήν τη φορά σε μία επιβαρυμένη γειτονιά της Αθήνας, στην οδό Μπουμπουλίνας, στα Εξάρχεια. Πρόκειται για τη 12η απελευθέρωση παράνομα κατειλημμένου χώρου».</p>
      <p>
        <a href="https://www.tovima.gr/2019/11/13/world/enas-kosmos-se-anavrasmo/">Ενας κόσμος σε αναβρασμό – Τα αίτια πίσω από το κύμα παγκόσμιων διαδηλώσεων</a>
      </p>
    </article>
  </body>
</html>