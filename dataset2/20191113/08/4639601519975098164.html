<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/finance/e-apodeikseis-pros-tropopoiisi-i-rythmisi-ti-meleta-to-ypoik/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T08:17:37+00:00"/>
    <meta property="og:title" content="e-αποδείξεις : Προς τροποποίηση η ρύθμιση – Τι μελετά το ΥΠΟΙΚ"/>
    <meta property="og:description" content="Διορθώνουν τα λάθη για τις δαπάνες - Τι μελετάται από το υπουργείο Οικονομικών για τις αποδείξεις"/>
  </head>
  <body>
    <article>
      <h1>e-αποδείξεις : Προς τροποποίηση η ρύθμιση – Τι μελετά το ΥΠΟΙΚ</h1>
      <h2>Διορθώνουν τα λάθη για τις δαπάνες – Τι μελετάται από το υπουργείο Οικονομικών για τις αποδείξεις</h2>
      <address><time datetime="2019-11-13T08:17:37+00:00">13 Nov 2019, 08:17</time> by <a rel="author">ΤοΒΗΜΑ Team</a></address>
      <p>Χαρτί και μολύβι έχουν πάρει στο υπουργείο Οικονομικών και ξαναγράφουν τη ρύθμιση για τις ηλεκτρονικές αποδείξεις.</p>
      <p>Έτσι το οικονομικό επιτελείο της κυβέρνησης προχωρά σε τροποποίηση του μέτρου των ηλεκτρονικών αποδείξεων.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Στο νέο φορολογικό νομοσχέδιο που έχει τεθεί σε δημόσια διαβούλευση στο opengov.gr υπάρχουν σχόλια με τους περισσότερους να δηλώνουν αδυναμία συλλογής του 30% του εισοδήματός τους σε αποδείξεις.</p>
      <h3>Οι αποδείξεις</h3>
      <p>Η υποχρέωση συλλογής ηλεκτρονικών αποδείξεων ίσες με το 30% του εισοδήματος θεωρείται ανέφικτη για πολλούς φορολογουμένους που υποστηρίζουν ότι πρέπει είτε να μειωθεί το ποσοστό είτε να διευρυνθούν οι κατηγορίες των φορολογουμένων που η υποχρέωση συγκέντρωσης ηλεκτρονικών αποδείξεων θα είναι το 20% αντί του 30% του ετήσιου εισοδήματός τους.</p>
      <p>Φορολογούμενος διαμαρτύρεται σημειώνοντας ότι το ετήσιο εισόδημά του ανέρχεται σε 10.000 ευρώ, εκ των οποίων οι 3.600 ευρώ αποτελούν διατροφή. Η διατροφή όμως δεν αφαιρείται, με αποτέλεσμα να πρέπει να βρει αποδείξεις ύψους 3.000 ευρώ για πραγματικό εισόδημα 6.400 ευρώ.</p>
      <p>Στις σκέψεις του οικονομικού επιτελείου είναι να αφαιρείται η διατροφή από το «πραγματικό» εισόδημα.</p>
      <p>Σε άλλο παράδειγμα, φορολογούμενος πολίτης σχολιάζει: «Πιστεύω ότι το 30% δαπάνες με κάρτα είναι υπερβολικό, ειδικά για εισοδήματα μέχρι 10000. Πρέπει έως τις 10.000 να είναι το μισό, δηλαδή 15%, γιατί τα χαμηλά εισοδήματα δεν μπορούν να μαζέψουν αυτά τα ποσά. Εκτός και αν στις δαπάνες βάλουν αυτά που πληρώνουν στον ΕΝΦΙΑ, στο εισόδημα. Tο 30% είναι υπερβολικό πιστεύω για εισοδήματα 10.000».</p>
      <p>Πολλά είναι και τα παράπονα για όσους έχουν εισόδημα μόνο από ενοίκια καθώς θεωρούν ότι το όποιο εισόδημα υπερφορολογείται μέσω του ΕΝΦΙΑ και της αυτοτελούς φορολογίας για τα ενοίκια που ξεκινά από το 15% για τα εισοδήματα μέχρι και 12.000, μέχρι και τα 33% για εισοδήματα από 30.000 ευρώ και άνω.</p>
      <p>Σημειώνουν ακόμη ότι κάποιοι ιδιοκτήτες εκτός από τον ΕΝΦΙΑ αν η περιουσία τους έχει αντικειμενική αξία πάνω από 250.000 ευρώ έχουν και ένα συμπληρωματικό ΕΝΦΙΑ.</p>
      <p>Φορολογούμενος σχολιάζει ότι οι αποδείξεις θα μειώσουν τα οφέλη από τη μείωση των φορολογικών συντελεστών. Συγκεκριμένα υποστηρίζει ότι: «30% σε ηλεκτρονικές συναλλαγές είναι υπερβολή. Ο φόρος αυτός θα είναι μεγαλύτερος από της φοροελαφρύνσεις που προβλέπονται. Έχουμε να κάνουμε με έναν νέο φόρο συγκαλυμμένο από την ταμπέλα των ηλεκτρονικών συναλλαγών. Αν δεν το βελτιώσετε, θα έχει μεγάλο κόστος και την κυβέρνηση και για την χώρα.»</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>