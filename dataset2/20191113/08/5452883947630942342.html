<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/una-pigotta-per-comprendere-la-scuola-regina-margherita-nel-segno-della-solidarieta.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-13T08:35:00+00:00"/>
    <meta property="og:title" content="Una pigotta per comprendere, la scuola Regina Margherita nel segno della solidarietà"/>
    <meta property="og:description" content="Iniziativa Unicef alla scuola avellinese"/>
  </head>
  <body>
    <article>
      <h1>Una pigotta per comprendere, la scuola Regina Margherita nel segno della solidarietà</h1>
      <h2>Iniziativa Unicef alla scuola avellinese</h2>
      <address><time datetime="2019-11-13T08:35:00+00:00">13 Nov 2019, 08:35</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>Torna all’attenzione degli spettatori, per il quarto anno consecutivo, la trasmissione di RAI UNO “Prodigi. La Musica è Vita”, realizzata in collaborazione con l’UNICEF ed ENDEMOL, il pubblico potrà assistere ad una serata di grande spettacolo e di solidarietà. Un’edizione speciale, infatti, che andrà in onda domani, in prima serata, sulla rete ammiraglia, per celebrare il trentennale dell’UNICEF, con conduttori d’eccezione, Flavio Insinna e Serena Autieri.</p>
      <p>Lo spettacolo prevede l’esibizione di tanti giovanissimi talenti nel canto, nella musica, nella danza. Prestigiosa la giuria, composta da Arisa, Rossella Brescia, Peppe Vessicchio, Luciano Cannito e Nino Frassica. Ospiti della serata Ultimo, Alessandra Mastro nardi, Geppi Cucciari, Roberto Mancini, Sonia Jobareth. L’UNICEF ha messo a disposizione delle borse di studio, a testimonianza del suo impegno nella promozione della personalità artistica dei minori.</p>
      <p>«Sarà una trasmissione ricca di emozioni - commenta <b>Amalia Benevento</b> - che consentirà ai telespettatori di conoscere l’impegno e la fatica di tanti bambini e ragazzi per perfezionare il loro talento nelle diverse discipline. Non mancherà la solidarietà, che è il valore fondante dell’UNICEF, vissuta in un contesto particolare, che suscita l’interesse dell’opinione pubblica verso le tragedie che affliggono l’infanzia nel mondo».</p>
      <p>L’attività pedagogica dell’UNICEF è estesa anche ai bambini, per formare la loro sensibilità ai principi dell’inclusione sociale e dell’attenzione verso i deboli. «All’Istituto Comprensivo “Regina Margherita- Leonardo Da Vinci” - continua la presidente avellinese - siamo impegnati nel corso, destinato agli alunni della IV A-B e C, rivolto alla conoscenza della Convenzione Internazionale dei Diritti dei Bambini attraverso le bambole simbolo dell’organizzazione umanitaria, le pigotte. Il tema, infatti, è “Alla scoperta dell’UNICEF: una pigotta per comprendere”, con cui ci siamo soffermati sugli argomenti della malnutrizione e della abitudini alimentari erronee. I bambini realizzeranno la “Green Pigotta”, che sarà donata, il giorno della Befana, ai loro coetanei degenti al “Moscati”».</p>
      <p>Mercoledì 13, Amalia Benevento terrà una lezione all’Università del Sannio, nell’aula “Demm”, alla presenza di accademici ed autorità istituzionali. L’argomento sarà “Migranti: la sfida dell’incontro”. Esperienze didattiche del “Virgilio”».</p>
      <p>«Porteremo nelle aule universitarie - conclude Benevento - i risultati della nostra azione sul territorio avellinese, ottenuti grazie alla collaborazione degli studenti del “Virgilio”. Il nostro impegno è sempre rivolto all’inclusione degli stranieri e dei minori delle fasce deboli residenti in Irpinia, e alla partecipazione attiva alle campagne di solidarietà internazionale promosse dall’UNICEF, per rendere sempre concreto il valore della solidarietà, dell’accoglienza e dell’integrazione».</p>
    </article>
  </body>
</html>