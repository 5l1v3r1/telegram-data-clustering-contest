<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597082/protasi-400-ek-gia-empape"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T08:47:00+00:00"/>
    <meta property="og:title" content="Πρόταση 400 εκ. για Εμπαπέ!"/>
    <meta property="og:description" content="Ο Κιλιάν Εμπαπέ είναι ο διακαής πόθος του Ζινεντίν Ζιντάν και για αυτό η Ρεάλ είναι έτοιμη να προσφέρει 400.000.000 ευρώ στην Παρί Σεν Ζερμέν για να τον..."/>
  </head>
  <body>
    <article>
      <h1>Πρόταση 400 εκ. για Εμπαπέ!</h1>
      <address><time datetime="2019-11-13T08:47:00+00:00">13 Nov 2019, 08:47</time> by <a rel="author">Sigmalive/sports</a></address>
      <p>Ο Κιλιάν Εμπαπέ είναι ο διακαής πόθος του Ζινεντίν Ζιντάν και για αυτό η Ρεάλ είναι έτοιμη να προσφέρει 400.000.000 ευρώ στην Παρί Σεν Ζερμέν για να τον αποκτήσει! Διαβάστε αναλυτικά.<br/> <br/>Ο Κιλιάν Εμπαπέ είχε μπει στο στόχαστρο της Ρεάλ Μαδρίτης από την εποχή έκανε πράματα και θάματα στο γαλλικό πρωτάθλημα με τη φανέλα της Μονακό και την οδηγούσε στην κατάκτηση της Ligue 1 και στα ημιτελικά του Champions League τη σεζόν 2016-17.<br/> <br/>Τώρα, τρία χρόνια μετά και με τον Γάλλο φορ να έχει κατακτήσει το Μουντιάλ του 2018 με τους τρικολόρ και να μετράει 67 γκολ και 31 ασίστ σε 104 παιχνίδια πρωταθλήματος με τη φανέλα της Παρί Σεν Ζερμέν, οι μερένγκες όχι μόνο εξακολουθούν να τον πολιορκούν αλλά εμφανίζονται έτοιμοι να προσφέρουν γη και ύδωρ για να τον αποκτήσουν.<br/> <br/>Το τελευταίο μάλιστα σενάριο που είδε το φως της δημοσιότητας και προέρχεται από την γαλλική εφημερίδα "Le Parisien" φέρνει την ομάδα του Ζινεντίν Ζιντάν σε θέση... μάχης όσον αφορά στον Εμπαπέ, με το ρεπορτάζ του εν λόγω μέσου να κάνει λόγο για επικείμενη πρόταση ύψους 400 εκατομμυρίων ευρώ!<br/> <br/>Χρήματα που είναι σχεδόν τα διπλάσια από όσα δαπάνησε το καλοκαίρι του 2017 η ομάδα της γαλλικής πρωτεύουσας για να κάνει το κόλπο γκρόσο με την απόκτηση του Νεϊμάρ από την Μπαρτσελόνα, με τους Μαδριλένους να απειλούν σε μία τέτοια περίπτωση να σπάσουν φυσικά το παγκόσμιο μεταγραφικό ρεκόρ που είναι τα 222 εκατομμύρια ευρώ της Παρί για τον Βραζιάνο.<br/> <br/>Σημειώνεται πως το τελευταίο διάστημα η Ρεάλ διατυμπανίζει με κάθε τρόπο πως ο Εμπαπέ είναι ο Νο 1 στόχος της, γεγονός που προκάλεσε μάλιστα και διπλωματικό επεισόδιο μεταξύ του Λεονάρντο και του Ζιντάν, ενώ σύμφωνα με τα ρεπορτάζ δεν αποκλείεται οι μερένγκες να ρίξουν και το χαρτί του Βινίσιους στην προσπάθειά τους να κλείσουν το super deal για τον Εμπαπέ.<br/> <br/> <br/> <br/>Από: gazzetta.gr</p>
    </article>
  </body>
</html>