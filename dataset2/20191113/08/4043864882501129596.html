<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231810/"/>
    <meta property="og:site_name" content="Українська правда"/>
    <meta property="article:published_time" content="2019-11-13T08:00:02+00:00"/>
    <meta property="og:title" content="Лукашенко – європейцям: Дивіться, щоб демократія вас не поховала"/>
    <meta property="og:description" content="Президент Білорусі: “Мені багато хто дорікає: у вас, мовляв, авторитаризм і диктатура. А я відповідаю: запитайте у бізнесменів. Їх ця диктатура влаштовує?.. Навіщо займатися балаканиною і говорити про якусь демократію? Дивіться, щоб ваша демократія вас же не поховала”."/>
  </head>
  <body>
    <article>
      <h1>Лукашенко – європейцям: Дивіться, щоб демократія вас не поховала</h1>
      <address>
        <time datetime="2019-11-13T08:00:02+00:00">13 Nov 2019, 08:00</time>
      </address>
      <p>Президент Білорусі Олександр Лукашенко вважає, що білоруських бізнесменів влаштовує його режим правління.</p>
      <p><b>Джерело:</b> <a href="https://www.dw.com/ru/%D0%BB%D1%83%D0%BA%D0%B0%D1%88%D0%B5%D0%BD%D0%BA%D0%BE-%D0%B2-%D0%B2%D0%B5%D0%BD%D0%B5-%D0%B8%D0%BD%D0%B2%D0%B5%D1%81%D1%82%D0%B8%D1%86%D0%B8%D1%8F%D0%BC-%D0%B4%D0%B0-%D0%BD%D0%BE-%D0%B4%D0%B5%D0%BC%D0%BE%D0%BA%D1%80%D0%B0%D1%82%D0%B8%D1%8E-%D0%BE%D1%81%D1%82%D0%B0%D0%B2%D1%8C%D1%82%D0%B5-%D1%81%D0%B5%D0%B1%D0%B5/a-51218114">DW</a> з економічного форуму у Відні 12 листопада</p>
      <p><b>Пряма мова</b>: "Мені багато хто дорікає: у вас, мовляв, авторитаризм і диктатура. А я відповідаю: запитайте у бізнесменів. Їх ця диктатура влаштовує?..</p>
      <p>То навіщо займатися балаканиною і говорити про якусь демократію? Дивіться, щоб ваша демократія вас же не поховала".</p>
      <p><b>Деталі</b>: До економічного форуму Лукашенко зустрівся з президентом Австрії і головою австрійського парламенту.</p>
      <p>Спілкуючись із журналістами після зустрічі з колегою Олександром ван дер Белленом, Лукашенко у відповідь на запитання про <a href="https://www.pravda.com.ua/news/2019/11/12/7231775/">смертну кару</a> в Білорусі заявив: "Ось у цьому суть вашої демократії! Перш ніж вимагати від когось скасування смертної кари, треба знати, що думає у тебе вдома суспільство з цього приводу".</p>
      <p>Запитання про права людини в його країні теж зачепило Лукашенка: "Що вам не подобається в Білорусі з правами людини?".</p>
      <p>Відповіддю на запитання про цивільні права став його монолог про права соціальні. Право на життя, право на роботу, можливість працювати на батьківщині або за кордоном, а ще на безкоштовну освіту й медицину.</p>
      <p>"Назвіть мені хоч одну країну ЄС, яка б досягла такого рівня соціальних гарантій!", – сказав Лукашенко.</p>
      <related>
        <a href="https://www.pravda.com.ua/news/2019/11/12/7231775/"/>
        <a href="https://www.pravda.com.ua/news/2019/11/11/7231650/"/>
        <a href="https://www.pravda.com.ua/news/2019/10/11/7228785/"/>
      </related>
    </article>
  </body>
</html>