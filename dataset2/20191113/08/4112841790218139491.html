<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76507-Desatvalcovy-supersport-od-Audi-vstupuje-na-trh-so-zadnym-pohonom-Drifteri-si-pridu-na-svoje"/>
    <meta property="og:site_name" content="REFRESHER"/>
    <meta property="article:published_time" content="2019-11-13T08:21:00+00:00"/>
    <meta property="og:title" content="Desaťvalcový superšport od Audi vstupuje na trh so zadným pohonom. Driftéri si prídu na svoje!"/>
    <meta property="og:description" content="Exkluzitivtka nie je obmedzená počtom kusov."/>
  </head>
  <body>
    <article>
      <h1>Desaťvalcový superšport od Audi vstupuje na trh so zadným pohonom. Driftéri si prídu na svoje!</h1>
      <address><time datetime="2019-11-13T08:21:00+00:00">13 Nov 2019, 08:21</time> by <a rel="author">Martin Mičuda</a></address>
      <p>
        <b>Exkluzitivtka nie je obmedzená počtom kusov.</b>
      </p>
      <p><b>Značka Audi je dlhé roky spojená s pojmom quattro</b>, čo má za následok dve skutočnosti. Na jednu stranu je to legendárny pohon všetkých štyroch kolies, ktorí nemalá skupina považuje za ten najlepší. Druhá strana však hovorí, že narozdiel od povedzme konkurenčných značiek BMW či Mercedes-Benz, modely štyroch kruhov postrádajú <b>skrz túto koncepciu akýsi fun factor.</b></p>
      <p>Je totiž zrejmé, že drvivá väčšina súčasných modelov Audi má primárne predný pohon a pohon všetkých štyroch kolies je zväčša vecou voľby. Inými slovami, nájsť sériovú<i> audinu</i> s výhradne zadným pohonom, ktorý v očiach nejedného automobilového fanúšika predstavuje tú povestnú radosť z jazdy, je prakticky nemožné. Teraz sa však na scéne (opäť) objavil na pomery značky vskutku netypický variant. <b>Audi R8 RWD (Rear Wheel Drive)</b></p>
      <figure>
        <img src="https://i.refresher.sk/public/martinzmartina/sept19/A1914471_medium.jpg"/>
      </figure>
      <p>Už z názvu je ti určite jasné, o čom je reč. A áno, <b>niečo takéto sa v portfóliu Audi neobjavuje po prvýkrát.</b> Okrem iného, aj v roku 2018 nám nemecká značka predstavila špeciálnu R8-čku s dodatkom RWS (Real Wheel Series), ktorej podstatou bol pohon výhradne zadnej nápravy. Za úplne bežný sériový počin túto edíciu nemožno označiť keďže R8-čka je skôr okrajovým členom ponuky, nehovoriac o tom, že RWS-ka bola limitovaná len na 999 kusov. Novinka, ktorú nám z Ingolstadtu servírujú tentokrát pod názvom <b>R8 RWD však tradície mení.</b></p>
      <p>V tomto prípade ide totiž o regulérny variant, ktorý sa plnohodnotne <b>zaraďuje do ponuky bez ohľadu na lokalitu či počet kusov.</b>  Celou pointou je teda pohon výhradne zadných kolies, čím R8-čka prichádza o quattro, no zároveň zjavne ponúkne väčšiu zábavnosť. Mimochodom, Audi ponúka <b>RWD aj ako kupé aj Spyder.</b></p>
      <related>
        <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom"/>
      </related>
      <p>Ak sa pýtaš na dizajnové odlišnosti, tak vedz, že nič revolučné sa nekoná, dokonca, v porovnaní <b>so „štandardnou" R8-čkou rozdiel zastupujú len ikonické „sideblades", čiže panel za dverami</b> – vezie RWD majú panel farebne odlíšený len v hornej časti (čierny), spodná časť je lakovaná vo farbe karosérie. Aj tu pritom platí, že za príplatok je možné čierny predný splitter, bočné prahy či zadný difúzor nahradiť za karbónové časti. RWD-čko je inak <b>o 55 kilogramov ľahšie. </b></p>
      <figure>
        <img src="https://i.refresher.sk/public/martinzmartina/sept19/A1914467_medium.jpg"/>
        <figcaption>
          <cite>https://www.audi-mediacenter.com/en/press-releases/even-sharper-and-more-strikingthe-audi-r8-v10-rwd-and-the-audi-r8-lms-gt4-12240</cite>
        </figcaption>
      </figure>
      <p>Za vodičom sa naďalej nachádza <b>5,2-litová V10-ka</b>, vyhotovenia RWD ale nemajú 570 koní a 560 Nm, ale <b>„</b><b>len" 397 kW / 540 koní a 540 Nm.</b> O prenos sily na zadné kolesá sa naďalej stará 7-stupňová automatická prevodovka S-tronic.</p>
      <p>Ako sa predpokladalo, absencia oboch poháňaných náprav sa negatívne prejavila na rýchlostných parametroch – R8 V10 RWD dokáže akcelerovať<b> na stovku za 3,7 sekundy</b> (AWD verzia 3,4 sekundy), pričom maximálna rýchlosť poklesla z 324 na <b>320 km/h.</b> Verzia R8 V10 RWD Spyder zrýchľuje o 0,1 sekundy pomalšie a maximálku má "len" 318 km/h.</p>
      <p>Na záver tu máme pohľad do cenníka – v Nemecku R8 V10 štartuje na čiastke od 166-tisíc €, verzia s jednou poháňanou nápravou bude stáť <b>od 144-tisíc €</b>, zadnokolkový Spyder od 157-tisíc €.</p>
      <figure>
        <a href="https://refresher.sk/76507-Desatvalcovy-supersport-od-Audi-vstupuje-na-trh-so-zadnym-pohonom-Drifteri-si-pridu-na-svoje/gallery/1">
          <img src="https://i.refresher.sk/public/martinzmartina/sept19/A1914478_medium.jpg"/>
        </a>
        <figcaption>
          <a href="https://refresher.sk/76507-Desatvalcovy-supersport-od-Audi-vstupuje-na-trh-so-zadnym-pohonom-Drifteri-si-pridu-na-svoje/gallery/1">Zobraziť galériu 8</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/40718-Nova-RS3ka-je-nielen-novym-kralom-triedy-ale-dokonca-sa-pysi-aj-najsilnejsim-patvalcom-na-svete"/>
        <a href="https://refresher.sk/36778-Druha-generacia-Audi-Q5-plna-technologii-je-tu-a-opat-chce-byt-najpredavanejsim-SUV-v-triede"/>
        <a href="https://refresher.sk/34851-Vysperkovane-540konove-Audi-R8-V10-Spyder-ako-matna-modra-lahodka-na-leto-plna-karbonu"/>
        <a href="https://refresher.sk/30178-Aj-Audi-to-hra-vianocnou-reklamou-na-city-stareho-otca-zachranil-pred-samotou-pohon-quattro"/>
        <a href="https://refresher.sk/27351-Autonomne-Audi-RS7-zhodilo-400-kil-vykon-560-koni-a-absencia-vodica-sa-nezmenili"/>
        <a href="https://refresher.sk/27469-Exkluzivna-predpremiera-Uplne-nove-Audi-A4-prislo-v-predstihu-na-Slovensko-a-my-sme-boli-pri-tom"/>
        <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom"/>
        <a href="https://refresher.sk/76449-Od-januara-uz-mozno-na-niektorych-pumpach-svoje-auto-nenatankujes-Natural-95-ma-nahradit-benzin-s-oznacenim-E10"/>
      </related>
    </article>
  </body>
</html>