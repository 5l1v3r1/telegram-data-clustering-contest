<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741448"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:16:00+00:00"/>
    <meta property="og:title" content="ใจดีตากข้าวหน้าโรงพักได้ ป้องกันอุบัติเหตุ-มิจฉาชีพ"/>
    <meta property="og:description" content="ชาวนาจ.กาฬสินธุ์ นำกรวยจราจรมาตั้ง หวังป้องกันอุบัติเหตุช่วงตากข้าวเปลือก ตำรวจขอความร่วมมืองดตากข้าวบนถนน ชวนเกษตรกรนำข้าวมาตากที่ลานหน้าโรงพัก ชี้ป้องกันอุบัติเหตุ-ขโมยข้าวเปลือก"/>
  </head>
  <body>
    <article>
      <h1>ใจดีตากข้าวหน้าโรงพักได้ ป้องกันอุบัติเหตุ-มิจฉาชีพ</h1>
      <address>
        <time datetime="2019-11-13T08:16:00+00:00">13 Nov 2019, 08:16</time>
      </address>
      <figure>
        <img src="https://www.dailynews.co.th/admin/upload/20191113/news_fNtVGyUdce152657_533.jpg?v=201911131811"/>
      </figure>
      <p>
        <b>ชาวนาจ.กาฬสินธุ์ นำกรวยจราจรมาตั้ง หวังป้องกันอุบัติเหตุช่วงตากข้าวเปลือก ตำรวจขอความร่วมมืองดตากข้าวบนถนน ชวนเกษตรกรนำข้าวมาตากที่ลานหน้าโรงพัก ชี้ป้องกันอุบัติเหตุ-ขโมยข้าวเปลือก</b>
      </p>
      <p>ล่าสุดวันที่ 13 พ.ย. ผู้สื่อข่าวรายงานที่ถนนเลียบคลองชลประทานบ้านหนองขาม ต.ดอนสมบูรณ์ - บ้านหนองแวงฮี ต.คลองขาม อ.ยางตลาด จ.กาฬสินธุ์ พบมีชาวนาหลายราย นำกรวยและเครื่องหมายจราจรมาวาง ในระหว่างนำข้าวเปลือกที่ใช้รถเกี่ยวมาผึ่งแดด เพื่อให้ผู้ใช้รถใช้ถนนระมัดระวัง และป้องกันการเกิดอุบัติเหตุ โดยมีเจ้าหน้าที่ตำรวจและฝ่ายปกครองอ.ยางตลาด เข้าไปแนะนำ</p>
      <figure>
        <img src="https://www.dailynews.co.th/admin/upload/20191113/news_sTlcoexIfh152658_533.jpg?v=201911131811?v=8443"/>
      </figure>
      <p> <br/>นายเหรียญ (สงวนนามสกุล) อายุ 56 ปี ชาวต.ดอนสมบูรณ์ อ.ยางตลาด จ.กาฬสินธุ์ กล่าวว่า หลังจากที่ตนและเพื่อนชาวนา ได้ว่าจ้างรถเกี่ยวข้าวแล้วเสร็จ ก็ได้นำมากองและผึ่งแดดให้แห้ง โดยใช้บริเวณริมถนนเลียบคลองชลประทานสายบ้านหนองขามและบ้านหนองแวงฮี ตรงบริเวณที่นา ซึ่งหากตากในแปลงนา จะทำให้ข้าวแห้งช้า และเมล็ดเป็นสีดำ เมล็ดข้าวไม่สวย ขายไม่ได้ราคา ขณะที่นำมาตากที่ริมถนน ซึ่งเป็นพื้นแห้ง ก็จะทำให้เมล็ดข้าวแห้งเร็ว อย่างไรก็ตามเพื่อป้องกันอุบัติเหตุ ได้ไปขอยืมกรวยจราจรจาก อบต.ดอนสมบูรณ์ มาวาง ให้ผู้ใช้รถใช้ถนนสังเกตได้ง่าย ที่จะไม่เกิดอันตรายจากการหลบกองข้าว</p>
      <figure>
        <img src="https://www.dailynews.co.th/admin/upload/20191113/news_RguNpoyMqG152658_533.jpg?v=201911131811?v=2726"/>
      </figure>
      <p> <br/>ด้านนายบุญ (สงวนนามสกุล) อายุ 69 ปี ชาวต.คลองขาม อ.ยางตลาด จ.กาฬสินธุ์ ระบุว่า สำหรับการนำข้าวเปลือกมาตากให้แห้งริมถนนนั้น ทุกคนได้ระมัดระวังความปลอดภัยเป็นอย่างมาก นอกจากจะนำกรวยหรือแผงกั้น หรือหาวัสดุอื่น ๆ มาปักไว้แล้วในช่วงกลางวันแล้ว ในช่วงค่ำก็ได้รวบรวมข้าวกองไว้ริมถนน และวางตะแกรง บางคนติดตั้งไฟกระพริบ เพื่อให้เป็นที่สังเกตได้ง่าย นอกจากนี้ยังนอนเฝ้าเพื่อให้สัญญาณผู้ใช้รถใช้ถนน และป้องกันคนมาลักขโมยข้าวด้วย<br/> <br/>ขณะที่ พ.ต.อ.โกวิท เจริญวัฒนศักดิ์ รอง ผบก.ภ.จว.กาฬสินธุ์ กล่าวว่า ขณะนี้อยู่ในระหว่างฤดูเก็บเกี่ยวผลผลิต ทางตำรวจภูธร จ.กาฬสินธุ์ กำชับให้สถานีตำรวจทั้ง 23 แห่งลงพื้นที่ขอความร่วมมือประชาชนหลีกเลี่ยงและงดนำข้าวเปลือกมาตาก แต่ถ้าหากมีความจำเป็นก็จะต้องตากไว้ริมถนนหรือไหล่ทาง อย่างตากกีดขวางทางจราจร และต้องทำสัญลักษณ์เตือนให้มองเห็นในระยะไกลอย่างน้อย 150-350 เมตร และต้องตากข้าวในช่วงกลางวันจากนั้นต้องรีบเก็บก่อนมืด ซึ่งจะมีเจ้าหน้าที่ตำรวจสายตรวจออกเตือนและให้คำแนะนำ</p>
      <figure>
        <img src="https://www.dailynews.co.th/admin/upload/20191113/news_GXWTnyqwaK152658_533.jpg?v=201911131811?v=4862"/>
      </figure>
      <p> <br/>อย่างไรก็ตามสำหรับตำรวจภูธร จ.กาฬสินธุ์นั้น ได้มีโครงการตากข้าวหน้าโรงพัก โดยให้โรงพักแต่ละแห่งที่มีความพร้อม โดยเฉพาะโรงพักที่มีสถานที่ หรือมีลานกว้างให้ประชาชนสามารถนำข้าวเปลือกมาตากได้ เช่นที่ สภ.นากุง สภ.เขาวง สภ.นาคู สภ.ห้วยผึ้ง สภ.บ้านหนองเม็ก สภ.สามชัย สภ.คำม่วง สภ.สหัสขันธ์ ฯลฯ ซึ่งนอกจากป้องกันอุบัติเหตุที่อาจจะเกิดขึ้นแล้ว ยังเป็นการป้องกันมิจฉาชีพที่จะมาขโมยข้าวเปลือกอีกด้วย นอกจากนี้ยังได้สั่งการให้โรงพักแต่ละแห่งสำรวจว่ามีวัดใดบ้างในพื้นที่ที่มีลานสามารถตากข้าวได้ ก็ให้ตำรวจเข้าไปขอทางวัดและประชาสัมพันธ์ให้เกษตรนำข้าวมาตากที่ลานวัด โดยจะมีเจ้าหน้าที่สายตรวจออกไปดูแลความเรียบร้อยให้ด้วย.</p>
    </article>
  </body>
</html>