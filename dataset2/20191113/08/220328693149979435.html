<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/bitiyat-feldsher-ot-speshna-pomoshch-trsi-spokoyna-rabota-406603.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-13T08:26:00+00:00"/>
    <meta property="og:title" content="Бит фелдшер от спешна помощ търси спокойна работа"/>
    <meta property="og:description" content="Служителят на бързата помощ и преди е имал инциденти на адреси"/>
  </head>
  <body>
    <article>
      <h1>Бит фелдшер от спешна помощ търси спокойна работа</h1>
      <address><time datetime="2019-11-13T08:26:00+00:00">13 Nov 2019, 08:26</time> by <a rel="author">Редактори, кадър БНТ</a></address>
      <p>Фелдшерът Христомир Куманов, който в понеделник беше бит от сина на пациентка с високо кръвно във варненското село Каменар, каза, че след като напусне, отива на борсата и от Нова година ще има спокойна и сигурна работа.</p>
      <p>Служителят от Спешна помощ каза пред БНТ, че в дома на пациентката си в с. Каменар бил посрещнат с обиди на български и ромски език.</p>
      <p>"Реших да се върна, защото знам, че случаят не е спешен и да потърся съдействие от полиция да няма агресия и побоища над мен. Ромът започва да ме блъска и да ме обижда. Аз влязох, прегледах майка му, премерих ѝ кръвното, поставих ѝ мускулно инжекции", обясни той.</p>
      <p>На място е пристигнал полицейски екип. "След като приключих с тях отидох във второ районно управление и подадох жалба. Това е второто посегателство срещу мен. Напускам системата на Спешна помощ. Отивам на борсата и от Нова година ще си имам сигурна, спокойна и добра работа", обеща фелдшерът.</p>
      <p>Фелдшерът добави, че не е имал други проблеми в Каменар и с тази пациентка. Проблемът бил човекът, който го е посрещнал - нейният син.</p>
      <p>"Изключително неприятен и тревожен инцидент. Аз до онзи ден бях сравнително спокойна, защото нямаше такъв инцидент с физическо посегателство над наш служител. За съжаление се случи. Макар и да са редки тези инциденти с физическо насилие, словесните атаки, вербалното насилие са ежедневие в нашата работа", заяви Мая Рашева, директор на Спешна помощ - Варна.</p>
    </article>
  </body>
</html>