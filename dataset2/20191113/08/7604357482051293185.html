<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/spanje-premier-sanchez-sluit-akkoord-met-podemos/"/>
    <meta property="og:site_name" content="SCEPTR"/>
    <meta property="article:published_time" content="2019-11-13T08:18:10+00:00"/>
    <meta property="og:title" content="Spanje: Premier Sanchez sluit akkoord met Podemos"/>
    <meta property="og:description" content="In Spanje gaan de centrumlinkse PSOE van premier Sanchez en het radicaal-linkse Podemos akkoord om een coalitie te vormen."/>
  </head>
  <body>
    <article>
      <h1>Spanje: Premier Sanchez sluit akkoord met Podemos</h1>
      <address><time datetime="2019-11-13T08:18:10+00:00">13 Nov 2019, 08:18</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>In Spanje gaan de centrumlinkse PSOE en het radicaal-linkse Podemos een coalitie vormen. <a href="https://www.reuters.com/article/us-spain-election/spains-socialists-and-podemos-reach-unexpected-deal-to-form-a-coalition-idUSKBN1XM1M9?il=0">De aankondiging</a> volgt erg snel op de verkiezingen van zondag, waarbij de PSOE als grootste partij uit de bus kwam.</b>
      </p>
      <p>PSOE en Podemos hebben een akkoord bereikt voor de basis van een coalitieregering. Het voorlopige akkoord kwam onverwacht snel tot stand. Voor de verkiezingen lukte het beide partijen immers niet om tot een vergelijk te komen. De PSOE kwam als grootste partij uit de bus <a href="https://sceptr.net/2019/11/verkiezingen-spanje-socialisten-grootste-vox-groeit-sterk/">na de verkiezingen van zondag</a>. Het Spaanse politieke landschap was echter erg versnipperd en de partij van premier <a href="https://sceptr.net/tag/pedro-sanchez/">Pedro Sanchez</a> leek verder dan ooit verwijderd van een werkbare meerderheid. </p>
      <figure>
        <iframe data-src="https://twitter.com/elpaisinenglish/status/1194240643771621376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>“Akkoord voor vier jaar”</h3>
      <p><i>“Het is een akkoord voor vier jaar. Spanje heeft een stabiele regering nodig, een solide regering”</i>, zei Sanchez nadat hij het akkoord ondertekende met <a href="https://sceptr.net/tag/pablo-iglesias/">Pablo Iglesias</a>, partijleider van Podemos. Beide partijen hopen nu enkele kleinere partijen te overtuigen om de regering te steunen.</p>
      <p>Podemos en PSOE hebben samen 155 zetels, dat is nog altijd niet genoeg voor een meerderheid. Het Spaanse parlement telt 350 zetels. Bij de vorige verkiezingen in april kwamen de socialisten ook als grootste partij uit de bus, zonder een meerderheid te halen. Nadien lukte het premier Sanchez niet om een regering te vormen. Sinds 2015 kalven de twee traditionele partijen – PP en PSOE – in Spanje af, waardoor het moeilijk is geworden om een stabiele meerderheid te vormen.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/verkiezingen-spanje-socialisten-grootste-vox-groeit-sterk/"/>
        <a href="https://sceptr.net/2019/08/ngo-weigert-migranten-naar-spanje-te-brengen/"/>
        <a href="https://sceptr.net/2019/04/vrt-uit-de-bocht-over-spanje-pp-verloor-omdat-het-uiterst-rechts-vox-achterna-holde/"/>
      </related>
    </article>
  </body>
</html>