<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukraine/events/vno-s-pismom-otkaz-ot-diplomov-i-kri-dlya-rektorov-chto-izmenitsya-v-vysshem-obrazovanii-50053220.html"/>
    <meta property="og:site_name" content="НВ"/>
    <meta property="article:published_time" content="2019-11-13T08:05:00+00:00"/>
    <meta property="og:title" content="ВНО с письмом, отказ от дипломов и КРI для ректоров: что изменится в высшем образовании?"/>
    <meta property="og:description" content="Во вторник, 12 ноября, депутаты в первом чтении проголосовали за законопроект, который должен изменить высшее образование в Украине."/>
  </head>
  <body>
    <article>
      <h1>ВНО с письмом, отказ от дипломов и КРI для ректоров: что изменится в высшем образовании?</h1>
      <h2>Во вторник, 12 ноября, депутаты в первом чтении проголосовали за законопроект, который должен изменить высшее образование в Украине.</h2>
      <address>
        <time datetime="2019-11-13T08:05:00+00:00">13 Nov 2019, 08:05</time>
      </address>
      <p>При вступі до вишів, крім ЗНО, можуть писати мотиваційні листи, для ректорів хочуть запровадити критерії ефективності, а ще відмовитись від дипломів державного зразка.</p>
      <p>Верховна Рада почала змінювати вищу освіту в Україні.</p>
      <p>У вівторок, 12 листопада, депутати у першому читанні проголосували за законопроєкт <a href="http://w1.c1.rada.gov.ua/pls/zweb2/webproc4_2?id&amp;pf3516=2299&amp;skl=10">2299</a>, авторами якого були депутати від «Слуги народу».</p>
      <p>Остаточно затвердити ці зміни, або внести нові мають під час голосування у другому читанні.</p>
      <p>Як хочуть змінити вищу освіту депутати, з’ясовувала ВВС News Україна.</p>
      <p>Новий законопроєкт передбачає зміни одразу до кількох діючих законів України — «Про вищу освіту», «Про освіту» та «Про фахову передвищу освіту». Як заявили у МОН, мають відбутися точкові зміни у багатьох напрямках вищої освіти, однак, найбільше це стосуватиметься управління вишами, роботи ректорів та навчання студентів.</p>
      <ul>
        <li>
          <a href="https://www.bbc.com/ukrainian/vert-cap-48286943?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Технар чи гуманітарій — хто потрібен сучасному світу</a>
        </li>
        <li>
          <a href="https://www.bbc.com/ukrainian/news-40335202?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Гриневич: українська освіта «застрягла у радянському минулому»</a>
        </li>
        <li>
          <a href="https://www.bbc.com/ukrainian/news-49802814?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Ганна Новосад — про зарплати вчителів, туалети в школах за мільйон і скорочення вишів</a>
        </li>
      </ul>
      <h3>ЗНО з листами?</h3>
      <p>Однією з можливих новацій законопроєкту є зміни при вступі до вищих навчальних закладів.</p>
      <p>Так, йдеться про те, що, крім ЗНО, при вступі враховуватиметься бал за написаний мотиваційний лист, написаний абітурієнтами.</p>
      <p>Крім того, планують збільшити значення творчих конкурсів у конкурсних балах.</p>
      <p>Депутат від фракції «Голос» і ексзаступниця міністра освіти Інна Совсун такі новації називає ризикованими.</p>
      <p>За її словами, це створює корупційні ризики, бо, навіть за умови, що вага оцінки за мотиваційний лист складатиме до 1% конкурсного балу, навіть така дрібниця може зіграти роль на престижних спеціальностях.</p>
      <p>«Я вже мовчу про те, яке додаткове навантаження це створить для викладачів університетів: вони будуть змушені прочитати та оцінити десятки тисяч мотиваційних листів», — заявила пані Совсун і зареєструвала свій альтернативний законопроєкт про зміни до вищої освіти.</p>
      <ul>
        <li>
          <a href="https://www.bbc.com/ukrainian/features-49183975?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Філологи, юристи й агрономи: які професії обирають вступники і чи потрібні вони країні</a>
        </li>
        <li>
          <a href="https://www.bbc.com/ukrainian/features-50181602?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Матюки, крадіжки, насильство — як з цим бореться найкраща у світі вчителька</a>
        </li>
      </ul>
      <h3>Договори зі всіма?</h3>
      <p>Ще одна потенційна зміна, яку хочуть запровадити при вступі, це договори, які виші укладатимуть як зі студентами-контрактниками, так і з тими, хто вчитиметься на бюджеті.</p>
      <p>«Для того, щоб розмежувати права та обов’язки абітурієнтів, під час зарахування з ними укладатимуть договір, де чітко виписуватимуть строк навчання, відповідальність кожної зі сторін», — пояснюють інновацію в МОН.</p>
      <p>Депутати також пропонують змінити перелік вступників, які матимуть переваги при вступі.</p>
      <p>Такі переваги стосуватимуться учасників міжнародних учнівських олімпіад, Олімпійських, Паралімпійських і Дефлімпійських ігор. Вони можуть отримати додаткові бали при вступі.</p>
      <p>Також пільги при вступі матимуть військові, які проходять службу за контрактом. Новий закон запроваджує для них можливість зарахування на військові спеціальності без складання зовнішнього незалежного оцінювання.</p>
      <p>Планують розширити доступу до вищої освіти для мешканців тимчасово окупованої території.</p>
      <h3>Управління вишами</h3>
      <p>Велика частина змін стосується управлінні вищими навчальними закладами. Вони, перш за все, матимуть менше бюрократичних процедур для ліцензування.</p>
      <p>Крім того, оскільки ця сфера має найбільше корупційних ризиків, увесь процес планується зробити електронним. Тобто кожен етап ліцензування хочуть зробити через прозорі електронні бази.</p>
      <p>Також депутати хочуть змінити те, яка закладам вищої освіти отримують статус «національний».</p>
      <p>«Статус національного закладу вищої освіти є почесним і надається за визначний внесок в розвиток вищої освіти, науки та культури України», — пояснює один з авторів законопроєкту Сергій Бабак.</p>
      <h3>Вибори ректорів</h3>
      <p>Кандидати на ректорські посади будуть змагатися на виборах за своїми програмами.</p>
      <p>У разі перемоги ці програми ставатимуть частиною контракту з МОН з чіткими KPI (критеріями), за якими визначатиметься ефективність їх роботи.</p>
      <h3>Покарання за плагіат</h3>
      <p>Законопроєкт передбачає зміни для студентів. Вони нестимуть більшу відповідальність за недотримання академічної доброчесності.</p>
      <p>Плагіат або фальсифікація робіт зможуть стати причиною для скасування рішення про отримання ступеня вищої освіти.</p>
      <p>Тобто якщо у дипломній бакалаврській роботі буде плагіат, студент може не отримати диплом, пояснили у МОН.</p>
      <p><b>"</b> <b>Дипломи державного зразка — це радянський пережиток</b> <b>"</b></p>
      <p>Проте, і від дипломів державного зразка депутати згодом пропонують взагалі відмовитися.</p>
      <p>«Зараз закон передбачає, що держава, видаючи всім одинакові дипломи державного зразка, визнає, що всі ці дипломи мають однакову вагу. Тобто держава гарантує, що якість навчання однакова. Але це ж не так. Одинакові дипломи — це радянський пережиток», — заявив в коментарі ВВС News Україна автор законопроеєкту, депутат від фракції «Слуга народу» Сергій Бабак.</p>
      <p>Саме через різну якість освіти, за словами депутата, пропонують відмовитись від однакових дипломів, щоб кожен університет друкував і видавав свої дипломи у довільній формі - хто з вензелями, а хто на пластику.</p>
      <p>«Якщо диплом буде за акредитованою освітньою програмою, інформація про нього буде у Єдиній державній базі освіти. Дані про диплом можна буде легко перевірити, ввівши номер диплому у базу», — каже пан Бабак.</p>
      <p><i>Хочете отримувати найважливіші новини в месенджер? Підписуйтеся на наш </i><a href="https://t.me/bbcukrainian">Telegram </a><i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>