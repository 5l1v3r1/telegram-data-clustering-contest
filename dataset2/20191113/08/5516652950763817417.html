<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425697/kazani-poy-brazei-o-aera"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T08:04:16+00:00"/>
    <meta property="og:title" content="Καζάνι που βράζει ο ΑΕΡΑ"/>
    <meta property="og:description" content="Έντονη είναι η δυσαρέσκεια στην ομάδα του ΑΕΡΑ για τη διαιτησία του Μανώλη Κυρίτση στο πρόσφατο παιχνίδι πρωταθλήματος με τον Αστέρα στο γήπεδο της Παστίδας (4 – 1). Η διοίκηση των «κόκκινων» προχώρησε στην έκδοση ανακοίνωση διαμαρτυρίας, μέσω της οποίας εξαπολύει βέλη και προς το Τοπικό Όργανό Διαιτησίας μιλώντας για «αποστολή» που «εξετελέσθη». Αναλυτικά το πλήρες κείμενο αναφέρει τα ακόλουθα:"/>
  </head>
  <body>
    <article>
      <h1>Καζάνι που βράζει ο ΑΕΡΑ</h1>
      <h2>Έξω φρενών στην ομάδα των Αφάντου για τη διαιτησία του Μανώλη Κυρίτση σε ένα ακόμα εκτός έδρας παιχνίδι της ομάδας</h2>
      <address>
        <time datetime="2019-11-13T08:04:16+00:00">13 Nov 2019, 08:04</time>
      </address>
      <p>
        <b>Έντονη είναι η δυσαρέσκεια στην ομάδα του ΑΕΡΑ για τη διαιτησία του Μανώλη Κυρίτση στο πρόσφατο παιχνίδι πρωταθλήματος με τον Αστέρα στο γήπεδο της Παστίδας (4 – 1). Η διοίκηση των «κόκκινων» προχώρησε στην έκδοση ανακοίνωση διαμαρτυρίας, μέσω της οποίας εξαπολύει βέλη και προς το Τοπικό Όργανό Διαιτησίας μιλώντας για «αποστολή» που «εξετελέσθη». Αναλυτικά το πλήρες κείμενο αναφέρει τα ακόλουθα:</b>
      </p>
      <p>«Αποστολή εξετελέσθη! Συγχαρητήρια κύριοι Κατσιδώνη, Λάμπρου και λοιποί κύριοι του Τοπικού Οργάνου Διαιτησίας. Είναι η πρώτη και τελευταία φορά που ασχολούμαστε μαζί σας. Ολοκληρώσατε το έργο σας το οποίο θα ζήλευε και ο Ευριπίδης, επιτυχώς. Ο εκτελών όχι μια αλλά τρεις φορές την ομάδα μας, κύριος Κυρίτσης, έφερε εις πέρας το έργο που του αναθέσατε. Φυσικά, όπως εννοείται, ο παρατηρητής του θα τον βαθμολογήσει με άριστα όπως γίνεται πάντα σε τέτοιες περιπτώσεις. Στα αξιοσημείωτα το γεγονός πως ο παρατηρητής διαιτησίας όταν πήγαμε μετά το πέρας της αναμέτρησης να διαμαρτυρηθούμε για τις αποφάσεις, μας παρακάλεσε να περιμένουμε διότι ο διαιτητής βρισκόταν σε σύγχυση και έπρεπε να τον αφήσουμε να ηρεμήσει. Πώς γίνεται ένας «αξιολογημένος» διαιτητής να βρεθεί σε σύγχυση, το αφήνουμε στην κρίση του φίλαθλου κόσμου. Κύριοι, στο θέατρο του παραλόγου εμείς δεν θα συμμετέχουμε. Δεν αξίζει πλέον να ασχολούμαστε μαζί σας.</p>
      <p>Y.Γ. 1: Όταν ηρεμήσει, σας παρακαλούμε θερμά να ορισθεί διαιτητής σε ένα εντός έδρας παιχνίδι μας. Με το σκορ στο 4 – 1 , δίνει δύο κόκκινες κάρτες σε παίκτες μας, «τραβηγμένες από τα μαλλιά» και πέντε λεπτά καθυστερήσεων. Είναι να απορεί κανείς.</p>
      <p>Υ.Γ. 2: Είναι άξια αναφοράς η φράση παράγοντα της αντίπαλης ομάδας μετά το τέλος της αναμέτρησης. «Αναρωτιέμαι ποια από τις δύο ομάδες ευνόησε ο διαιτητής. Έπρεπε να προστατεύσετε την ομάδα σας και δεν το κάνατε, κ. Χριστοφή».</p>
      <p>Υ.Γ. 3: Λυπούμαστε πολύ, κύριε Κατσιδώνη αλλά η ανακοίνωση που είχαμε βγάλει την πρώτη αγωνιστική και την οποία εσείς μας είχατε παρακαλέσει να εκδώσουμε (παρά τις έντονες αντιρρήσεις μας και περισσότερο για να μη δυναμιτίσουμε το κλίμα από την πρώτη αγωνιστική), πετάχτηκε στον κάλαθο των αχρήστων. Άραγε είστε ευχαριστημένος με τα Κυριακάτικα καμώματα του κ. Κυρίτση;</p>
      <p>Υ.Γ. 4: Η φράση «τι σφυράς, θα μας τρελάνεις» τιμωρείται με κίτρινη κάρτα σε ποδοσφαιριστή μας. Η φράση «Πρόσεχε τι σηκώνεις θα σου βγάλω όλα τα άπλυτα στη φόρα», αντίπαλου ποδοσφαιριστή προς τον επόπτη, δε προηγούμενο παιχνίδι της ομάδας μας, με τι θα έπρεπε να τιμωρηθεί; Φυσικά ούτε με κίτρινη κάρτα.</p>
      <p>Τέλος, αναρωτιόμαστε αν δίνει ακόμα οδηγίες για το πότε πρέπει να σηκώνει τη σημαία στον κ. Κόττορο, παράγοντας της αντίπαλης ομάδας, ο οποίος σε όλο το παιχνίδι βρισκόταν πίσω του σχεδόν σε όλο το μήκος της πλάγιας γραμμής».<br/>Παραιτήθηκε ο Πελλός!</p>
      <p>Την παραίτησή του από μέλος της διοίκησης της Ένωσης Ποδοσφαιρικών Σωματείων Δωδεκανήσου υπέβαλλε χθες ο Θεοφάνης Πελλός. Ο ίδιος που κατάγεται από τ’ Αφάντου είναι ιδιαίτερα δυσαρεστημένος όχι μόνο από την απόδοση του Μανώλη Κυρίτση στο παιχνίδι που έδωσε η ομάδα του χωριού του αλλά και γενικότερα από την αντιμετώπιση που έχει το τελευταίο διάστημα. Σύμφωνα με όσα έγιναν γνωστά, η ΕΠΣΔ αναμένεται να κάνει αποδεκτή την παραίτησή του, κάτι που σημαίνει ότι τη θέση του θα πάρει η πρώτη αναπληρωματικός που είναι η Σοφία Κασιώτη η οποία επίσης κατάγεται από τ’ Αφάντου.</p>
    </article>
  </body>
</html>