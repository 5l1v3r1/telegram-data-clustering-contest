<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741452"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:23:00+00:00"/>
    <meta property="og:title" content="&quot;ณัฏฐพล&quot; ย้ำงบฯ64เลิกวิธีปฎิบัติแบบเดิมๆ"/>
    <meta property="og:description" content="รมว.ศึกษาธิการ ถก วางแผนงบประมาณปี 64 ให้สอดรับกับนโยบายรัฐบาล และนโยบาย ศธ. ต้องลดปัญหาใช้งบซ้ำซ้อน ชี้ เลิกวิธีปฎิบัติแบบเดิมๆ"/>
  </head>
  <body>
    <article>
      <h1>"ณัฏฐพล" ย้ำงบฯ64เลิกวิธีปฎิบัติแบบเดิมๆ</h1>
      <address>
        <time datetime="2019-11-13T08:23:00+00:00">13 Nov 2019, 08:23</time>
      </address>
      <p>
        <b>รมว.ศึกษาธิการ ถก วางแผนงบประมาณปี 64 ให้สอดรับกับนโยบายรัฐบาล และนโยบาย ศธ. ต้องลดปัญหาใช้งบซ้ำซ้อน ชี้ เลิกวิธีปฎิบัติแบบเดิมๆ</b>
      </p>
      <p>วันนี้ (13 พ.ย.) นายณัฏฐพล ทีปสุวรรณ รมว.ศึกษาธิการ (ศธ.) กล่าวว่า เมื่อเร็วๆนี้ ตนได้ประชุมหารือเรื่องการจัดเตรียมงบประมาณปี 2564 ของกระทรวงศึกษาธิการ (ศธ.) ร่วมกับฝ่ายจัดทำงบประมาณขององค์หลัก ศธ. เพื่อสร้างความเข้าใจที่ตรงกันในการจัดเตรียมงบประมาณให้สอดรับกับนโยบายรัฐบาล และนโยบายของ ศธ. ที่สำคัญเป็นการป้องกันปัญหาเรื่องความซ้ำซ้อนของการใช้งบประมาณ เพราะตนมองว่าในบางเรื่องอาจจะสามารถบริหารจัดการงบประมาณร่วมกันระหว่างหน่วยงานได้ เพื่อให้การทำงานมีประสิทธิภาพมากขึ้น ทั้งนี้เราจะไม่ทำงบประมาณเหมือนกับที่ผ่านมา คือ การให้หน่วยงานในพื้นที่เป็นผู้เสนอความต้องการเข้ามาและส่วนกลางจะสนับสนุนลงไปให้ แต่การจัดทำงบประมาณ ปี 2564 นั้น จะต้องมีการวางแผนในการสนับสนุนเรื่องต่างๆ ที่เข้มข้น ไม่ว่าจะเป็นการพัฒนาครูและบุคลากร ที่จะต้องทำให้ตรงตามเป้าหมายที่ ศธ. วางไว้ เช่น เรื่องภาษาอังกฤษ ทักษะความเข้าใจและใช้เทคโนโลยีดิจิทัล (Digital literacy) เป็นต้น<br/>          <br/>“ผมคงไม่สามารถบอกได้ในขณะนี้ว่างบประมาณในปี 2564 จะมีตัวเลขเพิ่มขึ้นหรือลดลง เพราะผมต้องเห็นภาพรวมทั้งหมดก่อน ทุกอย่างจะต้องมีความเหมาะสม ซึ่งผมต้องการให้ทุกๆ เรื่องที่แต่ละองค์กรหลักของ ศธ.จะขับเคลื่อน มีความชัดเจนก่อน ทั้งเรื่องของเวลาในการดำเนินงาน อุปกรณ์ที่จะใช้ในการขับเคลื่อน รวมไปถึงจำนวนเงินที่จะใช้ เพื่อที่จะอธิบาย และสร้างความสบายใจให้กับสำนักงบประมาณในการสนับสนุนภารกิจงานตรงนี้ แต่ส่วนตัวคิดว่างบประมาณปี 2564 คงต้องเพิ่มขึ้นจากเดิม นอกจากนี้ผมยังได้มอบหมายให้นายอนุชา บูรพชัยศรี เลขานุการ รมว.ศธ.เป็นที่ปรึกษาในการขับเคลื่อนการจัดทำงบประมาณปี 2564 ซึ่งคาดว่าจะมีการติดตามการจัดทำงบประมาณในทุกสัปดาห์ เพื่อรับทราบความคืบหน้า รวมถึงปัญหา อุปสรรคต่างๆ ในการทำงบประมาณรูปแบบใหม่นี้ด้วย” รมว.ศธ.กล่าว<br/>          <br/>นายณัฏฐพล กล่าวต่อไปว่า สำหรับเรื่องงบประมาณที่จะใช้ในเรื่องการอบรมพัฒนาครูนั้น ตนมองว่าเมื่อ ศธ. สามารถนำระบบอินเตอร์เน็ตให้ครอบคลุมทุกโรงเรียนได้แล้ว การอบรมครูก็จะเปลี่ยนจากการที่อบรมในโรงแรมมาดำเนินการที่โรงเรียนที่มีศักยภาพแทน ซึ่งจะทำให้ครูไม่จำเป็นต้องเดินทางและจะไม่เสียเวลา และสามารถอบรมในช่วงนอกเวลาราชการได้ ตนคิดว่าน่าจะได้ประโยชน์กับครูมากยิ่งขึ้น และตนมั่นใจว่าการอบรมครูในอนาคตจะมีความเข้มข้นมากขึ้น ใช้เวลาน้อยลง ครูสะดวกและได้รับความรู้ตรงกับแนวทางของศตวรรษที่ 21 สำหรับเรื่องโครงการพัฒนาครูรูปแบบครบวงจร หรือ คูปองครู ก็ยังคงมีอยู่ในสัดส่วนที่มีความจำเป็น โดยเรื่องนี้จะถูกกำหนดให้เกี่ยวโยงกับการเลื่อนวิทยฐานะของครูด้วย ซึ่งรูปแบบในการดำเนินการเรื่องนี้จะทำให้ครูมีความคล่องตัวและมีความสะดวกในการเลื่อนวิทยฐานะมากยิ่งขึ้น</p>
    </article>
  </body>
</html>