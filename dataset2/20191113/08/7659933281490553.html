<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1989596/nyt-t%C3%BCrkiye-abd-ili%C5%9Fkilerine-damatlar-m%C4%B1-y%C3%B6n-veriyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T08:30:00+00:00"/>
    <meta property="og:title" content="NYT: Türkiye-ABD ilişkilerine damatlar mı yön veriyor?"/>
    <meta property="og:description" content="ABD’nin Türkiye’nin Ortadoğu konusundaki tutumlarına gösterdiği müsamahanın ardında Cumhurbaşkanı Recep Tayyip Erdoğan’ın damadı Hazine ve Maliye Bakanı Berat Albayrak, Aydın Doğan'ın damadı ve Trump'ın Türk iş ortağı Mehmet Ali Yalçındağ ile ABD Baş"/>
  </head>
  <body>
    <article>
      <h1>NYT: Türkiye-ABD ilişkilerine damatlar mı yön veriyor?</h1>
      <address>
        <time datetime="2019-11-13T08:30:00+00:00">13 Nov 2019, 08:30</time>
      </address>
      <p>ABD’nin Türkiye’nin Ortadoğu konusundaki tutumlarına gösterdiği müsamahanın ardında Cumhurbaşkanı Recep Tayyip Erdoğan’ın damadı Hazine ve Maliye Bakanı Berat Albayrak, Aydın Doğan'ın damadı ve Trump'ın Türk iş ortağı Mehmet Ali Yalçındağ ile ABD Başkanı Donald Trump'ın damadı ve üst düzey danışmanı Jared Kushner olduğu iddia edildi.<br/><br/>New York Times gazetesi, Türk ve ABD’li bu damatların iki ülke arasındaki ilişkileri ne ölçüde etkilediğine ilişkin bir değerlendirme yazısı yayınladı.<br/><br/>Habere göre Trump'ın Ankara’ya bazı tavizler verdiği gerekçesiyle eleştirildiği bu dönemde, Albayrak, Yalçındağ ve Kushner arasındaki ilişki ABD’nin Türkiye’ye yönelik politikalarını şekillendiriyor.<br/><br/>Gazetede yer alan haberde, Cumhurbaşkanı Erdoğan katıldığı bir televizyon programında, damadı Albayrak ile Trump’ın damadı Kushner arasındaki özel diyaloğun, Washington ve Ankara arasındaki gergin ilişkileri yeniden rayına oturtacağı tahmininde bulunarak, “Bu anlamda bir köprü kuruldu” ifadesine dikkat çekildi.<br/><br/>Haberde, ABD’nin, Ankara'nın Rus S-400 hava savunma sisteminden vazgeçmemesinin ardından tehditlerine rağmen yasal yaptırımları ertelemesi hatırlatıldı.<br/><br/>Ayrıca, ABD Temsilciler Meclisi’nin geçen ay kabul edilen yasa tasarısıyla, Türkiye’yi Suriye’nin kuzeyinde gerçekleştirdiği Barış Pınarı Harekâtı nedeniyle cezalandırmayı hedeflediği ancak bu yaptırımın da uygulanmadığı ifade edildi.<br/><br/>Bu hoşgörünün, ABD yönetiminin, İran’a yönelik yaptırımları deldiği iddia edilen Halbank’a ceza vermeyi reddetmesine kadar uzandığına işaret edildi.<br/><br/>New York Times, damadı Albayrak ve Trump’ın Türk iş ortağı Yalçındağ vesilesiyle ülkesini beklenen yaptırımlardan uzak tutmayı başaran Erdoğan’ın, Albayrak ve Yalçındağ’ı Jared Kushner aracılığıyla Trump yönetimiyle ilişki kurmak amacıyla temsilci olarak görevlendirdiğini öne sürdü.<br/><br/>Söz konusu haberde, Bakan Albayrak, Kushner’i S-400 yaptırımlarını ertelemeye ikna etme konusunda başarılı olmasının ardından, Albayrak’ın geçtiğimiz Nisan ayında Yalçındağ'ın Trump International Otel’de düzenlediği bir konferansa katılmak amacıyla Washington'a geldiği esnada Jared Kushner tarafından Oval Ofis'e davet edilmesine de dikkat çekildi.<br/><br/> Erdoğan'ın bazı danışmanlarına göre Erdoğan ve Trump, aile bireyleri veya iş bağlantılarını ‘arka kapı’ olarak kullanmayı tercih ediyor.  <br/><br/>New York Times gazetesine göre bunun nedeni, her iki liderin de hükümet kurumlarının kendilerine komplo kurabileceği şeklinde duyduğu şüpheler.</p>
    </article>
  </body>
</html>