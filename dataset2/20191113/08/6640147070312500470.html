<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/facebook-pay-ufficiale-ecco-il-metodo-di-pagamento-per-le-app-di-zuckerberg/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T08:31:00+00:00"/>
    <meta property="og:title" content="Facebook Pay ufficiale, ecco il metodo di pagamento per le app di Zuckerberg"/>
    <meta property="og:description" content="Facebook Pay è il metodo di pagamenti per Facebook, Messenger, WhatsApp e Instagram. È compatibile con la maggior parte delle carte di credito e debito o con PayPal. Debutta in USA."/>
  </head>
  <body>
    <article>
      <h1>Facebook Pay ufficiale, ecco il metodo di pagamento per le app di Zuckerberg</h1>
      <address><time datetime="2019-11-13T08:31:00+00:00">13 Nov 2019, 08:31</time> by <a rel="author">Lucia Massaro</a></address>
      <p><b><a href="https://about.fb.com/news/2019/11/simplifying-payments-with-facebook-pay/">Facebook Pay è ufficiale</a>.</b> Con questo servizio, le app di Zuckerberg entrano ufficialmente nel mondo dei pagamenti digitali. Parliamo di un metodo di pagamento che “<i>offrirà alle persone un’esperienza di pagamento comoda, sicura e coerente <b>tra Facebook, Messenger, Instagram e WhatsApp</b></i>”. Facebook Pay debutterà questa settimana negli Stati Uniti, per poi diffondersi successivamente anche negli altri Paesi.</p>
      <p>L’utente può partecipare alle raccolte di fondi, fare acquisti in-app, <b>acquistare biglietti per eventi</b>, effettuare pagamenti personali su Messenger e <b>fare acquisti da pagine e aziende selezionate</b> nel Marketplace di Facebook. In un secondo momento, la società prevede di estendere il servizio anche a WhatsApp e Instagram.</p>
      <figure>
        <img src="https://www.tomshw.it/images/images/2019/11/facebook-pay-62679.768x432.jpg"/>
      </figure>
      <p>Per utilizzare Facebook Pay, sarà necessario aggiungere il metodo di pagamento a partire dalle impostazioni dell’applicazione e – laddove disponibile – sceglierlo quando si effettua un pagamento. Questo eviterà all’utente di inserire a mano i dati necessari. Facebook Pay <b>non verrà impostato automaticamente per tutte le applicazioni</b> che fanno capo a Mark Zuckerberg. Sarà l’utente a decidere se sincronizzare i dati o meno. Il servizio supporta la maggior parte delle <b>principali carte di credito e debito</b> e non manca il supporto a <b>PayPal</b>.</p>
      <p><b>Per quanto riguarda la privacy e la sicurezza dei dati</b>, <a href="https://about.fb.com/news/2019/11/privacy-matters-facebook-pay/">Facebook</a> sottolinea che i numeri di carta e conto bancario verranno archiviati e crittografati in modo sicuro e che non verranno utilizzati per la pubblicità mirata. Al contrario, verranno raccolte le informazioni sull’acquisto come il metodo di pagamento, la spedizione e i dettagli del contatto. Queste informazioni verranno utilizzate <b>per mostrare agli utenti sulla piattaforma contenuti e annunci più pertinenti</b>, oltre che per fornire assistenza e assicurarsi che non ci siano violazioni delle politiche di pagamento. Infine, l’utente può decidere di autenticare i pagamenti tramite un codice PIN o attraverso l’autenticazione biometrica.</p>
      <figure>
        <img src="https://www.tomshw.it/images/images/2019/11/facebook-pay-62680.768x432.jpg"/>
      </figure>
      <p>Facebook Pay, comunque, <b>non ha nessuna correlazione con <a href="https://www.tomshw.it/smartphone/libra-in-usa-chiesto-lo-stop-alla-criptovaluta-di-facebook/">Libra e Calibra</a></b>, l’ambizioso progetto di criptovaluta che sta incontrando varie opposizioni. Nel comunicato ufficiale, infatti, si specifica che “<i>è separato dal portafoglio Calibra che verrà eseguito invece sulla rete Libra</i>”. Come già detto in apertura, il servizio sarà disponibile inizialmente negli Stati Uniti solamente per Facebook e Messenger. Successivamente verrà esteso ad altri Paesi e a Instagram e WhatsApp.</p>
      <blockquote>Il nuovo <b>Redmi Note 8T</b> è disponibile all’acquisto anche su Unieuro. Lo trovate a<a href="https://www.unieuro.it/online/Smartphone/Note-8T-pidXIANOTE8T464"> questo link. </a></blockquote>
    </article>
  </body>
</html>