<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/bjp-second-list-released-ticket-in-jharkhand-elections-2019/272365/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-13T08:59:02+00:00"/>
    <meta property="og:title" content="झारखंड: BJP की दूसरी सूची जारी, कांग्रेस के पूर्व प्रदेश अध्यक्ष को दिया टिकट"/>
    <meta property="og:description" content="झारखंड विधानसभा चुनाव के लिए भारतीय जनता पार्टी (भाजपा) की बुधवार को जारी सूची में सिर्फ एक सीट पर उम्मीदवार घोषित किया गया।"/>
  </head>
  <body>
    <article>
      <h1>झारखंड: BJP की दूसरी सूची जारी, कांग्रेस के पूर्व प्रदेश अध्यक्ष को दिया टिकट</h1>
      <address><time datetime="2019-11-13T08:59:02+00:00">13 Nov 2019, 08:59</time> by <a rel="author">JKR Staff</a></address>
      <p>झारखंड विधानसभा चुनाव के लिए भारतीय जनता पार्टी (भाजपा) की बुधवार को जारी सूची में सिर्फ एक सीट पर उम्मीदवार घोषित किया गया। पहले चरण के चुनाव की सबसे चर्चित सीटों में से एक लोहरदगा से भाजपा ने कांग्रेस के पूर्व प्रदेश अध्यक्ष सुखदेव भगत को उतारा है।</p>
      <figure>
        <img src="http://www.jantakareporter.com/wp-content/uploads/2017/05/58074483.jpeg"/>
      </figure>
      <p>इस सीट से मौजूदा विधायक सुखदेव अक्टूबर में कांग्रेस छोड़ भाजपा में शामिल हुए थे। अनुसूचित जनजाति के लिए आरक्षित लोहरदगा सीट से 2014 के चुनाव में आजसू उम्मीदवार कमल किशोर भगत चुनाव जीते थे। बाद में एक मामले में विधायक कमल किशोर को सजा होने पर इस सीट पर हुए उपचुनाव में कांग्रेस से सुखदेव भगत जीते थे। मगर, सुखदेव भगत चुनाव से पहले पाला बदलकर भाजपा में शामिल हो गए।</p>
      <p>खास बात है कि अब लोहरदगा सीट पर कांग्रेस के पूर्व प्रदेश अध्यक्ष का मुकाबला मौजूदा प्रदेश अध्यक्ष रामेश्वर उरांव से होगा। रामेश्वर उरांव को कांग्रेस ने यहां से टिकट दिया है। वहीं, आजसू ने यहां से नीरू शांति भगत को खड़ा किया है। नीरू 2014 के चुनाव में आजसू से जीतने वाले कमल किशोर भगत की पत्नी हैं। आजसू ने उन्हें उपचुनाव में भी लड़ाया था मगर कांग्रेस प्रत्याशी सुखदेव भगत से हार का सामना करना पड़ा था।</p>
      <p>भाजपा अब तक राज्य में कुल 81 में से 53 सीटों पर उम्मीदवार घोषित कर चुकी है। पहली सूची में भाजपा ने 52 उम्मीदवारों के टिकट घोषित किए थे।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>झारखंड की सभी 81 सीटों पर 30 नवंबर से 20 दिसंबर के बीच 5 चरणों में मतदान होगा। नतीजे 23 दिसंबर को आएंगे। पिछली बार भी राज्य में पांच चरण में मतदान हुआ था। 81 सदस्यीय विधानसभा का कार्यकाल 5 जनवरी 2020 को खत्म हो रहा है। राज्य में अभी भाजपा और आजसू (ऑल झारखंड स्टूडेंट्स यूनियन) की गठबंधन सरकार है। (इंपुट: आईएएनएस के साथ)</p>
    </article>
  </body>
</html>