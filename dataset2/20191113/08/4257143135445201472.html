<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/vb-2023-megis-megegyezhet-karacsony-gergellyel-a-magyar-atletikai-szovetseg"/>
    <meta property="og:site_name" content="infostart"/>
    <meta property="article:published_time" content="2019-11-13T08:53:00+00:00"/>
    <meta property="og:title" content="Vb-2023: bízik a megegyezésben Karácsony Gergellyel a Magyar Atlétikai Szövetség"/>
    <meta property="og:description" content="A magyar atlétikasport megérdemli, hogy saját otthona legyen - mondta az InfoRádió Aréna című műsorában Gyulai Márton, az Európai Atlétikai Szövetség tanácsának tagja, a magyar szövetség elnökségi tagja. Szerinte a 2023-as világbajnokság helyszínének megépülésével együtt annak környéke is megújulna."/>
  </head>
  <body>
    <article>
      <h1>Vb-2023: bízik a megegyezésben Karácsony Gergellyel a Magyar Atlétikai Szövetség</h1>
      <address><time datetime="2019-11-13T08:53:00+00:00">13 Nov 2019, 08:53</time> by <a rel="author">Infostart / InfoRádió - Farkas Dávid</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/14/a-mob-is-kiall-a-budapesti-sportrendezvenyek-mellett"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/06/idot-kert-a-kormanytol-karacsony-gergely-az-atletikai-stadion-ugyeben"/>
        <a href="https://infostart.hu/belfold/2019/10/31/hataridot-szabott-a-kormany-a-fovaros-uj-vezetesenek"/>
        <a href="https://infostart.hu/sport/2019/10/31/orszagos-mozgalom-indult-a-budapesti-atletikai-vb-megmenteseert"/>
        <a href="https://infostart.hu/belfold/2019/10/21/lehet-nepszavazast-tartani-a-csepeli-stadionepisterol"/>
      </related>
      <h3>A magyar atlétikasport megérdemli, hogy saját otthona legyen - mondta az InfoRádió Aréna című műsorában Gyulai Márton, az Európai Atlétikai Szövetség tanácsának tagja, a magyar szövetség elnökségi tagja. Szerinte a 2023-as világbajnokság helyszínének megépülésével együtt annak környéke is megújulna.</h3>
      <p>A világbajnokságon túl is fontos lenne, hogy önálló központja legyen a sportágnak - hangsúlyozta az InfoRádió Aréna című műsorában Gyulai Márton, az európai és a magyar szövetség vezetésének tagja.</p>
      <p>"Egy rendezvényhelyszín, egy álomszép, hatalmas stadion nem oldja meg a magyar atlétika problémáit, nem lesz attól jobb. A magyar atlétikának egy olyan otthonra van szüksége, amit minden nap lehet használni, ahol lehet edzeni, felkészülni, ahol versenyeket lehet rendezni diákoknak, felnőtt sportolóknak, és ne kelljen attól félni, hogy más sportágak, rendezvények háttérbe szorítják az atlétikát."</p>
      <p>Kifejtette, hogy a beruházás nem egyenlő egy stadion építésével.</p>
      <blockquote>"Az a telek, amin a létesítmény állna, nagyságrendileg 15 hektár. Ebből a 15 hektárból 12 közösségi tér, ebből majdnem 8 zöldfelület, az egész terület fele, parkosításról beszélünk.</blockquote>
      <p>A maradék részeken ott lenne egy olyan atlétikai stadion, amelyet a világbajnokság után visszarendeznének, a mobil lelátókat elvinnénk, és maradna a egy 15 ezer néző befogadására alkalmas stadion."</p>
      <p>Gyulai Márton jelezte, hogy a témában kezdeményeztek találkozót az új főpolgármesterrel, Karácsony Gergellyel. A sportvezető bízik a megoldásban, ugyanakkor jelezte, hogy</p>
      <p>
        <mark>a 2023-as vb lemondása igen súlyos következményekkel járna.</mark>
      </p>
      <p>"Minden esély megvan arra, hogy megtaláljuk a közös nevezőt a főpolgármester úrral, illetve a közgyűléssel. Ha valamilyen, számomra érthetetlen okból az a döntés születne, hogy a főváros nem kér a világ egyik legvonzóbb és gazdaságilag leginkább vonzó eseményéből, akkor az a legkisebb, hogy a nemzetközi szövetség milyen kártérítési igénnyel lépne föl a szerződésük alapján. Meggyőződésem, hogy ez nem csak az atlétikára nézve lenne egy hátrányos döntés, hanem Budapestre és az országra is, további nemzetközi eseményekre pályázás esetében.</p>
      <blockquote>Egészen biztos vagyok benne, hogy hátrébb sorolnának minket."</blockquote>
      <p>Gyulai Márton hozzátette, hogy a magyar atlétika és a teljes sportélet mellett a nemzetközi szövetség is erősen megsínylené, ha Budapest visszalépne.</p>
      <p>
        <i>
          <b>Alább megtekintheti a teljes beszélgetést.</b>
        </i>
      </p>
      <figure>
        <iframe src="https://www.youtube.com/embed/w3YkWHoVz6c" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/VchcHrShaFY" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI Fotó</i>
      </p>
      <p>
        <b>Kapcsolódó hang</b>
      </p>
      <p>Gyulai Márton az atlétika vb-ről</p>
      <figure>
        <audio src="https://infostart.hu/audio/00005/00005063b.mp3"/>
      </figure>
      <p> </p>
      <p>Gyulai Márton a stadion részleteiről</p>
      <figure>
        <audio src="https://infostart.hu/audio/00005/000050fcb.mp3"/>
      </figure>
      <p> </p>
    </article>
  </body>
</html>