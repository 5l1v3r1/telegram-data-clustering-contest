<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119240-znamenite-licnosti-srbije-na-novom-izdanju-postanskih-maraka?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T08:55:04+00:00"/>
    <meta property="og:title" content="Znamenite ličnosti Srbije na novom izdanju poštanskih maraka"/>
    <meta property="og:description" content="Pošta Srbije izdaće sutra prigodno izdanje poštanskih maraka &quot;Znamenite ličnosti Srbije&quot; sa likovima Aleksandra Deroka, Slobodana Jovanovića i Miloja M. Vasića.Tim markama obeležavaju se jubileji njihovog rodjenja 125 godina od rodjenja Aleksandra Deroka i 150 godina od rodjenja Slobodana Jovanovića i Miloja M. Vasića.  Aleksandar Deroko (1894-1988) bio je arhitekta, profesor Arhitektonskog fakulteta u Beogradu i član Srpske akademije nauka i umetnosti. Autor je projekta  Hrama svetog Save, zajedno sa Bogdanom Nestorovićem, 1926. godine. Sa Petrom Anagnostijem, projektovao je Bogosloviju u Begradu i Eparhijski konak u Nišu. Autor je Spomenika kosovskim junacima na Кosovu polju, konaka manastira Žiča, Hrama Preobraženja gospodnjeg u Novom Sadu, Кapele Vidovdanskih junaka u Sarajevu u kojoj je sahranjen Gavrilo Princip, i mnogih crkava. Slobodan Jovanović (1869-1958), srpski pravnik, istoričar, književnik i političar, bio je potpredsednik Ministarskog saveta Кraljevine Jugoslavije, profesor i dekan Pravnog fakulteta…"/>
  </head>
  <body>
    <article>
      <h1>Znamenite ličnosti Srbije na novom izdanju poštanskih maraka</h1>
      <address>
        <time datetime="2019-11-13T08:55:04+00:00">13 Nov 2019, 08:55</time>
      </address>
      <slideshow>
        <figure>
          <img src="https://static.beta.rs/thumbs/Beta-4h9g6s4lj1.533x371.jpg"/>
        </figure>
        <figure>
          <img src="https://static.beta.rs/thumbs/Beta-h7icjoghpj.505x371.jpg"/>
        </figure>
        <figure>
          <img src="https://static.beta.rs/thumbs/Beta-47vo1ihw95.514x371.jpg"/>
        </figure>
      </slideshow>
      <p>Pošta Srbije izdaće sutra prigodno izdanje poštanskih maraka "Znamenite ličnosti Srbije" sa likovima Aleksandra Deroka, Slobodana Jovanovića i Miloja M. Vasića.<br/><br/><br/>Tim markama obeležavaju se jubileji njihovog rodjenja 125 godina od rodjenja Aleksandra Deroka i 150 godina od rodjenja Slobodana Jovanovića i Miloja M. Vasića.  <br/><br/><br/>Aleksandar Deroko (1894-1988) bio je arhitekta, profesor Arhitektonskog fakulteta u Beogradu i član Srpske akademije nauka i umetnosti. Autor je projekta  Hrama svetog Save, zajedno sa Bogdanom Nestorovićem, 1926. godine. Sa Petrom Anagnostijem, projektovao je Bogosloviju u Begradu i Eparhijski konak u Nišu. Autor je Spomenika kosovskim junacima na Кosovu polju, konaka manastira Žiča, Hrama Preobraženja gospodnjeg u Novom Sadu, Кapele Vidovdanskih junaka u Sarajevu u kojoj je sahranjen Gavrilo Princip, i mnogih crkava. <br/><br/><br/>Slobodan Jovanović (1869-1958), srpski pravnik, istoričar, književnik i političar, bio je potpredsednik Ministarskog saveta Кraljevine Jugoslavije, profesor i dekan Pravnog fakulteta u Beogradu, rektor Beogradskog univerziteta, predsednik Srpske kraljevske akademije, jedan od osnivača Srpskog književnog glasnika 1901. godine. Zvanično je rehabilitovan 2007, a njegovi posmrtni ostaci su 2011. iz Londona preneti u Srbiju.<br/><br/><br/>Miloje M. Vasić (1869-1956), arheolog i univerzitetski profesor, upravnik Narodnog muzeja u periodu od 1906. do 1914, redovni član SANU od 1952. godine. U naučnom radu odbacio je dotadašnje arheološke metode zasnovane na skupljanju materijala i njihovoj deskripciji, dajući stručne analize smeštanjem nalaza u široki kulturno-istorijski kontekst. Njegove studije su značajne i po istraživanjima u Vinči, koje je započeo 1911, a okončao 1934. godine. </p>
    </article>
  </body>
</html>