<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/13/fititis-katagelei-elas-ton-odigisan-sti-gada-mpikan-spiti-me-ta-kldiia-tou/"/>
    <meta property="og:site_name" content="neolaia.gr"/>
    <meta property="article:published_time" content="2019-11-13T08:01:21+00:00"/>
    <meta property="og:title" content="Φοιτητής καταγγέλλει ΕΛΑΣ: Τον οδήγησαν στη ΓΑΔΑ &amp; μπήκαν σπίτι του με τα κλειδιά του"/>
    <meta property="og:description" content="Tο πρωί της Δευτέρας, 11 Νοεμβρίου 2019, ο φοιτητής Γιάννης Παχάκης βρέθηκε στην πλατεία Βικτωρίας για να συμμετέχει στην κινητοποίηση των φοιτητών στην ΑΣΟΕΕ."/>
  </head>
  <body>
    <article>
      <h1>Φοιτητής καταγγέλλει ΕΛΑΣ: Τον οδήγησαν στη ΓΑΔΑ &amp; μπήκαν σπίτι του με τα κλειδιά του</h1>
      <h2>Ο 25χρονος φοιτητής, Γιάννης Παχάκης, συνελήφθη τη νύχτα της Δευτέρας έξω από το σπίτι του στο Χαλάνδρι και καταγγέλλει ότι οι δυνάμεις της Αστυνομίας, αφού τον μετέφεραν στη ΓΑΔΑ και δεν του επέτρεψαν να μιλήσει με δικηγόρο, εισέβαλαν στο σπίτι του με τα κλειδιά του</h2>
      <address><time datetime="2019-11-13T08:01:21+00:00">13 Nov 2019, 08:01</time> by <a rel="author">neolaia.gr Team</a></address>
      <p>Tο πρωί της Δευτέρας, 11 Νοεμβρίου 2019, ο φοιτητής Γιάννης Παχάκης βρέθηκε στην πλατεία Βικτωρίας για να συμμετέχει στην κινητοποίηση των φοιτητών στην ΑΣΟΕΕ.</p>
      <p>Ο 25χρονος φοιτητής, ο οποίος είναι μέλος του φοιτητικού συλλόγου της σχολής Χημικών Μηχανικών του ΕΜΠ, συμμετέχει στα ΕΑΑΚ και είναι μέλος της νΚΑ, οργάνωση της Ανταρσία.</p>
      <p>Ο ίδιος είπε στο <i><b>news247</b></i>τα εξής:</p>
      <p>
        <i>«Υπήρχε γενικό κάλεσμα από τους φοιτητικούς συλλόγους να βρεθούμε στην πλατεία Βικτωρίας για να διαμαρτυρηθούμε για το λουκέτο στην ΑΣΟΕΕ. Εγώ, από σύμπτωση, δεν ήμουν μέσα στα άτομα που μπήκαν στο κτίριο» αναφέρει στο News 24/7 μιλώντας για το χρονικό. «Βρισκόμουν έξω από την ΑΣΟΕΕ, επί της Πατησίων, μαζί με άλλα 4 άτομα, χωρίς να φοράω κάτι που να κρύβει το πρόσωπό μου και χωρίς να κρατάω απολύτως τίποτα. Μπροστά μας ήταν μια διμοιρία και δεν μας επέτρεπε να προσεγγίσουμε. Μιλούσα με τις δυνάμεις των ΜΑΤ και τους έλεγα να αποχωρήσουν και να επιτρέψουν την είσοδο των υπολοίπων στην ΑΣΟΕΕ» </i>
      </p>
      <p>
        <i>«Μετά από λίγη ώρα ήρθε μια δεύτερη διμοιρία και άρχισε με κλωτσιές, μπουνιές και χτυπώντας μας με τις ασπίδες τους, να μας σπρώχνουν, μέχρι που μας πήγαν στην γωνία της Πατησίων δίπλα στο Πανεπιστήμιο. Μας φώναζαν «Φύγετε από εδώ, θα σας διαλύσουμε» και μόλις πλέον μας είχαν αποκλείσει στη γωνία, ένας από τους άνδρες των ΜΑΤ, άπλωσε το χέρι του και έπιασε μια κοπέλα από τη λεκάνη, γελώντας. Εκεί διαμαρτυρηθήκαμε έντονα, φωνάζοντάς του».</i>
      </p>
      <p>Σύμφωνα με τα λεγόμενά του, αλλά και τις εικόνες που αναμετέδιδαν τα ΜΜΕ τη Δευτέρα, οι φοιτητές, δεν κρατούσαν ούτε καδρόνια, ούτε είχαν κράνη. Αντιθέτως, όπως εξήγησε και ο ίδιος, «<i>Στις συνεννοήσεις των φοιτητικών συλλογών υπήρχε η συμφωνία πως δεν θέλουμε καμία επαφή με την Αστυνομία και γι αυτόν τον λόγο κάνεις δεν κρατάει τίποτα».</i></p>
      <p>Μετά το περιστατικό με την διμοιρία των ΜΑΤ, η οποία τους απώθησε μακριά από την ΑΣΟΕΕ, ο φοιτητής λέει ότι αποχώρησε από το σημείο.</p>
      <p><i>«Πήγα προς την Πλατεία Βικτωρίας όπου βρισκόταν αρκετός κόσμος, δεν συμμετείχα σε τίποτα απ όσα έγιναν στο Πανεπιστήμιο και όταν πλέον αποχώρησαν τα ΜΑΤ μετά από πιέσεις, η δική μας συγκέντρωση ενώθηκε με τους φοιτητές που βγήκαν από την ΑΣΟΕΕ και κατευθύνθηκε προς το Πολυτεχνείο. Ενω οι φοιτητές έβγαιναν από την ΑΣΟΕΕ, εγώ μπήκα στο αυτοκίνητο μου που το είχα παρκάρει στην Πατησίων, στο ρεύμα προς κέντρο και το πάρκαρα στα Εξάρχεια για να μπω στο κτίριο του Πολυτεχνείου όπου θα γινόταν συνέλευση»</i> .</p>
      <p>Το απόγευμα της Δευτέρας, λοιπόν, μετά την κινητοποίηση που έγινε στα Προπύλαια στις 18:00 και στην οποία δεν σημειώθηκε κάποια ένταση, ο Γιάννης Παχάκης επέστρεφε σπίτι του με το αυτοκίνητο του.</p>
      <p>
        <i>«Περίπου στις 21:00, έφτασα στο σπίτι μου στο Χαλάνδρι. Ενώ έχω σταματήσει κάτω από το σπίτι και μιλάω με την αδερφή μου στο τηλέφωνο, βλέπω ένα αυτοκίνητο να παρκάρει και έναν άνδρα με πολιτικά να κατευθύνεται προς εμένα κάνοντάς μου νόημα να κατέβω. Λέω στην αδερφή μου: «Κλείνω, μάλλον ήρθε η ασφάλεια».</i>
      </p>
      <p>
        <i>Ο άνδρας της ασφάλειας μου ζητάει να βγω και μαζί με άλλους πέντε, ξεκινούν έρευνα σε εμένα και στο αυτοκίνητο. Μου περνούν χειροπέδες, αλλά μετά από λίγο μου τις βγάζουν και με μεταφέρουν στο όχημά τους. Ρωτάω για ποιόν λόγο γίνεται η έρευνα και μου απαντούν «Δεν ξέρουμε, μας είπαν να κάνουμε αυτό». Ενώ βρίσκομαι εκεί και η έρευνα στο αμάξι μου συνεχίζεται, ακούω κάποιον από τους αστυνομικούς να λέει ότι το αυτοκίνητο μου είναι καθαρό και δεν έχουν λόγο να με κατεβάσουν στη Γ.Α.Δ.Α. Τελικά μου κάνουν προσαγωγή. Ενώ πλέον βρισκόμαστε στο αυτοκίνητο της Αστυνομίας, μου επιστρέφουν όλα τα υπάρχοντά μου, εκτός από τα κλειδιά του σπιτιού και του αυτοκινήτου μου. Τους ξαναρωτάω, για ποιον λόγο με προσαγάγουν και μου απαντούν «Δεν ξέρουμε. Σε ζητάει η Κρατική Ασφάλεια».</i>
      </p>
      <p>
        <b>«Συλλαμβάνεσαι, αλλά δεν μπορείς να μιλήσεις με δικηγόρο»</b>
      </p>
      <p>Φτάνοντας στην ΓΑΔΑ, ο φοιτητής μεταφέρεται στον τρίτο όροφο, όπου και περιμένει για ώρες χωρίς να ενημερώνεται πάρα τις ερωτήσεις του, για ποιον λόγο έχει προσαχθεί.</p>
      <p>
        <i>«Ζητάω να πάρω τηλέφωνο έναν δικηγόρο και την αδερφή μου καθώς φανταζόμουν ότι θα είχε ανησυχήσει όπως κλείσαμε το τηλέφωνο. Δεν μου το επιτρέπουν. Λίγο μετά τις 03:00 τα ξημερώματα μου ανακοινώνουν ότι η προσαγωγή μετατρέπεται σε σύλληψη. Τους ζητάω και πάλι να μιλήσω με δικηγόρο και μου λένε πως δεν γίνεται καθώς είναι σε εξέλιξη η προανάκριση. Ρωτάω, αφού είναι σε εξέλιξη η προανάκριση πως αποφασίστηκε η σύλληψη; Δεν μου απαντούν. Τελικά μετά από μια ένταση, μου επιτρέπουν να πάρω τηλέφωνο την αδερφή μου για να μην ανησυχεί. Εκείνη δεν τον σηκώνει και της στέλνω μήνυμα ότι είμαι καλά. Στη συνέχεια με μετέφεραν στο κελί.»</i>
      </p>
      <p>
        <b>«Μπήκαν στο σπίτι μου με τα κλειδιά μου»</b>
      </p>
      <p>Το πρωί τις Τρίτης, περίπου στις 07:30 οπότε και ξύπνησε, ο Γιάννης Παχάκης αναφέρει ότι ζήτησε ξανά να μιλήσει με δικηγόρο, δεχόμενος νέα αρνητική απάντηση. Εκτός αυτού όμως, όπως καταγγέλλει, οι δυνάμεις της Αστυνομίας, παρουσία εισαγγελέα, μετέβησαν στο σπίτι του και ενώ μέσα βρισκόταν η γιαγιά του, άνοιξαν την πόρτα με τα κλειδιά του φοιτητή και ξεκίνησαν την έρευνα.</p>
      <p>
        <i>«Ήρθε ένας άνδρας της ασφάλειας και μου είπε πως θα μπουν στο σπίτι μου. Τους ρώτησα αν έχουν ένταλμα και μου είπαν ότι δεν χρειάζεται καθώς είμαι στο αυτόφωρο. Οι αστυνομικές δυνάμεις στη συνέχεια, παρουσία εισαγγελέα, μπήκαν στο σπίτι μου χρησιμοποιώντας τα κλειδιά μου που είχαν κρατήσει από την προσαγωγή, ενώ μέσα βρισκόταν η ηλικιωμένη γιαγιά μου. Ταυτόχρονα κάλεσαν μέσα από το σπίτι τη μητέρα μου, για να της πουν ότι βρίσκονται μέσα και να της ζητήσουν να έρθει. Εγώ στη ΓΑΔΑ τους φώναζα να μην μπουν γιατί θα τις ταράξουν. Η γιαγιά μου είναι μεγάλη σε ηλικία, έχει προβλήματα υγείας και δεν έχει συνέλθει ακόμα. Τους ζητούσα να πάμε μαζί για να με δουν. Δεν μου έδωσαν καμία σημασία».</i>
      </p>
      <p>
        <b>Από την έρευνα δεν προέκυψε τίποτα ενοχοποιητικό:</b>
      </p>
      <p>
        <i>«Έψαξαν όλο το σπίτι και φυσικά δεν βρήκαν απολύτως τίποτα. Έκαναν το δωμάτιό μου άνω κάτω. Έφυγαν και στις 10:00 πλέον το πρωί μου έδωσαν το δικαίωμα να μιλήσω με δικηγόρο. Επικοινώνησα με έναν συμφοιτητή μου ο οποίος κανόνισε να έρθει δικηγόρος στη ΓΑΔΑ. Πέρασαν δεκατρείς ώρες μετά την προσαγωγή μου και επτά ώρες αφού μου είχε γίνει σύλληψή στις 03:00, για να μου επιτρέψουν να επικοινωνήσω με δικηγόρο».</i>
      </p>
      <p>Το κατηγορητήριο που του απαγγέλθηκε, αφορά διατάραξη κοινής ειρήνης, πρόκληση σωματικής βλάβης σε αστυνομικό, απόπειρα πρόκλησης επικίνδυνης σωματικής βλάβης και εξύβριση κατά της Αρχής.</p>
      <p>Μεταξύ άλλων, ο Γιάννης Παχάκης κατηγορείται ότι συμμετείχε σε ομάδα νεαρών που φορούσαν κράνη, κρατούσαν καδρόνια και πετούσαν πέτρες προς τους αστυνομικούς, παρά το γεγονός πως εικόνες για τέτοια περιστατικά <b>δεν έχουν κυκλοφορήσει</b> προς το παρόν στα ΜΜΕ.</p>
      <p>Στην Ευελπίδων, όπου οδηγήθηκε ο φοιτητής το μεσημέρι της Τρίτης (12/11), ζήτησε αναβολή, την οποία και πήρε για τις 22 Νοεμβρίου 2019, με τον εισαγγελέα, ωστόσο, να ζητά αρχικά να μπει όρος, ώστε ο φοιτητής να μην μπορεί να περάσει μπροστά από την ΑΣΟΕΕ μέχρι την ημέρα της δικής του, πράγμα που τελικά αποσύρθηκε.</p>
      <p>
        <i>
          <b>Πηγή:<a href="https://www.news247.gr/koinonia/kataggelia-foititi-gia-elas-me-odigisan-sti-gada-piran-ta-kleidia-moy-kai-mpikan-spiti-moy-gia-ereyna.7531549.html"> news247</a></b>
        </i>
      </p>
      <h3>
        <a href="https://neolaia.gr/2019/11/11/ekso-apo-tin-asoe-astynomikos-ton-mat-klotsa-diadilotria/">Έξω από την ΑΣΟΕΕ: Αστυνομικός των ΜΑΤ κλωτσά διαδηλώτρια (video)</a>
      </h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/13/meteo-nea-proeidopoiisi-gia-kakokeria-biktoria/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/13/youtube-tha-kleisei-logariasous-pou-den-poulane/"/>
        <a href="https://neolaia.gr/2019/11/13/marina-grigoriou-i-proti-anartisi-meta-tin-apohrisi/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/13/pou-i-htipaei-i-kakokeria-viktoria/"/>
        <a href="https://neolaia.gr/2019/11/13/17-noemvri-sxoles-katalipsi-enopsi-politehniou/"/>
      </related>
    </article>
  </body>
</html>