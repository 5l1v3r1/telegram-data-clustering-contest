<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/society/epanastatiki-aytoamyna-sto-mikroskopio-oi-epafes-tou-katazitoumenou-me-antieksousiastes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T08:27:34+00:00"/>
    <meta property="og:title" content="Επαναστατική Αυτοάμυνα : Στο μικροσκόπιο οι επαφές του καταζητούμενου με αντιεξουσιαστές"/>
    <meta property="og:description" content="Ανθρωποκυνηγητό για τον εντοπισμό και τη σύλληψη του «εγκεφάλου» της Επαναστατικής Αυτοάμυνας έχει εξαπολύσει η Αντιτρομοκρατική ενώ την ίδια στιγμή ερευνώνται οι επαφές που φέρεται να είχε με άτομα του αντιεξουσιαστικού χώρου."/>
  </head>
  <body>
    <article>
      <h1>Επαναστατική Αυτοάμυνα : Στο μικροσκόπιο οι επαφές του καταζητούμενου με αντιεξουσιαστές</h1>
      <h2>Ανθρωποκυνηγητό για τον εντοπισμό και τη σύλληψη του «εγκεφάλου» της Επαναστατικής Αυτοάμυνας έχει εξαπολύσει η Αντιτρομοκρατική ενώ την ίδια στιγμή ερευνώνται οι επαφές που φέρεται να είχε με άτομα του αντιεξουσιαστικού χώρου.</h2>
      <address><time datetime="2019-11-13T08:27:34+00:00">13 Nov 2019, 08:27</time> by <a rel="author">ΤοΒΗΜΑ Team</a></address>
      <p>Ανθρωποκυνηγητό για τον εντοπισμό και τη σύλληψη του «εγκεφάλου» της Επαναστατικής Αυτοάμυνας έχει εξαπολύσει η Αντιτρομοκρατική ενώ την ίδια στιγμή ερευνώνται οι επαφές που φέρεται να είχε με άτομα του αντιεξουσιαστικού χώρου.</p>
      <p>Η ΕΛ.ΑΣ. και η Αντιτρομοκρατική εξετάζουν ενδελεχώς όλα τα όπλα που βρέθηκαν στη γιάφκα προκειμένου να βρουν κάποια στοιχεία, όπως αποτυπώματα και δείγματα DNA ώστε να τους οδηγήσουν και σε άλλα πιθανά μέλη της οργάνωσης που κυκλοφορούν ελεύθερα.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Σύμφωνα με τα «ΝΕΑ», από την ΕΛ.ΑΣ. γίνεται προσπάθεια να ταυτοποιήσει άλλα 2-3 άτομα του αντιεξουσιαστικού χρόνου που πλαισίωναν τον 46χρονο στις επιθέσεις της οργάνωσης την περίοδο 2014-2017 εναντίον των γραφείων του ΠΑΣΟΚ, διμοιριών των ΜΑΤ στη Χαριλάου Τρικούπη και των πρεσβειών της Γαλλίας και του Μεξικού.</p>
      <p>Σε όλες αυτές τις επιθέσεις προσδιοριζόταν η παρουσία δύο έως τριών ατόμων. Είναι χαρακτηριστικό ότι ο φρουρός της πρεσβείας της Γαλλίας, εναντίον της οποίας η Επαναστατική Αυτοάμυνα έριξε τον Νοέμβριο του 2016 μία χειροβομβίδα, περιγράφει ότι «ότι οι δράστες ήταν δύο κι επέβαιναν σε μοτοσικλέτα 600 κυβικών μαύρου χρώματος χωρίς μπαγκαζιέρα και τίποτα άλλο χαρακτηριστικό.</p>
      <p>Ο συνεπιβάτης που ήταν αυτός που τράβηξε περισσότερο την προσοχή μου (σ.σ. φέρεται ότι είναι αυτός που έριξε τη χειροβομβίδα κι εξετάζεται αν πρόκειται για τον 46χρονο αναζητούμενο) φορούσε αθλητική φόρμα και μαύρο μπουφάν».</p>
      <h3>Έρευνα σε κατοικία στα Πατήσια</h3>
      <p>Στο πλαίσιο των ερευνών που συνεχίζονται για τον εντοπισμό και άλλων ατόμων που πιθανώς να διασυνδέονται με την τρομοκρατική οργάνωση, η Αστυνομία πραγματοποίησε έρευνα σε σπίτι στα Πατήσια το οποίο ανήκει σε άτομο του αντιεξουσιαστικού χώρου.</p>
      <p>Το συγκεκριμένο άτομο, σύμφωνα με όσα έχουν διαρρεύσει, είχε επαφές με τον 46χρονο καταζητούμενο ενώ στο σπίτι του εντοπίστηκαν μεγάλα μαχαίρια και υλικό που θεωρείται παράνομο. Η ΕΛ.ΑΣ. προχώρησε στη σύλληψη του εν λόγω ατόμου για τα αντικείμενα που βρέθηκαν στην κατοχή του και όχι για ενδεχόμενη σχέση με την Επαναστατική Αυτοάμυνα.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>