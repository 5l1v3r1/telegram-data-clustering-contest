<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158259_1013.html"/>
    <meta property="og:site_name" content="Novsport"/>
    <meta property="article:published_time" content="2019-11-13T08:42:00+00:00"/>
    <meta property="og:title" content="Доминик Тийм е първият полуфиналист на заключителния турнир на АТП"/>
    <meta property="og:description" content="Австриецът прескочи група &quot;Бьорн Борг&quot; след успех с 6:7(5), 6:3, 7:6(5) над Джокович"/>
  </head>
  <body>
    <article>
      <h1>Доминик Тийм е първият полуфиналист на заключителния турнир на АТП</h1>
      <address>
        <time datetime="2019-11-13T08:42:00+00:00">13 Nov 2019, 08:42</time>
      </address>
      <p>Австриецът Доминик Тийм спечели първата квота за директните елиминации на финалния турнир на АТП в Лондон, след като победи Новак Джокович с 6:7(5), 6:3, 7:6(5) в маратонски мач в "О2 Арена". Другият полуфиналист от група "Бьорн Борг" ще бъде решен в четвъртък при мегасблъсъка между сърбина и швейцареца Роджър Федерер, който по-рано през деня надви Матео Беретини.<br/><br/>Джокович поведе с 3:1 в тайбрека на първия сет и позволи изравняване до 5:5, но 26-годишният австриец допусна две поредни грешки и неговият съперник спечели частта. Тийм обаче се сдоби с преднина от 3:0 във втория сет и изравни мача, който завърши с драматичен последен сет. Тийм стигна първи до пробив и увеличи преднината си на 3:1, но трагичен гейм на собствен сервис даде отново шанс на Джокович при 3:3.<br/><br/>Австриецът стигна до нов брейк и получи шанс да затвори мача при 6:5, но допусна нов пробив и ново изравняване, което изпрати срещата в тайбрек. Решаващият гейм изненада дори самите тенисисти, които спечелиха само пет разигравания на собствен сервис срещу седем мини-пробива. В крайна сметка Тийм имаше по-здрави нерви и затвори двубоя с втория си мачбол.<br/><br/>"Това беше най-добрият мач в кариерата ми. Истинска класика, епичен двубой! Новак играеше невероятно в повечето разигравания, а аз отговарях по същия начин. Нужно беше да направя нещо специално, ако исках да спечеля срещу него", каза Тийм.</p>
    </article>
  </body>
</html>