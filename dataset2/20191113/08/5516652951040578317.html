<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425706/athwwthhke-gia-emplokh-se-megalh-ypothesh-amfetaminwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T08:55:01+00:00"/>
    <meta property="og:title" content="Αθωώθηκε για εμπλοκή σε μεγάλη υπόθεση αμφεταμινών"/>
    <meta property="og:description" content="Αθώος κρίθηκε χθες από το Πενταμελές Εφετείο Δωδεκανήσου 41χρονος που κατηγορούνταν ότι εμπλέκεται στην υπόθεση εισαγωγής, εξαγωγής και διακίνησης μεγάλης ποσότητας αμφεταμινών που είχε εξιχνιαστεί το καλοκαίρι του 2011 από το ΣΔΟΕ Αττικής με «εγκέφαλο» έναν Άγγλο υπήκοο που συνελήφθη από τη Σκότλαντ Γιαρντ."/>
  </head>
  <body>
    <article>
      <h1>Αθωώθηκε για εμπλοκή σε μεγάλη υπόθεση αμφεταμινών</h1>
      <h2>Βρήκε τον μπελά του για δέμα που δεν του ανήκε</h2>
      <address>
        <time datetime="2019-11-13T08:55:01+00:00">13 Nov 2019, 08:55</time>
      </address>
      <p>
        <b>Αθώος κρίθηκε χθες από το Πενταμελές Εφετείο Δωδεκανήσου 41χρονος που κατηγορούνταν ότι εμπλέκεται στην υπόθεση εισαγωγής, εξαγωγής και διακίνησης μεγάλης ποσότητας αμφεταμινών που είχε εξιχνιαστεί το καλοκαίρι του 2011 από το ΣΔΟΕ Αττικής με «εγκέφαλο» έναν Άγγλο υπήκοο που συνελήφθη από τη Σκότλαντ Γιαρντ.</b>
      </p>
      <p>Στην υπόθεση κατηγορούνταν συνολικά τέσσερα άτομα, άνδρες ηλικίας 41, 31, 34 και 40 ετών οι οποίοι την Άνοιξη του 2018 είχαν δικαστεί από το Τριμελές Εφετείο επί Κακουργημάτων Δωδεκανήσου (πρωτόδικο δικαστήριο) και είχαν όλοι αθωωθεί πλην του 41χρονου.<br/>Για αυτόν το πρωτόδικο δικαστήριο, μετέτρεψε την κατηγορία και του επέβαλε ποινή φυλάκισης 3 ετών με τριετή αναστολή. Κατά της απόφασης αυτής, ο 41χρονος άσκησε έφεση η οποία εκδικάστηκε από το Πενταμελές Εφετείο Δωδεκανήσου όπου και αθωώθηκε.</p>
      <p><b>Το δέμα από τη Σανγκάη και οι συλλήψεις</b><br/>Το «κουβάρι» της υπόθεσης άρχισε να ξετυλίγεται στις 19 Αυγούστου 2011 όταν το Συντονιστικό Όργανο Δίωξης Ναρκωτικών ενημέρωσε το ΣΔΟΕ Αττικής, σχετικά με πληροφορία που είχε λάβει από τις Σουηδικές τελωνειακές αρχές για τη δραστηριότητα κυκλώματος το οποίο και διακινούσε αμφεταμίνες μεταξύ Ινδίας, Κίνας, Αγγλίας και Σουηδίας. Συγκεκριμένα, είχε εντοπιστεί στο αεροδρόμιο της Αθήνας ταχυδρομικό δέμα προερχόμενο από τη Σανγκάη της Κίνας το οποίο περιείχε 5,152 γραμμάρια της ναρκωτικής ουσίας Ν – Αιθυλοαμφεταμίνη. Μάλιστα το εν λόγω πακέτο έφερε την ένδειξη «αντιοξειδωτική σκόνη» και είχε ως παραλήπτη στοιχεία ατόμου στη Ρόδο. Μετά από αυτό έγινε ελεγχόμενα η αποστολή του δέματος στο νησί μας με σκοπό τον εντοπισμό του ή των παραληπτών όπως και έγινε.</p>
      <p>Πράγματι πρωινές ώρες στις 22 Αυγούστου 2011 το δέμα πλέον είχε φθάσει στον προορισμό του, όμως από έλεγχο που έκαναν οι αρμόδιοι υπάλληλοι που ασχολούνταν με την υπόθεση διαπιστώθηκε ότι στη συγκεκριμένη διεύθυνση που αναγράφονταν σε αυτό, δεν υπήρχε το όνομα του παραλήπτη.</p>
      <p>Ακολούθως τέθηκε σε διακριτική παρακολούθηση η εταιρεία ταχυμεταφορών που θα παρέδιδε το δέμα, με τη συνδρομή και του προσωπικού των τοπικών διωκτικών αρχών. Το βράδυ της 23ης Αυγούστου και καθώς ουδείς δεν είχε παραλάβει το δέμα, οι διωκτικές αρχές έκαναν «έφοδο» στα γραφεία της εταιρείας και προσήγαγαν τον 34χρονο υπάλληλό της, ο οποίος και παραδέχτηκε ότι μόλις έρχονταν τα δέματα ειδοποιούσε τον 41χρονο ιδιωτικό υπάλληλο και τον 31χρονο οι οποίοι και τα παραλάμβαναν παρά το γεγονός ότι το όνομα του παραλήπτη ήταν άλλο. Επίσης παραδέχτηκε ότι συνεργαζόταν με τους δύο συγκατηγορούμενούς του από τις αρχές του τρέχοντος έτους και μάλιστα ο 41χρονος του έστελνε τον αριθμό της φορτωτικής των δεμάτων που περίμεναν μέσω Facebook!</p>
      <p>Μετά από αυτό ακολούθησε έρευνα στα σπίτια και στα αυτοκίνητα των άλλων δύο εμπλεκομένων όπου παρουσία του τότε Αντεισαγγελέα Πλημμελειοδικών Ρόδου κ. Γιάννη Μητσιόπουλου, οι διωκτικές αρχές εντόπισαν στο αυτοκίνητο του 31χρονου δύο συσκευασίες μικτού συνολικού βάρους 72 γραμμαρίων άγνωστης συνθετικής ναρκωτικής ουσίας όμοια με αυτή που υπήρχε στο δέμα.<br/>Στο μεταξύ, λίγο αργότερα από τη σύλληψη του 31χρονου κατοίκου Καλυθιών, του 41χρονου κατοίκου Φαληρακίου και του 34χρονου κατοίκου Ρόδου, εμφανίστηκε αυτοβούλως και 40χρονος κάτοικος Καλυθιών ο οποίος φέρεται ως το άτομο που διοχέτευε σε τοξικομανείς της Ρόδου αμφεταμίνες. Μάλιστα σύμφωνα με τη δικογραφία, ο 40χρονος φέρεται να πούλησε τουλάχιστον τέσσερις φορές άγνωστη ποσότητα ναρκωτικής ουσίας αλλά τουλάχιστον 800 γραμμάρια τη μία φορά.</p>
      <p>Σύμφωνα με πληροφορίες, όπως προέκυψε από την έρευνα των διωκτικών αρχών, μόνο με τη συγκεκριμένη εταιρεία ταχυμεταφορών όπου δούλευε ο 34χρονος, από τις αρχές του 2011 από Ινδία προς Ρόδο, έγιναν συνολικά 108 αποστολές δεμάτων συνολικού βάρους 345 κιλών και 500 γραμμαρίων. Επίσης και στις 17 Αυγούστου το απόγευμα είχαν παραδοθεί από το ίδιο κατάστημα της εταιρείας στη Ρόδο άλλα δύο παρόμοια δέματα με την ένδειξη «αντιδιαβρωτικό μετάλλων», ανεβάζοντας έτσι το συνολικό βάρος και των τεσσάρων πλέον πακέτων (τα δύο που παραδόθηκαν, το ένα που ελέγχθηκε και το τελευταίο που είναι δεσμευμένο στη Γερμανία) σε 22 κιλά και 952 γραμμάρια.<br/>Πάντως από την αρχή οι φερόμενοι ως εμπλεκόμενοι στην υπόθεση αρνούνταν τις κατηγορίες, χωρίς όμως να καταφέρουν να πείσουν εισαγγελέα και ανακριτή οι οποίοι με σύμφωνη γνώμη μετά τις απολογίες τους, τους έστειλαν στη φυλακή και αποφυλακίστηκαν σταδιακά λίγο καιρό αργότερα.</p>
      <p>Αξίζει να σημειωθεί τέλος πως, μετά τον εργαστηριακό έλεγχο των ουσιών προέκυψε ότι οι περισσότερες ποσότητες των σκευασμάτων που εντοπίστηκαν δεν περιλαμβάνονται στους πίνακες του άρθρου 1 του ν. 3459/2006, δηλαδή δεν είναι ναρκωτικές απαγορευμένες ουσίες! Αυτό τουλάχιστον προκύπτει από το έγγραφο του τμήματος ναρκωτικών της Γ΄Χημικής Υπηρεσίας Αθηνών το οποίο και βεβαιώνει πως οι ουσίες που υπήρχαν στα δέματα που παρελήφθησαν από τους κατηγορούμενους δεν είναι ναρκωτικά. Σημειώνεται δε πως ο έλεγχος των σκευασμάτων έγινε με δείγματα που στάλθηκαν στο Γραφείο της Υπηρεσίας Δίωξης Ναρκωτικών των ΗΠΑ (Drug Enforcement Administration DEA) της Πρεσβείας των ΗΠΑ στην Ελλάδα και σύμφωνα με τα αποτελέσματα αυτά προκύπτει πως πρόκειται για την ουσία 4- Methyl- N- ethyl cathinone (4- MEC).</p>
    </article>
  </body>
</html>