<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/9ve1yW/usas-hoeyesterett-kan-la-trump-fjerne-beskyttelse-for-660000-unge-innvandrere"/>
    <meta property="og:site_name" content="Aftenbladet"/>
    <meta property="article:published_time" content="2019-11-13T08:39:38+00:00"/>
    <meta property="og:title" content="USAs høyesterett kan la Trump fjerne beskyttelse for 660.000 unge innvandrere"/>
    <meta property="og:description" content="Det konservative flertallet i USAs høyesterett synes å være klare til å la Trumps regjering fjerne beskyttelsen som lar 660.000 immigranter jobbe."/>
  </head>
  <body>
    <article>
      <h1>USAs høyesterett kan la Trump fjerne beskyttelse for 660.000 unge innvandrere</h1>
      <h2>Det konservative flertallet i USAs høyesterett synes å være klare til å la Trumps regjering fjerne beskyttelsen som lar 660.000 immigranter jobbe.</h2>
      <address><time datetime="2019-11-13T08:39:38+00:00">13 Nov 2019, 08:39</time> by <a rel="author">NTB</a></address>
      <p>Høyesterett diskuterte natt til onsdag hvorvidt det såkalte DACA-programmet er lovlig eller ikke. Programmet gir ungdommer som ankommer USA beskyttelse og arbeidstillatelse i to år.</p>
      <p>De fem konservative dommerne i høyesterett ser ut til å la Trump-regjeringen gå videre med sitt forslag om å skrote ordningen, ifølge AP.</p>
      <p>Deferred Action for Childhood Arrivals (DACA) ble innført av president Barack Obama i 2012. Dersom programmet blir stoppet kan det bety at 660.000 ungdommer blir utvist fra USA.</p>
      <p>Trump har tidligere uttalt at han var villig til å gi ungdommene i programmet tre års beskyttelse, om Kongressen lot han bygge grensemuren mot Mexico.</p>
      <p>President Trump skrev på Twitter at han kom til å forsøke å jobbe med Demokratene for å finne en løsning for at ungdommene skulle få bli i landet.</p>
      <p>Den liberale dommeren Sonia Sotomayor sa under debatten at resultatet av å fjerne programmet ville «ødelegge liv». Hun mener at Trump-administrasjonen ikke har tatt høyde for de personlige, økonomiske og sosiale konsekvensene av forslaget.</p>
      <p>Det er ventet at høyesterett skal stemme over forslaget om å fjerne programmet i juni 2020, midt i den amerikanske presidentvalgkampen.</p>
    </article>
  </body>
</html>