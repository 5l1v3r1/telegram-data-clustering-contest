<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/stoned-on-vehicle-of-union-minister-of-state-for-agriculture-kailash-chaudhary/272360/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-13T08:14:50+00:00"/>
    <meta property="og:title" content="राजस्थान: केंद्रीय कृषि राज्य मंत्री कैलाश चौधरी के वाहन पर पथराव, कांग्रेस कार्यकर्ताओं पर लगा आरोप"/>
    <meta property="og:description" content="राजस्थान के बाड़मेर जिले में कांग्रेस कार्यकर्ताओं ने मंगलवार की रात केंद्रीय कृषि राज्य मंत्री कैलाश चौधरी के वाहन पर पथराव किया।"/>
  </head>
  <body>
    <article>
      <h1>राजस्थान: केंद्रीय कृषि राज्य मंत्री कैलाश चौधरी के वाहन पर पथराव, कांग्रेस कार्यकर्ताओं पर लगा आरोप</h1>
      <address><time datetime="2019-11-13T08:14:50+00:00">13 Nov 2019, 08:14</time> by <a rel="author">JKR Staff</a></address>
      <p>राजस्थान के बाड़मेर जिले में कांग्रेस कार्यकर्ताओं ने मंगलवार की रात केंद्रीय कृषि राज्य मंत्री कैलाश चौधरी के वाहन पर पथराव किया। उस समय चौधरी के साथ वाहन में राष्ट्रीय लोकतांत्रिक पार्टी के संयोजक तथा सांसद हनुमान बेनीवाल भी थे। आरोप है कि कांग्रेस कार्यकर्ता हनुमान बेनीवाल को निशाना बना रहे थे जिन्होंने हाल ही में राज्य के राजस्व मंत्री हरीश चौधरी पर कथित भ्रष्टाचार के आरोप लगाए हैं।</p>
      <figure>
        <img src="http://www.jantakareporter.com/wp-content/uploads/2019/11/Screenshot_5.png"/>
        <figcaption>फोटो: सोशल मीडिया</figcaption>
      </figure>
      <p>पुलिस के अनुसार, पथराव में किसी को चोट नहीं आई लेकिन मंत्री के वाहन और पुलिस की जीप के शीशों को जरूर नुकसान पहुंचा। बेनीवाल ने मंगलवार को बाड़मेर में पत्रकारों से बात करते हुए राजस्व मंत्री हरीश चौधरी पर आरोप लगाए थे जिससे कांग्रेस कार्यकर्ता नाराज हैं। बेनीवाल और केंद्रीय कृषि राज्य मंत्री कैलाश चौधरी को मंगलवार की रात बाड़मेर के बायतू क्षेत्र में एक मंदिर में जागरण में भाग लेना था। जब वे वहां पहुंचे तो कांग्रेस के कुछ कार्यकर्ताओं ने उनके वाहनों पर पथराव किया। बायतू राजस्व मंत्री हरीश चौधरी का विधानसभा क्षेत्र है।</p>
      <p>समाचार एजेंसी भाषा की रिपोर्ट के मुताबिक बाड़मेर के पुलिस अधीक्षक शदर चौधरी ने कहा, ‘कांग्रेस कार्यकर्ताओं में नाराजगी थी। वे बीती रात बायतू के पास इकट्ठे हुए और कहा कि सांसद को कार्यक्रम में शामिल नहीं होने दिया जाएगा।’ उन्होंने बताया कि मौके पर मौजूद आला अधिकारियों ने उनको समझा कर शांत कर दिया लेकिन जैसे ही केंद्रीय मंत्री का वाहन वहां पहुंचा तो उनमें से कुछ ने वाहन पर पथराव किया। वाहन में सांसद बेनीवाल मौजूद थे।</p>
      <p>चौधरी ने कहा कि पुलिस ने हालात को काबू में कर लिया और दोनों नेताओं ने जागरण में भाग लिया। कार्यक्रम समाप्त होने के बाद मंत्री चौधरी बाड़मेर के बालोतरा में रुके वहीं नागौर के सांसद बेनीवाल वहां से चले गए। उन्होंने कहा कि आरोपियों की गिरफ्तारी के प्रयास किए जा रहे हैं।</p>
    </article>
  </body>
</html>