<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741425"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:42:00+00:00"/>
    <meta property="og:title" content="ฉีดน้ำไฟดูดต้องรอตัดไฟ เพลิงพิโรธไม่สน!เผาวอด10คูหา"/>
    <meta property="og:description" content="ดับเพลิงไปถึงจุดเกิดเหตุเร่งฉีดน้ำสกัด กลับถูกไฟดูดจึงหยุดรอเจ้าหน้าที่มาตัดไฟก่อน สุดท้ายไม่ทันการณ์ลุกลามไหม้วอดห้องแถว 10 คูหา สาเหตุคาดเกิดจากไฟฟ้าลัดวงจร ส่วนมูลค่าเสียหาย 3.5 ล้าน"/>
  </head>
  <body>
    <article>
      <h1>ฉีดน้ำไฟดูดต้องรอตัดไฟ เพลิงพิโรธไม่สน!เผาวอด10คูหา</h1>
      <address>
        <time datetime="2019-11-13T08:42:00+00:00">13 Nov 2019, 08:42</time>
      </address>
      <p>
        <b>ดับเพลิงไปถึงจุดเกิดเหตุเร่งฉีดน้ำสกัด กลับถูกไฟดูดจึงหยุดรอเจ้าหน้าที่มาตัดไฟก่อน สุดท้ายไม่ทันการณ์ลุกลามไหม้วอดห้องแถว 10 คูหา สาเหตุคาดเกิดจากไฟฟ้าลัดวงจร ส่วนมูลค่าเสียหาย 3.5 ล้าน</b>
      </p>
      <p>เมื่อเวลา 05.15 น. วันที่ 13 พ.ย. 62 พ.ต.ท.สมศักดิ์ อาจหาญ สารวัตร(สอบสวน) สภ.สุวรรณภูมิ จ.ร้อยเอ็ด รับแจ้งมีเหตุไฟไหม้ที่ห้องแถวเลขที่ 897/1-10 ปากซอยถนนประดิษฐ์ยุทธการ11 หมู่ 1 ต.สระคู อ.สุวรรณภูมิ จึงประสานไปยังรถดับเพลิงของเทศบาลตำบลสุวรรณภูมิ และรุดไปยังที่เกิดเหตุพบเป็นห้องแถวชั้นเดียวปลูกติดกัน 10 คูหา เพลิงกำลังลุกโชนพร้อมกับมีเสียงระเบิดดังขึ้นเป็นระยะๆ เจ้าหน้าที่ดับเพลิงฉีดน้ำเข้าใส่ก็ถูกไฟดูด จึงต้องหยุดไว้ก่อน รอให้เจ้าหน้าที่ไฟฟ้ามาตัดไฟ ระหว่างนั้นไฟก็ลุกโหมไหม้ไปเรื่อยๆ ทำอะไรไม่ได้ ประมาณ 20 นาทีเจ้าหน้าที่ไฟฟ้าจากการไฟฟ้าส่วนภูมิภาคสุวรรณภูมิมาถึงแล้วตัดไฟ เจ้าหน้าที่ดับเพลิงจึงระดมฉีดน้ำ ใช้เวลาประมาณ 1 ชั่วโมงจึงควบคุมเพลิงไว้ได้ แต่ห้องแถวถูกไฟไหม้วอดทั้งหมด ทรัพย์สินของผู้อยู่อาศัยนำออกมาได้แต่เสื้อผ้าและสิ่งของชิ้นเล็กๆ ส่วนใหญ่ถูกเผาไหม้ในกองเพลิง โชคดีที่ไม่มีผู้ได้รับบาดเจ็บ<br/><br/>จากการสอบสวนทราบว่า ห้องแถวดังกล่าวเป็นของนางสุกัญญา ควรสนธิ อายุ 55 ปี ซึ่งสร้างมานานกว่า 30 ปี มีผู้เช่าอยู่อาศัย 9 ห้อง โดยต้นเพลิงเกิดจากห้องเช่าเลขที่ 897/1 ซึ่งมีนายไกรสร ไร่กลาง อายุ 52 ปี อยู่บ้านเลขที่ 420 หมู่ 2 ต.สระคู อ.สุวรรณภูมิ เป็นคนเช่าอยู่ 3 ห้องติดกันพร้อมพื้นที่ว่างด้านหลัง โดยเปิดเป็นร้านอ๊อกเชื่อมเหล็กและเก็บอุปกรณ์ จำพวกเหล็ก สี น้ำมันสน ถังแก๊ส ถังออกซิเจน เครื่องปั้มลมเอาไว้ ขณะเกิดเหตุนายไกรสร ไม่ได้พักอยู่ในร้านกลับไปนอนที่บ้านตนเอง นอกจากนั้นก็ยังมีผู้เช่าเปิดเป็นร้านซ่อมรถจักรยานยนต์ ร้านติดตั้งกระจกและให้บริการเครื่องเสียง</p>
      <figure>
        <img src="https://www.dailynews.co.th/admin/upload/20191113/news_ubbbUEewzx132708_533.jpg?v=201911131811?v=9265"/>
      </figure>
      <p>นายแม็ก ดิษฐ์วิเศษ อายุ 41 ปี ผู้เช่ารายหนึ่งซึ่งเปิดเป็นร้านรับเจาะน้ำบาดาล ติดตั้งกระจกอลูมีเนียมและเปิดบริการให้เช่าเครื่องเสียงด้วย เล่าวว่า ตนพักอยู่ใกล้กับห้องต้นเพลิง พอไฟไหม้ตนปลุกลุกภรรยาหนีออกมาได้ แต่ทรัพย์สินไม่ได้ติดตัวออกมาสักอย่างเพราะเพลิงลุกลามเร็วมาก เนื่องจากร้านต้นเพลิงมีวัตถุไวไฟอยู่ ประกอบกับเจ้าหน้าที่ดับเพลิงมาถึงแล้วก็ต้องรอเจ้าหน้าที่ไฟฟ้ามาตัดไฟก่อน จึงฉีดน้ำดับเพลิงได้ ซึ่งสาเหตุการเกิดไฟไหม้ในครั้งนี้คาดว่าเกิดจากไฟฟ้าลัดวงจร ส่วนสาหตุที่แท้จริงและความเสียหายต่างๆ รอเจ้าหน้าที่พิสูจน์หลักฐานมาตรวจที่เกิดเหตุอย่างละเอียดอีกครั้ง ส่วนทรัพย์สินพร้อมความเสียหายในเบื้องต้นคิดเป็นมูลค่าราว 3.5 ล้านบาท.</p>
    </article>
  </body>
</html>