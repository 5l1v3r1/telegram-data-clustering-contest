<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jnu-teachers-support-students-protest-456.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T08:43:00+00:00"/>
    <meta property="og:title" content="ജെ.എന്‍.യു വിദ്യാര്‍ഥി സമരം: പിണുണച്ച് അധ്യാപകര്‍; വൈസ് ചാന്‍സലര്‍ വിദ്യാര്‍ഥികളുമായി ചര്‍ച്ച നടത്തണമെന്ന് ആവശ്യം"/>
    <meta property="og:description" content="JNU JNU Student National News India ന്യൂദല്‍ഹി: ദല്‍ഹി ജവഹര്‍ലാല്‍ നെഹ്റു സര്‍വകലാശാലയുടെ വിദ്യാര്‍ഥി വിരുദ്ധ നിലപാടിനെതിരെ വിദ്യാര്‍ഥികള്‍ നടത്തുന്ന സമരം കൂടുതല്‍ ശക്തമാ"/>
  </head>
  <body>
    <article>
      <h1>ജെ.എന്‍.യു വിദ്യാര്‍ഥി സമരം: പിണുണച്ച് അധ്യാപകര്‍; വൈസ് ചാന്‍സലര്‍ വിദ്യാര്‍ഥികളുമായി ചര്‍ച്ച നടത്തണമെന്ന് ആവശ്യം</h1>
      <address><time datetime="2019-11-13T08:43:00+00:00">13 Nov 2019, 08:43</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ദല്‍ഹി ജവഹര്‍ലാല്‍ നെഹ്റു സര്‍വകലാശാലയുടെ വിദ്യാര്‍ഥി വിരുദ്ധ നിലപാടിനെതിരെ വിദ്യാര്‍ഥികള്‍ നടത്തുന്ന സമരം കൂടുതല്‍ ശക്തമാകുന്നു. ഡ്രസ്‌കോഡ്, ഹോസ്റ്റല്‍ സമയ നിയന്ത്രണം, ഹോസ്റ്റല്‍ ഫീ കുത്തനെ വര്‍ധിപ്പിച്ചതടക്കമുള്ള കാര്യങ്ങള്‍ ഉന്നയിച്ചാണ് വിദ്യാര്‍ഥികള്‍ സമരം ചെയ്യുന്നത്. വിദ്യാര്‍ഥികള്‍ക്ക് അധ്യാപക സംഘടനയായ ജെ.എന്‍.യു.ടി.എയും പിണുണ അറിയിച്ചിട്ടുണ്ട്.</p>
      <p>സര്‍വകലാശാലയില്‍ ബിരുദദാന ചടങ്ങിനെത്തിയ ഉപരാഷ്ട്രപതി വെങ്കയ്യ നായ്ഡുവിനെയും എച്ച്.ആര്‍.ഡി മന്ത്രി രമേഷ് പൊക്രിയാലിനെയും ആയിരക്കണക്കിന് വിദ്യാര്‍ഥികള്‍ മണിക്കൂറുകളോളം തടഞ്ഞു നിര്‍ത്തി സമരം ചെയ്തതോടെയാണ് രണ്ടാഴ്ചയായി കാമ്പസിനകത്ത് നടന്നുവന്ന സമരം ദേശീയ ശ്രദ്ധ നേടിയത്.</p>
      <related>
        <a href="https://www.doolnews.com/what-happened-when-they-went-with-nitish-and-mehbooba-asks-saamna-to-bjp827.html?utm_source=doolnews&amp;utm_medium=related"/>
      </related>
      <p>സമാധാനപരമായി സമരം നടത്തിയിരുന്ന വിദ്യാര്‍ഥികളെ പൊലീസ് ആക്രമിച്ചത് അപലപനീയമാണെന്നും വൈസ് ചാന്‍സലര്‍ ജഗദീഷ് കുമാര്‍ വിദ്യാര്‍ഥികളുമായി ചര്‍ച്ച നടത്തി പ്രശ്‌നം അവസാനിപ്പിക്കണമെന്നും ജെ.എന്‍.ടി.യു.എ വ്യക്തമാക്കി.</p>
      <p>അതേസമയം, കാമ്പസിലേക്കുള്ള ഗേറ്റുകള്‍ അടച്ചും സര്‍വകലാശാല പ്രവര്‍ത്തനം തടസ്സപ്പെടുത്തിയും സമരം കൂടുതല്‍ ശക്തമാക്കാനാണ് വിദ്യാര്‍ഥികളുടെ തീരുമാനം. ഫീസ് വര്‍ധന, ഡ്രസ്‌കോഡ്, ഹോസ്റ്റല്‍ സമയ നിയന്ത്രണം തുടങ്ങിയ പിന്‍വലിക്കുകയും വൈസ് ചാന്‍സലര്‍ വിദ്യാര്‍ഥികളുമായി ചര്‍ച്ച നടത്തുകയും ചെയ്താല്‍ മാത്രമേ സമരം അവസാനിപ്പിക്കൂ എന്നാണ് വിദ്യാര്‍ഥികളുടെ തീരുമാനം.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഹോസ്റ്റല്‍ ഫീ മുമ്പത്തേക്കാള്‍ 999 ശതമാനം വര്‍ധിപ്പിച്ചെന്നാണ് വിദ്യാര്‍ഥി യൂണിയന്‍ അവകാശപ്പെടുന്നത്. സര്‍വകലാശാലയില്‍ 40 ശതമാനത്തില്‍ കൂടുതല്‍ വിദ്യാര്‍ഥികളില്‍ ദാരിദ്രരേഖക്കു താഴെയാണെന്നും അവര്‍ക്ക് ഫീസ് വര്‍ധനവ് താങ്ങാന്‍ കഴിയില്ലെന്നും വിദ്യാര്‍ഥി യൂണിയന്‍ വ്യക്തമാക്കുന്നു.</p>
      <p>ഒക്ടോബര്‍ നാലിന് സര്‍വകലാശാല പുറത്തിറക്കിയ ഹോസ്റ്റല്‍ മാനുവലില്‍ മെസ് സെക്യൂരിറ്റിയായി കൊടുക്കേണ്ട തുക 5500ല്‍ നിന്നും 12000 രൂപയാക്കി വര്‍ധിപ്പിച്ചു. ഹോസ്റ്റല്‍ ഫീസ് ഒറ്റക്കുള്ള റൂമിന് 20ല്‍ നിന്നും 600 ആയും രണ്ടില്‍ കൂടുതല്‍ വിദ്യാര്‍ഥികള്‍ താമസിക്കുന്ന റൂമിന് 10 രൂപയില്‍ നിന്നും 300 രൂപയായി വര്‍ധിപ്പിച്ചു. കൂടാതെ ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കുകയും ചെയ്യണം.</p>
      <p>ഫീസ് വര്‍ധനവിന്റെ കരട് തയ്യാറാക്കുന്നതിന് മുമ്പ് അധികാരികള്‍ വിദ്യാര്‍ഥികളോട് കൂടിയാലോചിച്ചിട്ടില്ല എന്ന് വിദ്യാര്‍ഥികള്‍ ആരോപിക്കുന്നു. വൈസ് ചാന്‍സലര്‍ എം.ജഗദീഷ് കുമാറിനെ രണ്ടാഴ്ചയായി വിദ്യാര്‍ഥികള്‍ കാണാന്‍ ശ്രമിക്കുകയാണെന്നും എന്നാല്‍ അനുവദിച്ചില്ലെന്നും വിദ്യാര്‍ഥി യൂണിയന്‍ ആരോപിക്കുന്നുണ്ട്.</p>
      <related>
        <a href="https://www.doolnews.com/tamil-nadu-cm-slams-kamal-haasan-123.html?utm_source=doolnews&amp;utm_medium=related"/>
      </related>
      <p>’40 ശതമാനത്തില്‍ കൂടുതല്‍ വിദ്യാര്‍ഥികളുടെ കുടുംബ വാര്‍ഷിക വരുമാനം 1.44 ലക്ഷം രൂപയാണ്. അതായത് ദാരിദ്ര്യ രേഖയ്ക്ക് താഴെ. ബിരുദവും പി.ജിയും ചെയ്യുന്നവര്‍ മെറിറ്റ് സ്‌കോളര്‍ഷിപ്പിനെ ആശ്രയിച്ചാണ് പഠിക്കുന്നത്. അത് വെറും 2000 രൂപ മാത്രമാണ്. നെറ്റും ജെ.ആര്‍.എഫും ലഭിക്കാതെ ഗവേഷണത്തിനു പഠിക്കുന്ന വിദ്യാര്‍ഥികള്‍ക്ക് ലഭിക്കുന്നത് 5000 രൂപയുമാണ്. സ്‌കോളര്‍ഷിപ്പില്‍ കൂടുതല്‍ ഫീസ് കൊടുക്കേണ്ടി വന്നാല്‍ ഇവര്‍ എങ്ങനെ പഠനം മുന്നോട്ടുകൊണ്ടുപോകും’, വിദ്യാര്‍ഥി യൂണിയന്‍ ചോദിച്ചിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സര്‍വകലാശാല ഹോസ്റ്റല്‍ ഫീസ് വര്‍ധിപ്പിച്ചാല്‍ പഠനം അവസാനിപ്പിക്കേണ്ടി വരുമെന്ന് ഉത്തര്‍പ്രദേശ് സ്വദേശിയും ജര്‍മന്‍ ഭാഷാ ബിരുദ വിദ്യാര്‍ഥിയുമായ സഞ്ജീവ് മിശ്ര പറഞ്ഞിരുന്നു. ‘എന്റെ സാമ്പത്തിക സ്ഥിതി അനുസരിച്ച് സര്‍വകലാശാലയുടെ പുതുക്കിയ ഫീസ് നല്‍കാന്‍ കഴിയില്ല. കുടുംബത്തിന്റെ ആകെയുള്ള വരുമാനം അച്ഛന് ലഭിക്കുന്ന 10000 രൂപ പെന്‍ഷനാണ്.’, സഞ്ജീവ് മിശ്ര പറഞ്ഞിരുന്നു.</p>
      <p>അതേസമയം, ഹോസ്റ്റല്‍ സൗകര്യങ്ങള്‍ മികച്ചതാക്കാന്‍ വേണ്ടിയാണ് ഹോസ്റ്റല്‍ ഫീസ് വര്‍ധിപ്പിച്ചതെന്നാണ് രജിസ്ട്രാര്‍ പറയുന്നത്. മെസ്സ് കുടിശ്ശിക കൂടിവരുന്നതു കൊണ്ടാണ് മെസ് ഫീസ് വര്‍ധിപ്പിച്ചതെന്നും രജിസ്ട്രാര്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>