<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/alen-cakal-na-luko-in-dobil-po-gobcu-248016"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T08:23:00+00:00"/>
    <meta property="og:title" content="Alen čakal na Luko in dobil po gobcu"/>
    <meta property="og:description" content="LJUBLJANA – Tretji polčas ligaškega nogometnega dvoboja med Triglavom in Bravom je bil vroč. Bližnjega srečanja med najboljšim strelcem Triglava Luko Majcnom in otrokom kranjskega kluba Aleno..."/>
  </head>
  <body>
    <article>
      <h1>Alen čakal na Luko in dobil po gobcu</h1>
      <h2>Incident po tekmi med Triglavom in Bravom. V lase sta si skočila Luka Majcen in Alen Krcić.</h2>
      <address><time datetime="2019-11-13T08:23:00+00:00">13 Nov 2019, 08:23</time> by <a rel="author">Gorazd Nejedly</a></address>
      <p>LJUBLJANA – Tretji polčas ligaškega nogometnega dvoboja med Triglavom in Bravom je bil vroč. Bližnjega srečanja med najboljšim strelcem Triglava <b>Luko Majcnom</b> in otrokom kranjskega kluba <b>Alenom Krcićem</b>, ki je zdaj član ljubljanskega, nihče ni zanikal. Igralca sta medsebojno izzivanje na igrišču »oplemenitila« s tršimi prijemi po tekmi.<br/>Naj povzamemo eno od različic incidenta.<br/><br/>Po tekmi je Krcić, ki so ga ob polčasu zamenjali, na stranskem vhodu počakal Majcna, ta ga je povlekel v sobo za masažo. Slišati je bilo hrup. Masažna klop je bila zlomljena. Njunega bližnjega srečanja ni videl nihče. Po posredovanju varnostne službe in prerivanju več ljudi v hodniku so se stvari umirile. Posledice so bile vidne. Krcić je bil okrvavljen okoli ust, fizioterapevtka mu je povila tudi prste. Majcen jo je odnesel brez prask. Prišli so policisti. Ni znano, ali bodo ovadili srboriteža.<br/><br/>Na klubski spletni strani je izjavo podal Majcen. »Ne podpiram nasilja in se zavedam, da ni bilo najbolj prav, kar sem storil. Zavedam se, da bi lahko to hitro prineslo posledice. A treba je vedeti, da smo v službi, kjer hitro in pogosto pride do vroče krvi. Moti me, da lahko posamezniki blatijo in žalijo na osebni ravni brez posledic,« je povedal Majcen, predsednik kluba<b> Beno Fekonja</b> pa je dodal: »Uprava razume tekmovalni naboj in to, da je bila ta tekma nekaj posebnega za našega nekdanjega igralca Krcića. Težko pa razumemo takšen odnos omenjenega do kluba, ki mu je dal vse in mu omogočil igranje med prvoligaši. Triglav ima absolutno ničelno toleranco do nasilja! Prišlo je do bližnjega srečanja dveh igralcev, a smo ponosni na našega kapetana, ki je presodil, da ne sme prestopiti meje. S tem je za nas ta zgodba končana.«<br/> </p>
      <h3>Obsojajo fizični napad</h3>
      <p>Izjava za javnost NK Bravo nakazuje, da je šlo za telesni napad. »NK Bravo se zavzema za ferplej tako na igrišču kot zunaj njega in ostro obsoja vsako nasilje v kakršni koli obliki. Naj si bo nad igralci, obiskovalci tekem, strokovnimi sodelavci, sodniki ali komur koli drugim. Nasilje ne spada v naša življenja niti v šport! Zato najstrožje obsojamo fizični napad na našega igralca, ki ga je izvedel tekmec neposredno po dvoboju 17. kola PLTS.«<br/><br/>Razburkane strasti med kluboma so povezane z bojem za obstanek, pojavile so se že na prvi tekmi v Spodnji Šiški, ko so krajšo potegnili Gorenjci. Ob porazu z 0:1 so dvoboj končali s tremi igralci manj, neposredni rdeči karton je prejel <b>Ožbej Kuhar</b>, <b>Kristjan Arh Česen</b> in <b>Marko Gajić</b> pa sta dobila po dva rumena. Pri gostiteljih je bil zaradi udarca s čevljem izključen <b>Mitja Križan</b>.<br/><br/>V kranjski bitki sta bila zaradi drugega rumenega kartona izključena Kranjčan <b>Milan Milanović</b> in Ljubljančan <b>David Brekalo</b>. Slab sodnik <b>Bojan Tkalčič</b> je pokazal kar 10 rumenih kartonov. V dveh tekmah je bilo skupno kar 16 rumenih in šest rdečih. Zadnjo besedo bo imel disciplinski sodnik pri Nogometni zvezi Slovenije <b>Boštjan Jeglič</b>. </p>
    </article>
  </body>
</html>