<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/negociacions-investidura-sanchez-ERC-JxCat_0_2343965639.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T22:18:09+00:00"/>
    <meta property="og:title" content="ERC i JxCat reclamen tornar a Pedralbes per votar la investidura"/>
    <meta property="og:description" content="Torra insta el PSOE i Podem a crear una taula de diàleg on es pugui parlar d’autodeterminació"/>
  </head>
  <body>
    <article>
      <h1>ERC i JxCat reclamen tornar a Pedralbes per votar la investidura</h1>
      <h2>Torra insta el PSOE i Podem a crear una taula de diàleg on es pugui parlar d’autodeterminació</h2>
      <address>
        <time datetime="2019-11-13T22:18:09+00:00">13 Nov 2019, 22:18</time>
      </address>
      <p>L’acord entre el PSOE i Podem a Madrid, només 48 hores després d’una repetició electoral propiciada pel seu desacord al juliol, ha agafat amb el pas canviat els partits independentistes. I, de moment, tant JxCat com ERC s’ho miren amb cautela i es mantenen en el <i>no</i> a Pedro Sánchez si no ofereix, com a mínim, una taula de diàleg per resoldre el conflicte. Aquest és el comú denominador dels dos socis del Govern, que aquest dimecres van carregar sobretot contra Pablo Iglesias per haver assumit el discurs dels socialistes. Des del Parlament, el president de la Generalitat, <a href="https://www.ara.cat/politica/Ciutadans-Govern-aclareixi-financat-CDR_0_2343365762.html">Quim Torra, va mostrar-se reticent a l’acord</a> -“No me n’agrada la música”, va dir-, i va instar Podem a pressionar perquè el seu programa electoral es reflecteixi també en el de govern. “Suposo que podran parlar de la llibertat dels presos polítics amb tota tranquil·litat al consell de ministres”, va dir en la sessió de control dirigint-se a la cap de files dels comuns, Jéssica Albiach, que juntament amb el PSC van demanar als independentistes que no bloquegin la formació de govern a Espanya. Torra va instar-los a pactar amb Sánchez la derogació de la <i>llei mordassa</i> o de la reforma laboral o el respecte al “dret a decidir”. “Esperem una proposta per a Catalunya”, va dir el president al líder del PSC, Miquel Iceta, insistint en una taula de diàleg en què la Generalitat també tingui la possibilitat de defensar el dret a l’autodeterminació.</p>
      <p>Pel que fa ERC, va voler deixar clar que no té pressa per decidir. El vicepresident del Govern,<a href="https://www.ara.cat/politica/Aragones-govern-Hem-tingut-sensacio_0_2343365757.html"> Pere Aragonès, es va mostrar disposat a canviar el <i>no</i> si hi ha “una taula de negociació política” sobre Catalunya</a> on es pugui parlar de tot i, per tant, també de l’autodeterminació i l’amnistia. “Si volen una investidura, <i>sit and talk</i> i creem les condicions per al diàleg”, va dir a Catalunya Ràdio. Minuts més tard, però, el líder d’ERC al Parlament, Sergi Sabrià, va recuperar des del ple la duresa contra Sánchez i va solemnitzar la negativa dels republicans: “No al PSOE més retrògrad i no al PSC que no es distingeix del PP”.</p>
      <p>JxCat i ERC compten amb un aliat. El líder d’EH Bildu, Arnaldo Otegi, va explicar que només preveu facilitar la investidura si s’obre una “finestra d’oportunitat” per reconèixer el dret a l’autodeterminació, s’aborda la “llibertat” dels presos polítics i es prioritzen les polítiques socials. Bildu, com ERC, es va abstenir en la segona votació de la investidura del juliol.</p>
      <p>D’ençà que es va trencar el diàleg entre la Generalitat i la Moncloa -a principis d’any, arran de la figura del relator i la fallida del projecte de pressupostos a l’Estat-, el Govern ha reclamat que Sánchez torni a la declaració de Pedralbes del 20 de desembre del 2018. Allà, per primer cop, els executius català i espanyol van reconèixer en un comunicat conjunt que hi havia un conflicte polític i que s’havia de resoldre amb “seguretat jurídica”. Des d’aleshores, però, el to del PSOE ha canviat i ha marcat distàncies amb JxCat i ERC: en campanya ha promès la penalització del referèndum i l’extradició de Carles Puigdemont.</p>
      <p>Amb el resultat a la mà, els independentistes -com a mínim Esquerra- són imprescindibles perquè la legislatura a Espanya pugui començar. Dimecres ERC va rebre el primer senyal del PSOE. La portaveu socialista, Adriana Lastra, i el cap de llista republicà, Gabriel Rufián, es veuran aquest dijous a Madrid, segons va avançar Europa Press. Fonts dels republicans consultades per l’ARA expliquen que la trobada “s’emmarca en una ronda inicial de reunions” i que no esperen treure’n conclusions. Rufián hi anirà amb el <i>no</i> a Sánchez i amb l’advertència que el PSOE s’haurà de “moure molt” si volen que se’l replantegin.</p>
      <h3>Reunió de JxCat</h3>
      <p>El preacord PSOE-Podem no canvia la negativa de JxCat a Sánchez. Fonts de la formació asseguren que es van quedar “perplexos” amb l’epíleg sobre Catalunya que es va fer públic dimarts. “Sembla un document pensat perquè s’abstingui Cs”, diuen, i afegeixen que el diàleg ha de ser entre governs. Ara bé, altres fonts afegeixen que si Sánchez torna a la declaració de Pedralbes, JxCat no pot quedar lligat al “bloqueig” de la CUP i ha de fer “política”. De moment, aquest dijous es reuneix el grup parlamentari per abordar la situació i, a diferència d’ERC, encara no tenen cita per veure’s amb el PSOE.</p>
      <h3>Torrent apel·la a Sánchez i Iglesias</h3>
      <p>El president del Parlament, R<a href="https://www.ara.cat/politica/Torrent-Sanchez-Iglesias-radicalitat-Parlament_0_2343365790.html"> oger Torrent, va definir dimecres l’acord entre Sánchez i Iglesias com una escletxa per reclamar -i intentar aconseguir- que es posi fi a la judicialització contra la cambra catalana</a>. Concretament, va demanar al líder del PSOE i al de Podem que, si consideren que el seu pacte per governar Espanya és “progressista”, acabin amb la “persecució” i la “radicalitat” de l’Estat contra el Parlament. Torrent i els altres membres independentistes de la mesa del Parlament estan en una situació compromesa. S’enfronten a eventuals inhabilitacions. La Fiscalia ha obert una investigació contra ells i el Tribunal Constitucional continua fent-los advertiments perquè frenin iniciatives parlamentàries vinculades a l’autodeterminació. Torrent va insistir ahir que no ho pensa fer i que no frenarà cap debat. “Si això el PSOE ho veu com un desafiament, que revisi les seves conviccions democràtiques”, va concloure.</p>
    </article>
  </body>
</html>