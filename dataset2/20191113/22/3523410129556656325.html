<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639875/%D8%A7%DB%8C%D8%B1%D8%A7%D9%86-%D8%AA%D9%86%D9%87%D8%A7-%D8%B4%D8%B4-%D8%B1%D8%A7%DB%8C%D8%B2%D9%86-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AF%D8%B1-%D8%AC%D9%87%D8%A7%D9%86-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T22:45:00+00:00"/>
    <meta property="og:title" content="ایران تنها شش رایزن بازرگانی در جهان دارد"/>
    <meta property="og:description" content="رییس سازمان گسترش اقتصاد مقاومتی گفت: ایران تنها شش رایزن بازرگانی در کل جهان دارد، در حالی‌که کشور ترکیه تنها در کشور عراق ۲۱رایزن بازرگانی دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639875/%D8%A7%DB%8C%D8%B1%D8%A7%D9%86-%D8%AA%D9%86%D9%87%D8%A7-%D8%B4%D8%B4-%D8%B1%D8%A7%DB%8C%D8%B2%D9%86-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AF%D8%B1-%D8%AC%D9%87%D8%A7%D9%86-%D8%AF%D8%A7%D8%B1%D8%AF">ایران تنها شش رایزن بازرگانی در جهان دارد</a>
      </h1>
      <h2>رییس سازمان گسترش اقتصاد مقاومتی گفت: ایران تنها شش رایزن بازرگانی در کل جهان دارد، در حالی‌که کشور ترکیه تنها در کشور عراق ۲۱رایزن بازرگانی دارد.</h2>
      <address><time datetime="2019-11-13T22:45:00+00:00">13 Nov 2019, 22:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت الاسلام ذکریا نیکویی ظهر امروز در سمینار تخصصی<b> فرصت‌های صادرات و سرمایه‌گذاری</b> استان قم عنوان کرد: اقتصاد مقاومتی به معنی اقتصادی شکوفا و عدم وابسته به بیگانگان است که متاسفانه دولت‌های مختلف به طور مناسب به آن نپرداختند.</p>
      <p>وی افزود: بسیاری از مشکلات اقتصادی کشور به دلیل وابستگی به نفت است و تمام دولتمردان و مسئولین به این موضوع اذعان دارند ولی باید به دنبال راه درستی برای قطع وابستگی به نفت باشیم تا مشکلات اقتصادی کشور رفع شود.</p>
      <p>رییس سازمان گسترش اقتصاد مقاومتی بیان کرد: قوانین اقتصادی و بازرگانی به شدت سختگیرانه است و بسیاری از جوانان نمی‌توانند وارد این عرضه شوند و برای دریافت کارت بازرگانی با مشکلات بسیاری مواجه می‌شوند.</p>
      <p>وی ادامه داد: ایران تنها شش رایزن بازرگانی در کل جهان دارد، در حالی‌که کشور ترکیه تنها در کشور عراق ۲۱رایزن بازرگانی دارد و این نشان از عدم توجه به مسئله بازرگانی و صادرات است و این وضع باید بهبود پیدا کند.</p>
      <p>نیکویی تصریح کرد: ایران در رونق کسب کار در بین ۱۹۰ کشور، رتبه ۱۲۷ را دارد که نسبت به گذشته ۱۱پله سقوط داشته است و در این خصوص وضعیت ایران حتی از کشورهای جنگ‌زده‌ای مانند عراق و افغانستان نیز بدتر است و همچنین ایران نسبت به کشورهای همسایه خود نیز وضعیت مناسبی ندارد.</p>
      <p>وی اضافه کرد: باید شعارهایی که در خصوص رونق اقتصادی در کشور مطرح است به حقیقت بپیوندد و در عرصه عمل به رونق اقتصادی و صادرات کشور کمک کنیم تا وابستگی کشور به نفت قطع شود و شاهد توسعه اقتصادی باشیم.</p>
      <p>سعید اشتیاقی عضو مشترک اتاق بازرگانی عراق، قطر و چین نیز در این سمینار عنوان کرد: باید باور کنیم که در جنگ اقتصادی قرار داریم و همه امکانات و قوانین باید در این جنگ کمک‌رسان کشور باشند.</p>
      <p>وی افزود: صادرکنندگان سرداران خط مقدم اقتصاد مقاومتی هستند و باید از صادرکنندگان در عرصه عمل حمایت شود تا با انگیزه بتوانند در این جنگ اقتصادی فعالیت کنند.</p>
      <p>عضو مشترک اتاق بازرگانی عراق، قطر و چین بیان کرد: گام اول برای صادرات و استفاده از بازارهای خارجی، استفاده از بازار داخل است و ابتدا باید بازار داخلی را جذب کنیم و سپس به فکر صادرات باشیم.</p>
      <p>وی ادامه داد: برای صادرات باید علمی عمل کنیم تا صادرات موفق باشد و با شکست مواجه نشود، در این خصوص منابع اطلاعاتی وجود دارد که می‌توان از آن استفاده کرد تا هدفمند وارد این عرصه شویم.</p>
      <p>اشتیاقی با بیان اینکه تعداد رایزن‌های بازرگانی کشور به هیچ عنوان پاسخگو نیست، تصریح کرد: رایزن‌های بازرگانی باید از جنس اقتصادی باشند تا بتوانند به درستی عمل کنند، همچنین برای استفاده از ظرفیت بازارهای خارجی علی‌الخصوص کشورهای همسایه، باید تعداد رایزن‌های بازرگانی افزایش پیدا کنند.</p>
    </article>
  </body>
</html>