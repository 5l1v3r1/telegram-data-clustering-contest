<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741513"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T22:40:00+00:00"/>
    <meta property="og:title" content="ฟัน2ข้อหาพล.ต.ซิ่งฟอร์จูนเนอร์ โวยพวกจยย.เป็นคนผิด"/>
    <meta property="og:description" content="พล.ต.เกษียณอายุ ยันไม่ผิด ถูกจยย.รุมล้อมไล่ล่า 20 คัน ใครจะกล้าลงไปดู โวยกลับพวก จยย.นั่นแหละที่ผิด ด้านตำรวจฟัน 2 ข้อหา"/>
  </head>
  <body>
    <article>
      <h1>ฟัน2ข้อหาพล.ต.ซิ่งฟอร์จูนเนอร์ โวยพวกจยย.เป็นคนผิด</h1>
      <address>
        <time datetime="2019-11-13T22:40:00+00:00">13 Nov 2019, 22:40</time>
      </address>
      <p>
        <b>พล.ต.เกษียณอายุ ยันไม่ผิด ถูกจยย.รุมล้อมไล่ล่า 20 คัน ใครจะกล้าลงไปดู โวยกลับพวก จยย.นั่นแหละที่ผิด ด้านตำรวจฟัน 2 ข้อหา</b>
      </p>
      <p>จากกรณีมีผู้ใช้เฟซบุ๊ก @Warayoot Pinjai(DJ Nicky)โพสต์คลิปวิดีโอ เหตุการณ์รถยนต์โตโยต้า ฟอร์จูนเนอร์ เฉี่ยวชนกับรถ จยย.แต่ไม่ยอมลงมาดูผู้เสียหาย จากนั้นได้ขับรถหลบหนีจนเฉี่ยวชนรถ จยย.ที่พยายามจอดขวางไม่ให้หลบหนี จนถูกตำรวจสกัดจับได้ที่หน้าขนส่งเอกมัย<br/><br/>ความคืบหน้าเมื่อวันที่ 13 พ.ย. นายวรายุทธ ปิ่นใจ อายุ 35 ปี เจ้าของรถ จยย.ยามาฮ่า ฟีลาโน่ ทะเบียน 6กร4631 กรุงเทพมหานคร ที่จอดขวางไม่ให้รถฟอร์จูนเนอร์ ทะเบียน ญห 3798 กรุงเทพมหานคร หลบหนี ได้เข้าพบ ร.ต.อ.สุภัทร์ ชัยธัมมะปกรณ์ รอง สว.(สอบสวน)สน.คลองตัน พร้อมกับ พล.ต.สุรศักดิ์ จิตต์บุญ อายุ 76 ปี อดีตทหารบกเกษียณอายุ คนขับรถฟอร์จูนเนอร์ เนื่องจากไม่สามารถตกลงค่าเสียหายที่เกิดจากรถเฉี่ยวชนกันได้<br/><br/>นายวรายุทธ เผยว่า ขณะเกิดเหตุกำลังขี่รถไปทำงานที่ย่านสะพานควาย ระหว่างที่ขี่อยู่บนถนนสุขุมวิทขาเข้า ก่อนถึงสถานีรถไฟฟ้าบีทีเอส พระโขนง 200 เมตร พบรถฟอร์จูนเนอร์คันดังกล่าว เบียดเข้ากับรถ จยยซีบีอาร์ 300 ซีซี จากนั้นคนขี่ จยย.ซีบีอาร์ ได้ลงมาเคาะกระจกรถ แต่รถฟอร์จูนเนอร์ก็ขี่ออกไปโดยที่ไม่สนใจที่จะลงมาดูคู่กรณี</p>
      <figure>
        <img src="https://www.dailynews.co.th/admin/upload/20191113/news_WoAVedwqSh212700_533.jpg?v=20191114086?v=9067"/>
      </figure>
      <p>"ผมเห็นดังนั้นเลยขี่ตามมาจนถึงใต้สถานีรถไฟฟ้าบีทีเอส พระโขนง ขนะนั้นเป็นช่วงที่รถชะลอตัวผมจึงได้นำรถ จยย.เข้าขวางหน้ารถฟอร์จูนเนอร์ แล้วเรียกให้คนขับลงมาดูหน่อย แต่คนขับรถฟอร์จูนเนอร์ ก็ยังไม่ยอมลงและเร่งเครื่องชนรถ จยย.ของผมที่จอดขวางอยู่จนเสียหาย และขับหลบหนีต่อไป จากนั้นได้มีพลเมืองดีช่วยกันขี่รถไล่ตามและมีเจ้าหน้าที่คอยดักสกัดจับ จนสามารถมาสกัดจับได้ที่บริเวณหน้าสถานีขนส่งเอกมัย แต่ก็ยังไม่สามารถเจรจาไกล่เกลี่ได้ จึงต้องเข้าพบพนักงานสอบสวน สน. คลองตัน เพื่อแจ้งความร้องทุกข์" <br/>นายวรายุทธ<br/><br/>ด้าน พลตรีสุรศักดิ์ เผยเพียงสั้นๆว่า <b><i>เหตุการณ์เกิดขึ้นตนไม่มีความรู้สึกว่าเกิดเหตุเฉี่ยวชนอะไรเลย ยืนยันว่าไม่ผิด พวก จยย.ต่างหากที่ผิดที่มาจอดขวางรถ แล้วจะให้ตนลงจากรถได้อย่างไรมี จยย.ตั้ง 20 คัน รุมล้อมไล่ล่าใครจะกล้าลง</i></b><br/><br/>ต่อมา คนขี่ จยย.ซีบีอาร์<b><i> </i></b>ที่ถูกรถฟอร์จูนเนอร์ชนเป็นคันแรก ก็เดินทางมาที่โรงพักเพื่อเป้นพยานให้กับ นายวรายุทธ ก่อนบอกว่าตนเป็น จยย.คันแรกที่รถฟอร์จูนเนอร์จะขับหนีมา ทำให้ นายวรายุทธ เห็นเหตุการณ์แล้วขี่รถไล่ตามมาให้จึงต้องมาเป้นพยานให้กับเขา จริงๆแล้วเราแค่ชนแบบแตะๆกันนิดเดียว หาก พล.ต.สุรศักดิ์ ลงมาดูเสียหน่อยก็ไม่เกิดเรื่องใหญ่โตแล้ว<br/><br/>ล่าสุดตำรวจแจ้ง 2 ข้อหากับ พล.ต.สุรศักดิ์ ในข้อหา 1.ทำให้เสียทรัพย์ และ2.ขับรถโดยประมาททำให้ทรัพย์สินเสียหาย ส่วนผลตรวจร่างกายไม่มีแอลกอฮอล์<i>.</i></p>
      <figure>
        <img src="https://www.dailynews.co.th/admin/upload/20191113/news_cxramgXkla212701_533.jpg?v=20191114086?v=1185"/>
      </figure>
      <p>
        <b>
          <a href="https://www.facebook.com/100001806015930/videos/3299207493482752/UzpfSTEwMDAwMzc4MjM3NDU3NDpWSzoyMzc0NDk5NTQ1OTg5MjE1/">ชมคลิป 2...</a>
          <br/>
          <a href="https://www.facebook.com/DJZixzanova/videos/2624535270970300/UzpfSTEwMDAxOTQ3OTY5NjI3ODo0NDY3ODUxNTkzMTQxMzc/">ชมคลิป 1...</a>
        </b>
        <br/>
        <br/>
        <b>ข่าวที่เกี่ยวข้อง...<br/><a href="https://www.dailynews.co.th/regional/741508">'ฟอร์จูนเนอร์หัวร้อน'ชนแล้วหนี จยย.พลเมืองดีก็ไม่รอด</a></b>
      </p>
    </article>
  </body>
</html>