<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516915/mat-saleh-tak-malu-dendang-lagu-melayu"/>
    <meta property="og:site_name" content="HM Online"/>
    <meta property="article:published_time" content="2019-11-13T22:00:18+00:00"/>
    <meta property="og:title" content="'Mat Saleh' tak malu dendang lagu Melayu"/>
    <meta property="og:description" content="“KETIKA berbual, dia beritahu ada menghafal lagu Melayu, terus saya rakam sebab nak dengar sekali."/>
  </head>
  <body>
    <article>
      <h1>'Mat Saleh' tak malu dendang lagu Melayu</h1>
      <address><time datetime="2019-11-13T22:00:18+00:00">13 Nov 2019, 22:00</time> by <a rel="author">Amirul Haswendy</a></address>
      <p>“KETIKA berbual, dia beritahu ada menghafal lagu Melayu, terus saya rakam sebab nak dengar sekali.</p>
      <p>“Tidak sangka pula, sedap juga suara dia menyanyikan lagu Tiada Lagi,” kata pemandu e-hailing, Muhammad Ismail Samuri.</p>
      <p>Video rakaman seorang penumpang warga asing menyanyikan lagu nyanyian asal Mayangsari dan dipopularkan semula Amy Search itu dimuat naik Muhammad Ismail melalui akaun Twitter @ismail_samuri mulai tular dan mendapat lebih 18,300 ulang kicau dari warganet sejak 8 November lalu.</p>
      <p>“Hari itu, saya dapat panggilan untuk mengambil penumpang dari Ampang ke KLCC. Saya memang suka berbual dengan penumpang apabila memandu.</p>
      <p>“Perbualan awal kami mengenai tujuan dia mahu ke KLCC, kemudian dia tanya pasal perkhidmatan e-hailing sehinggalah saya buka soalan sama ada pandai berbahasa Melayu atau tidak dan dia beritahu boleh sikit-sikit,” katanya.</p>
      <p>Muhammad Ismail berkata, lelaki warga asing itu memperkenalkan diri sebagai Chris Jacob, 29, berasal dari Romania.</p>
      <p>Katanya, Chris sangat meminati bidang nyanyian dan bercita-cita mahu menjadi komposer, namun tidak kesampaian.</p>
      <p>“Dia memberitahu kerjaya asalnya adalah penyanyi tapi kerana persaingan sengit, agak sukar mendapat tempat dan sekarang dia kembali berlatih untuk kembali mengejar cita-citanya itu.</p>
      <p>“Tidak sangka, selepas beberapa hari video dan perkongsian saya di Twitter mendapat perhatian warganet, dia kembali mencari saya dan kami kini menjadi kawan,” katanya.</p>
      <p>Malah, Chris juga difahamkan sudah mula menghafal beberapa lagu Melayu lain atas sokongan Muhammad Ismail.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/05/454064/terkilan-bangsa-dihina-agama-dipersenda"/>
        <a href="https://www.hmetro.com.my/mutakhir/2019/11/516742/pemandu-e-hailing-dilarang-tunggu-penumpang"/>
        <a href="https://www.hmetro.com.my/mutakhir/2019/07/475114/dah-tak-boleh-cari-penumpang-di-airport"/>
        <a href="https://www.hmetro.com.my/mutakhir/2019/03/437818/teksi-elektrik-pertama-mei-ini-metrotv"/>
        <a href="https://www.hmetro.com.my/mutakhir/2017/08/249415/belum-sah-halal"/>
        <a href="https://www.hmetro.com.my/utama/2019/11/516903/sakat-adik-main-pubg-dengan-hafazan-quran"/>
        <a href="https://www.hmetro.com.my/mutakhir/2018/01/303402/boleh-runding"/>
        <a href="https://www.hmetro.com.my/utama/2018/09/373556/penumpang-tidak-lagi-mahu-naik-teksi-metrotv"/>
      </related>
    </article>
  </body>
</html>