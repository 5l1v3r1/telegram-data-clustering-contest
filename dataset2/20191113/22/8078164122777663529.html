<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_14/olanda-velocita-ridotta-100-kmh-autostrada-contro-l-inquinamento-5a2e8446-06d3-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Olanda: velocità ridotta a 100 km/h in autostrada contro l’inquinamento"/>
    <meta property="og:description" content="Dal 1° gennaio dalle 6 alle 19 per fronteggiare il superamento di quattro volte dei limiti europei degli ossidi di azoto. Anche in Pianura Padana la situazione è simile"/>
  </head>
  <body>
    <article>
      <h1>Olanda: velocità ridotta a 100 km/h in autostrada contro l’inquinamento</h1>
      <h2>Dal 1° gennaio dalle 6 alle 19 per fronteggiare il superamento di quattro volte dei limiti europei degli ossidi di azoto. Anche in Pianura Padana la situazione è simile</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Paolo Virtuani</a></address>
      <p>L’Olanda potrebbe abbassare a partire dal 1° gennaio a 100 chilometri all’ora la velocità sulle autostrade. Lo prevede il piano per fronteggiare l’inquinamento presentato dal governo guidato da Mark Rutte. Il limite sarà applicato dalle 6 alle 19, mentre nelle ore serali e notturne si continuerà a viaggiare 130 km/h. Il provvedimento, che porta l’Olanda al valore più basso in Europa, fa parte di un piano che punta anche a contenere il forte peso (61%) delle attività agricole e di allevamento nella formazione delle emissioni di ossidi di azoto (NOx).</p>
      <h4>Pianura Padana</h4>
      <p>In Olanda il valore limite per gli NOx, emessi soprattutto dai gas di scarico degli autoveicoli, fissato dall’Unione europea, è quattro volte maggiore. Anche in Pianura Padana si trova più o meno nella stessa situazione. Il limite Ue prevede di non superare durante l’anno la media di 40 microgrammi per metro cubo (μg/m³) di aria, e di non superare per più di 18 giorni in un anno il picco massimo di 200 μg/m³ in una singola ora. <a href="http://macc-raq-op.meteo.fr/index.php?category=ensemble&amp;subensemble=hourly_ensemble&amp;date=LAST&amp;calculation-model=ENSEMBLE&amp;species=o3&amp;level=SFC&amp;offset=000">Questi i dati ora per ora del servizio europeo di monitoraggio dell’atmosfera Copernicus</a>.</p>
      <h4>Effetti sulla salute</h4>
      <p>Secondo il ministero della Salute italiano «la principale fonte di emissione degli ossidi di azoto (NOx=NO+NO2) è il traffico veicolare; altre fonti sono gli impianti di riscaldamento civili e industriali, le centrali per la produzione di energia e un ampio spettro di processi industriali. Il biossido di azoto è un inquinante ad ampia diffusione che ha effetti negativi sulla salute umana e insieme al monossido di azoto contribuisce ai fenomeni di smog fotochimico (è precursore per la formazione di inquinanti secondari come ozono troposferico e particolato fine secondario) di eutrofizzazione e delle piogge acide».</p>
    </article>
  </body>
</html>