<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jeg-er-stor-fan-av-erdogan/71817242"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T22:23:45+00:00"/>
    <meta property="og:title" content="- Jeg er stor fan av Erdogan"/>
    <meta property="og:description" content="USAs president Donald Trump sier møtet med Recep Tayyip Erdogan i Det hvite hus onsdag var produktivt, og at han er en stor fan av den tyrkiske presidenten."/>
  </head>
  <body>
    <article>
      <h1>- Jeg er stor fan av Erdogan</h1>
      <h2>USAs president Donald Trump sier møtet med Recep Tayyip Erdogan i Det hvite hus onsdag var produktivt, og at han er en stor fan av den tyrkiske presidenten.</h2>
      <address><time datetime="2019-11-13T22:23:45+00:00">13 Nov 2019, 22:23</time> by <a rel="author">NTB I</a></address>
      <p>- Jeg er en stor fan av presidenten, sa Trump på en felles pressekonferanse med Erdogan etter at møtet var over.</p>
      <p>Trump sa samtalene var «oppriktige og produktive». Trump sa at han ønsker å inngå en handelsavtale med Tyrkia. På dagsorden sto også Tyrkias kjøp av det russiske missilsystemet S-400. Kjøpet skapte sinne i NATO, og det førte til at USA stengte Tyrkia ute fra det amerikanske F-35-programmet.</p>
      <h3>«Alvorlige utfordringer»</h3>
      <p>Tyrkias kjøp av det russiske forsvarssystemet skaper «alvorlige utfordringer», men håpet er at de kan løses, uttalte Trump etter møtet. Trump har bedt utenriksminister Mike Pompeo og flere rådgivere om å finne en løsning som kommer begge parter til gode.</p>
      <p>
        <b>- Tyrkia er, som alle vet, en stor NATO-alliert og en strategisk partner for USA, sa Trump.</b>
      </p>
      <p>USAs president antydet også at våpenhvilen mellom Tyrkia og syriskkurdisk milits i det nordlige Syria i det store og det hele overholdes.</p>
      <p>- Det er en komplisert situasjon, sa Trump, som la til at partene har kjempet mot hverandre «i hundrevis av år».</p>
      <h3>Hyllet vennskapet</h3>
      <p>Før møtet startet, hyllet Trump det han kalte et langt vennskap med Erdogan.</p>
      <p>
        <b>- Presidenten og jeg har vært svært gode venner. Vi forstår hverandres land, sa Trump før de to gikk inn til møtet bak lukkede dører i Det hvite hus onsdag.</b>
      </p>
    </article>
  </body>
</html>