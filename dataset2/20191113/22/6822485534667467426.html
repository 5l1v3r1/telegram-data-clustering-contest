<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822176.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T22:14:00+00:00"/>
    <meta property="og:title" content="آیت‌الله نوری همدانی: درباره تورم تذکر می‌دهیم ولی برخی مسئولین توجه ندارند"/>
    <meta property="og:description" content="به گزارش تسنیم، آیت‌الله نوری همدانی عصر امروز در دیدار روسای دادسراها و دادگاه‌های نظامی که در دفتر معظم له برگزار شد، با تبریک  میلاد پیامبر اکرم(ص) و امام صادق(ع)اظهار داشت: یکی از فلسفه‌های رسالت انبیاء برقرار قسط و عدل است."/>
  </head>
  <body>
    <article>
      <h1>آیت‌الله نوری همدانی: درباره تورم تذکر می‌دهیم ولی برخی مسئولین توجه ندارند</h1>
      <address>
        <time datetime="2019-11-13T22:14:00+00:00">13 Nov 2019, 22:14</time>
      </address>
      <p>آیت‌الله نوری همدانی گفت: برخی از مردم به ما مراجعه کرده و می‌گویند چرا درباره مشکلات حرف نمی‌زنید، مردم بدانند ما از گرانی، تورم، اقتصاد و حتی دیرکرد وام بانک‌ها تذکر می‌دهیم اما برخی مسئولان توجه ندارند.</p>
      <p>به گزارش تسنیم، آیت‌الله نوری همدانی عصر امروز در دیدار روسای دادسراها و دادگاه‌های نظامی که در دفتر معظم له برگزار شد، با تبریک  میلاد پیامبر اکرم(ص) و امام صادق(ع)اظهار داشت: یکی از فلسفه‌های رسالت انبیاء برقرار قسط و عدل است.</p>
      <p>وی افزود: ایجاد انقلاب اسلامی برای این نبود که عده‌ای بروند و عده دیگر بیایند بلکه هدف تغییر فرهنگ و ایجاد عدالت بود و باید همه برای برقراری این موضوع تلاش کنیم.</p>
      <p>مرجع تقلید شیعیان با اشاره به آثار و برکات انقلاب اسلامی تصریح کرد: اصل انقلاب و نظام، اسلام و  ولایت‌فقیه و مردم هستند، مردم بدانند روزبه‌روز این انقلاب در حال پیشرفت است و هرکس در هر مقام و موقعیتی بخواهد مردم را با القای مسائلی ناامید کند خیانت کرده است.</p>
      <p>استاد سطوح عالی حوزه علمیه با اشاره به حاشیه‌سازی‌های برخی مسئولین ادامه داد: مسئولان باید باهم وحدت داشته باشند و اختلافات را به میان مردم و جامعه نکشانند، مسئولان باید از درد و رنج مردم کم کنند نه اینکه با حاشیه‌سازی سبب افزایش غم مردم شوند.</p>
      <p>آیت‌الله نوری همدانی با اشاره به مشکلات جامعه گفت: مسئولین به‌جای حاشیه‌سازی و حرف‌های اختلافی به مردم برسند و وظیفه خود را انجام داده و وقت خود را صرف مردم کنند، مردم ازنظر معیشت و اقتصاد مشکل‌دارند و جوانان کار و ازدواج می‌خواهند.</p>
      <p>مرجع تقلید شیعیان افزود: برخی از مردم به ما مراجعه کرده و می‌گویند چرا درباره مشکلات حرف نمی‌زنید، مردم بدانند ما از گرانی و تورم و اقتصاد تا دیرکرد بانک‌ها تذکر می‌دهیم اما برخی مسئولان توجه ندارند.</p>
      <p>استاد سطوح عالی حوزه علمیه با قدردانی از اقدامات دستگاه قضا در مبارزه با فساد عنوان کرد: امروز قوه قضائیه به‌شدت در حال مبارزه با فساد است و اقدامات دستگاه قضا در مردم امید ایجاد کرده است و رئیس قوه قضاییه هم شبانه‌روزی تلاش می‌کند، ما از قوه قضاییه در مبارزه با فساد حمایت می‌کنیم و نباید این قوه تحت تأثیر حاشیه‌سازی‌ها قرار گیرد.</p>
      <p>وی خاطرنشان کرد: از همه مسئولان در دستگاه‌های مختلف که به فکر مردم باشند و برای حل مشکلات حمایت می‌کنیم، در شرایط امروز مسئولان باید وحدت داشته باشند و اختلاف را کنار بگذارند و برای دشمن خوراک درست نکنند، مسئولین تنها باید به فکر خدمت باشند و حول محور رهبری وحدت کلمه داشته باشند.</p>
    </article>
  </body>
</html>