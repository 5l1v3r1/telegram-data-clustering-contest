<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/MANUEL-Valls-Cs-Parlament_0_2343965659.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T22:23:25+00:00"/>
    <meta property="og:title" content="Valls medita omplir el buit de Cs al Parlament"/>
    <meta property="og:description" content="Barcelona pel Canvi treballa per arrelar en altres municipis de Catalunya i créixer en militants"/>
  </head>
  <body>
    <article>
      <h1>Valls medita omplir el buit de Cs al Parlament</h1>
      <h2>Barcelona pel Canvi treballa per arrelar en altres municipis de Catalunya i créixer en militants</h2>
      <address>
        <time datetime="2019-11-13T22:23:25+00:00">13 Nov 2019, 22:23</time>
      </address>
      <p>Mentre Ciutadans albira un paisatge d’incertesa absoluta, immers en la debacle electoral i la recerca d’un nou líder, Manuel Valls calcula les seves opcions. La resposta a la sentència del Tribunal Suprem sobre l’1-O -amb una setmana d’aldarulls a Barcelona- el va empènyer a estudiar la possibilitat de presentar-se a unes futures eleccions catalanes, i ara la fuga de votants de Cs el 10-N impulsa aquesta possibilitat. Fonts del seu equip consideren que la formació taronja ha deixat un gran “buit al centre polític” constitucionalista i que ells el podrien omplir, encara que fos parcialment. La decisió no està presa, però el regidor de Barcelona pel Canvi (BpC) ja estudia pros i contres. “Dependrà de les negociacions d’investidura a Espanya, de qui sigui el nou líder de Cs, del discurs que adopti i de la data de les noves eleccions”, apunten diverses fonts. De moment, i sense perdre de vista aquesta perspectiva, la formació treballa per fer fort BpC i arrelar més enllà de Barcelona.</p>
      <p>“Hi ha espai, però no sabem com de gran -apunta una font de la formació-. L’únic que podem fer és seguir analitzant l’espai i fer créixer el partit”. Diumenge passat el bloc constitucionalista va perdre 255.033 vots respecte al 28-A. Per als càrrecs de BpC, part d’aquests electors que haurien optat per l’abstenció podrien donar suport a una candidatura encapçalada per Valls a les catalanes. “Ens ve molta gent de les bases de Cs que ens demanen que ens presentem”, explica una veu de la formació. En l’última setmana el partit ha fet una campanya d’afiliació dels simpatitzants, i per ara en sumen uns 200. Així, BpC busca ampliar les seves bases, però també treballa per obrir agrupacions aviat en municipis d’arreu de Catalunya. “Vam detectar que teníem simpatitzants també d’altres llocs”, expressen des del partit. Ara s’estan començant a reunir amb grups d’altres localitats per bastir aquesta estructura fora de Barcelona.</p>
      <p>Valls va decidir escindir-se de Cs quan el partit taronja no va acceptar que l’ex primer ministre francès facilités la investidura d’Ada Colau per evitar un govern liderat per ERC.</p>
      <p>“Valls està molt ben situat als mitjans, sembla que està marcant perfil propi”, deia una veu propera al regidor, que els últims dies ha ofert múltiples entrevistes en què ha buscat presentar-se com un home d’estat. Valls, que va mantenir una tensa relació amb Cs durant la seva aliança de cara a les municipals, va ser molt crític amb els acords dels taronges amb Vox a Andalusia. En una entrevista dimarts a <i>La Vanguardia</i>, aplaudia la “dignitat” de la dimissió d’Albert Rivera com a president de Cs i assegurava que el que cal als partits espanyols és “sentit comú i d’estat” i “prioritzar l’interès d’Espanya”. “Cal un constitucionalisme que deixi Vox i l’independentisme al marge”, expressen des de BpC. Amb tot, Valls “no es precipitarà” a l’hora de decidir si fa un pas endavant. La refundació de Cs pot ser un factor determinant, tant pel que fa al nou líder taronja -Inés Arrimadas és la principal aspirant i, segons fonts properes, manté una bona relació amb Valls- com al “discurs” que adopti -una reculada cap al centre podria desincentivar l’exprimer ministre francès-. També la capacitat de Cs per renéixer de les cendres. “Quina credibilitat té?”, es plantegen, però, des de BpC. Des de l’equip de Valls insisteixen que l’escenari està encara molt obert. El que és segur, però, és que treballen per consolidar la formació més enllà d’aquesta legislatura.</p>
    </article>
  </body>
</html>