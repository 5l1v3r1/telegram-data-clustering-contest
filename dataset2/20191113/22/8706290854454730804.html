<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684130/saronei-ti-chora-i-viktoria-pou-tha-chtypisei-tis-epomenes-ores"/>
    <meta property="og:site_name" content="enikos.gr"/>
    <meta property="article:published_time" content="2019-11-13T22:48:00+00:00"/>
    <meta property="og:title" content="Σαρώνει τη χώρα η &quot;Βικτώρια&quot; - Πού θα χτυπήσει τις επόμενες ώρες"/>
    <meta property="og:description" content="Αναμένονται βροχές ή καταιγίδες με κατά τόπους ισχυρά φαινόμενα, στην..."/>
  </head>
  <body>
    <article>
      <h1>Σαρώνει τη χώρα η "Βικτώρια" - Πού θα χτυπήσει τις επόμενες ώρες</h1>
      <address>
        <time datetime="2019-11-13T22:48:00+00:00">13 Nov 2019, 22:48</time>
      </address>
      <p>Με έντονα φαινόμενα επηρεάζει η <a href="https://www.enikos.gr/society/684106/pros-ta-anatolika-tha-kinithei-stadiaka-i-viktoria">"Βικτώρια" </a>τις βραδινές ώρες της Τετάρτης τις Κυκλάδες και την Κρήτη. Τις αμέσως επόμενες ώρες θα επηρεαστούν τα νησιωτικά τμήματα του Ανατολικού Αιγαίου και τα Δωδεκάνησα, όπου τα φαινόμενα αναμένεται να ενταθούν, ενώ εξασθένηση των φαινομένων και σταδιακή βελτίωση του καιρού στις συγκεκριμένες περιοχές περιμένουμε από το μεσημέρι της Πέμπτης.</p>
      <p>Σύμφωνα με την πρόγνωση από το meteo του Εθνικού Αστεροσκοπείου Αθηνών, την Πέμπτη αναμένονται βροχές ή καταιγίδες με κατά τόπους ισχυρά φαινόμενα, στην Ανατολική Μακεδονία, στη Θράκη, στα νησιά του Ανατολικού Αιγαίου και στα Δωδεκάνησα, με εξασθένηση το απόγευμα. Στην υπόλοιπη χώρα αναμένονται κατά περιόδους αυξημένες νεφώσεις με βροχές τοπικού χαρακτήρα, κυρίως στα δυτικά όπου ενδέχεται να εκδηλωθούν μεμονωμένες καταιγίδες. Τις νυχτερινές και πρώτες πρωινές ώρες η ορατότητα θα είναι τοπικά περιορισμένη και θα σχηματιστούν ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 5 έως 16 βαθμούς, στη Βόρεια Ελλάδα από 8 έως 19, στην Ήπειρο από 9 έως 19 βαθμούς, στην Κεντρική Ελλάδα από 8 έως 22, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 10 έως 23 βαθμούς, στα νησιά του Ιονίου από 15 έως 20, και στα νησιά του Αιγαίου από 15 έως 23 βαθμούς Κελσίου.</p>
      <p>Οι άνεμοι στο Αιγαίο θα πνέουν αρχικά από νότιες διευθύνσεις με εντάσεις έως 6 μποφόρ, αλλά βαθμιαία στα βόρεια πελάγη θα εξασθενήσουν, ενώ στα νότια πελάγη θα στραφούν σε δυτικούς με εντάσεις έως 5 μποφόρ.. Στο Ιόνιο οι άνεμοι θα πνέουν νοτιοδυτικοί ασθενείς έως σχεδόν μέτριοι 3 με 4 μποφόρ.</p>
      <p>Στην Αττική περιμένουμε νεφώσεις κατά περιόδους. Οι άνεμοι θα πνέουν από δυτικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Στη Θεσσαλονίκη περιμένουμε νεφώσεις με πιθανότητα παροδικών βροχών τις έως το μεσημέρι. Τις νυκτερινές και πρώτες πρωινές ώρες η ορατότητα θα είναι περιορισμένη και ενδέχεται να σχηματιστούν ομίχλες. Οι άνεμοι θα πνέουν νότιοι με εντάσεις 3 έως 4 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <p>Στο μεταξύ, το κύμα κακοκαιρίας προκαλεί προβλήματα σε πολλές περιοχές των Χανίων. Τα προβλήματα καταγράφονται κατά μήκος του Βόρειου Οδικού Άξονα Κρήτης, όπου στο τμήμα Χανιά-Κίσσαμος στο ύψος της περιοχής Νοπήγια, τα νερά κατέβασαν χώματα στον δρόμο, με αποτέλεσμα να κλείσει το ένα από τα δύο ρεύματα κυκλοφορίας.</p>
      <p>Καταπτώσεις χωμάτων έχουν αναφερθεί και σε σημεία της εθνικής οδού Χανίων - Ρεθύμνου, με τις αρχές να καλούν τους πολίτες να αποφεύγουν τις άσκοπες μετακινήσεις και να είναι ιδιαιτέρως προσεκτικοί στις μετακινήσεις τους.</p>
      <p>Στην περιοχή «Κριός» του δήμου Κανδάνου - Σελίνου, υδροστρόβιλος παρέσυρε θερμοκηπιακές εγκαταστάσεις, ενώ στην ίδια περιοχή σημειώθηκε και έντονη χαλαζόπτωση.</p>
      <related>
        <h4>σχετικά άρθρα</h4>
        <a href="http://www.enikos.gr/society/684106/pros-ta-anatolika-tha-kinithei-stadiaka-i-viktoria%0A%20%20%20%20%0A"/>
        <a href="http://www.enikos.gr/society/684091/saronei-i-viktoria-kykloforiako-chaos-stin-athina-apo-ti-vrochi-p%0A%20%20%20%20%0A"/>
        <a href="http://www.enikos.gr/society/684044/vroches-kai-kataigides-tin-pempti-se-poies-perioches-tha-einai-en%0A%20%20%20%20%0A"/>
        <a href="http://www.enikos.gr/society/684052/kakokairia-viktoria-eftiaxan-gefyra-apo-karekles-gia-na-vgoun-apo%0A%20%20%20%20%0A"/>
        <a href="http://www.enikos.gr/society/684013/sto-eleos-tis-kakokairias-viktoria-i-chora-pou-tha-einai-pio-ento%0A%20%20%20%20%0A"/>
        <a href="http://www.enikos.gr/society/683997/kakokairia-viktoria-i-thalassa-skepase-tin-paraliaki-tou-riou-pho%0A%20%20%20%20%0A"/>
        <a href="http://www.enikos.gr/society/683967/i-viktoria-saronei-tin-kriti-epese-chalazi-plimmyrisan-spitia-egk%0A%20%20%20%20%0A"/>
        <a href="http://www.enikos.gr/society/683971/megales-zimies-apo-ti-viktoria-kai-stin-kefalonia-photo-video%0A%20%20%20%20%0A"/>
        <a href="http://www.enikos.gr/society/683951/sovara-provlimata-apo-tin-kakokairia-stin-kerkyra-kathizisi-dromo%0A%20%20%20%20%0A"/>
      </related>
    </article>
  </body>
</html>