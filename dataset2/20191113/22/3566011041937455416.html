<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547172.html/%D8%AA%D8%AD%D9%88%D9%84-%D8%AF%D8%B1-%D8%A7%D8%B1%D8%A7%D8%A6%D9%87-%D8%AE%D8%AF%D9%85%D8%A7%D8%AA-%D9%85%D8%B3%D8%AA%D9%84%D8%B2%D9%85-%D8%AA%D8%AD%D9%82%D9%82-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%AF%D9%88%D9%84%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T22:18:00+00:00"/>
    <meta property="og:title" content="تحول در ارائه خدمات مستلزم تحقق برنامه‌های دولت الکترونیک است"/>
    <meta property="og:description" content="مدیرکل دفتر فناوری اطلاعات و تحول اداری شیلات ایران گفت: موتور محرک دولت و تحول در ارائه خدمات مطلوب به جامعه مستلزم تحقق برنامه‌های دولت الکترونیک است."/>
  </head>
  <body>
    <article>
      <h1>تحول در ارائه خدمات مستلزم تحقق برنامه‌های دولت الکترونیک است</h1>
      <h2>مدیرکل دفتر فناوری اطلاعات شیلات ایران:</h2>
      <address>
        <time datetime="2019-11-13T22:18:00+00:00">13 Nov 2019, 22:18</time>
      </address>
      <p>مدیرکل دفتر فناوری اطلاعات و تحول اداری شیلات ایران گفت: موتور محرک دولت و تحول در ارائه خدمات مطلوب به جامعه مستلزم تحقق برنامه‌های دولت الکترونیک است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، امیرمسعود حیدری عصر امروز در جمع مدیران و کارکنان شیلات مازندران در بابلسر اظهار کرد: موتور محرک دولت و تحول در ارائه خدمات مطلوب به جامعه مستلزم تحقق برنامه‌های دولت الکترونیک است.<br/><br/>وی خاطرنشان کرد: دفتر فناوری اطلاعات و تحول اداری شیلات ایران ۹۶ خدمت را احصا و در سامانه دولت الکترونیک قرارداده که هدف همه ما تحقق برنامه‌های دولت در تسریع، تسهیل ومطلوب شدن خدمات به ارباب رجوع است.<br/><br/>مدیرکل دفتر فناوری اطلاعات و تحول اداری سازمان شیلات ایران تصریح کرد: فرآیندسازی فعالیت‌ها، طراحی مسیر بهبود کیفیت سازمانی، برنامه‌ریزی نیروی انسانی با توجه به شرایط موجود و مکانیزه کردن فعالیت‌های شیلاتی از جمله برنامه‌های این اداره کل است.<br/><br/>پیش‌بینی تولید 115 هزارتن ماهی در مازندران<br/><br/>مدیرکل شیلات مازندران نیز در ادامه این نشست با اشاره به ظرفیت‌های بالقوه و بالفعل شیلاتی مازندران گفت: در سال گذشته با تلاش بهره‌برداران شیلاتی و نیز برنامه‌ریزی و بهره‌گیری از مجموعه بدنه کارشناسی شیلات استان با دارابودن تخصص و تعهد توانستیم ۱۰۵ هزار تن به ارزش اقتصادی هزار و 730 میلیارد تومان انواع آبزیان را تولید و روانه بازار کنیم.<br/><br/>ولی‌الله محمدزاده یادآور شد: در سال گذشته ۷ هزار و ۳۰۰ تن محصولات شیلاتی نیز به خارج ازکشور صادر شد که به میزان 29 میلیارد دلار ارزآوری داشته است.<br/><br/>مدیرکل شیلات مازندران ادامه داد: پیش‌بینی می‌شود امسال نیز ۱۱۵ هزارتن ماهی در استان تولید شود که از محل آن ۲ هزار میلیارد تومان درآمد ایجاد می‌شود.<br/><br/>محمدزاده خاطرنشان کرد: توسعه دولت الکترونیک و هوشمندسازی و ایجاد زیر ساخت‌های لازم، برون‌سپاری برخی از خدمات ازجمله خدمات بندر صیادی امیرآباد، کیفی‌سازی نیروی انسانی ازطریق توسعه آموزش‌های تخصصی و کاربردی، تربیت مدیران برای آینده و تشکیل فایل مدیریتی، صیانت ازحقوق مردم و سلامت اداری و نهادینه کردن آن ازجمله برنامه‌های شیلات مازندران در بخش تحول اداری است.<br/><br/>وی افزود: انجام این برنامه‌ها مستلزم هزینه‌ها و امکانات و حمایت‌های سازمانی شیلات ایران است که امیداواریم با فراهم شدن زمینه‌ها، این برنامه ها محقق شده و خدمات مطلوب‌تری به ارباب رجوع ارائه شود.<br/><br/>انتهای پیام/</p>
    </article>
  </body>
</html>