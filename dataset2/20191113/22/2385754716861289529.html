<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597242/sti-dimosiotita-to-onoma-tou-nearou-pou-exase-ti-zoi-tou-se-ergatiko-atyxima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T22:59:00+00:00"/>
    <meta property="og:title" content="Στη δημοσιότητα το όνομα του νεαρού που έχασε τη ζωή του σε εργατικό ατύχημα"/>
    <meta property="og:description" content="Στο μεροκάματο άφησε σήμερα την τελευταία του πνοή ο 22χρονος Alkhani Omar, αιτητής πολιτικού ασύλου, από τη Συρία, ο οποίος έπεσε από ύψος 12 μέτρων, κατά..."/>
  </head>
  <body>
    <article>
      <h1>Στη δημοσιότητα το όνομα του νεαρού που έχασε τη ζωή του σε εργατικό ατύχημα</h1>
      <address><time datetime="2019-11-13T22:59:00+00:00">13 Nov 2019, 22:59</time> by <a rel="author">sigmalive</a></address>
      <p>Στο μεροκάματο άφησε σήμερα την τελευταία του πνοή ο 22χρονος Alkhani Omar, αιτητής πολιτικού ασύλου, από τη Συρία, ο οποίος έπεσε από ύψος 12 μέτρων, κατά τη διάρκεια εργασιών τοποθέτησης σκαλωσιάς σε υπό συντήρηση κτίριο, στη Λεμεσό.</p>
      <p>Σοβαρά κενά στην ασφάλεια εντόπισε το Τμήμα Επιθεώρησης Εργασίας, το οποίο απαγόρευσε οποιαδήποτε συνέχιση στις εργασίες και καλεί εκ νέου τους εργοδότες να λαμβάνουν όλα τα αναγκαία μέτρα για προστασία των εργαζομένων.<br/><br/>Το νέο θανατηφόρο εργατικό ατύχημα σημειώθηκε το απόγευμα, στη λεωφόρο Σπύρου Κυπριανού και όπως δήλωσε στη σκηνή ο Επιθεωρητής του Τμήματος Επιθεώρησης Εργασίας, Κύπρος Κύπρου, από τις πρώτες ενδείξεις, φαίνεται πως ο άτυχος νέος εργαζόταν σε ύψος 12 μέτρων, τοποθετώντας σκαλωσιές, στο πλαίσιο εργασιών συντήρησης του κτιρίου.<br/><br/>"Στο σημείο που βρισκόταν δεν υπήρχαν κιγκλιδώματα με αποτέλεσμα, όταν έχασε την ισορροπία του, να πέσει από ύψος 12 μέτρων και να βρει ακαριαίο το θάνατο", συμπλήρωσε ενώ υπέδειξε ότι, από τη στιγμή που εκτελούσε εργασίες τοποθέτησης σκαλωσιών, έπρεπε να ληφθούν επιπρόσθετα μέτρα ασφάλειας, όπως η χρήση ζώνης ασφαλείας.<br/><br/>Ο κ.Κύπρου είπε πως έχουν άμεσα ληφθεί μέτρα και απαγορεύτηκε η συνέχιση των όποιων εργασιών, ενώ "θα ληφθούν σίγουρα και μέτρα εναντίον όσων έχουν ποινικές ευθύνες".<br/><br/>Ερωτηθείς σχετικά, είπε πως το θύμα, εκ πρώτης όψεως, εργάζονταν για λογαριασμό κάποιου υπεργολάβου.<br/><br/>Απηύθυνε ακόμη έκκληση προς όλους τους εργολάβους και εργοδότες, "όταν εκτελούν εργασίες σε ύψος, να φροντίζουν ώστε οι εργαζόμενοι να βρίσκονται σε ασφαλή δάπεδα εργασίας, τα οποία να φέρουν κιγκλιδώματα για να αποτρέπεται η πτώση".<br/><br/>Υπέδειξε δε πως φέτος έχουν καταγραφεί αρκετά θανατηφόρα εργατικά ατυχήματα, λόγω έλλειψης μέτρων ασφαλείας για εργασίες που διεξάγονται σε ύψος.<br/><br/>Νεκροψία επί της σορού θα διενεργήσει αύριο ο ιατροδικαστής Νικόλας Χαραλάμπους.<br/><br/>Τα στοιχεία του άτυχου νέου δόθηκαν επίσημα απόψε από την Αστυνομία</p>
    </article>
  </body>
</html>