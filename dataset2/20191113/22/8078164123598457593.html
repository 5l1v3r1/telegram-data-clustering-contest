<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_14/nba-coach-rivers-litiga-gli-arbitri-figlio-austin-chiede-ottiene-l-espulsione-848e5ec0-06d1-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Nba: coach Rivers litiga con gli arbitri, il figlio Austin chiede e ottiene l’espulsione"/>
    <meta property="og:description" content="Il tecnico dei Clippers cacciato nel match contro i Rockets fra le risa del figlio che gioca con gli avversari: «Mi sa che non andremo a cena presto assieme...». Ma papà lo perdona: «Ti amo»"/>
  </head>
  <body>
    <article>
      <h1>Nba: coach Rivers litiga con gli arbitri, il figlio Austin chiede e ottiene l’espulsione</h1>
      <h2>Il tecnico dei Clippers cacciato nel match contro i Rockets fra le risa del figlio che gioca con gli avversari: «Mi sa che non andremo a cena presto assieme...». Ma papà lo perdona: «Ti amo»</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Redazione Sport</a></address>
      <p>Doc Rivers, bravo e fumantino coach dei Los Angeles Clippers, è stato espulso mercoledì notte durante la partita (poi persa 102-93) contro gli Houston Rockets a Houston. Capita a tutti i coach di essere cacciati. Non capita mai però che dall’altra parte ci sia il proprio figlio, Austin, che se la ride. E non solo: segnala agli arbitri di dare un fallo tecnico al padre e dopo, mentre papà Doc espulso lascia il campo, festeggia incitando i tifosi di Houston e saluta il papà facendogli cenno che lo chiamerà al telefono.</p>
      <p><b>Successivamente, Austin Rivers ha twittato: «Mi sa che quest’anno la festa del Ringraziamento sarà un po’ strana...»,</b> per poi aggiungere: «Non credo che andremo a cena presto insieme... Sapevo che stava esplodendo. Ho visto quello sguardo nei suoi occhi tante volte... Quando inizia a sbattere le palpebre velocemente, allora vuole dire che sta per sbroccare. Quindi ho iniziato a dire agli arbitri di cacciarlo. E loro lo hanno fatto... ».</p>
      <p><b>La scena è accaduta a 1’31” dalla fine con i Clippers sotto di 7 punti, </b>quando Rivers ha litigato con gli arbitri per una decisone controversa legata a una sua richiesta di time-out formalmente errata. Rivers ha subìto un primo fallo tecnico, poi, al reiterarsi delle sue proteste, ne ha preso un altro, che ha portato all’espulsione. Per il divertimento del figlio: «Amo papà, ma in queste situazioni deve stare calmo. Porterà rancore? Non credo. È stato buttato fuori un sacco di volte prima, e sono sicuro che verrà buttato fuori ancora. Io ho solo fatto quello che avrei fatto con chiunque, tutto qui». Doc, da vero papà, l’ha presa con stile. «Ti amo», ha risposto al figlio dopo avere visto il suo post, aggiungendo di averlo visto che invocava il fallo tecnico e che non gliene importava nulla. La sua rabbia a fine partita era ancora legata alla decisione arbitrale: «Errori simili non possono accadere». E non si riferiva al figlio.</p>
    </article>
  </body>
</html>