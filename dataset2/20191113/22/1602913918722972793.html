<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/merge-economia-cresterea-t3-peste-4-industria-racit-treilea-trimestru-scadere-crestere-buna-ne-uitam-ceea-intampla-europa-pic-peste-ceea-putea-ne-uitam-tarile-jur-ungaria-polonia-18580576"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T22:04:00+00:00"/>
    <meta property="og:title" content="Cum merge economia: creşterea în T3 este de peste 4%, dar industria a răcit - al treilea trimestru de scădere. „Este o creştere bună dacă ne uităm la ceea ce se întâmplă în Europa, dar un pic peste ceea ce se putea, dacă ne uităm la ţările din jur, la Ungaria, la Polonia.“"/>
    <meta property="og:description" content="Astăzi Eurostat - oficiul european de statistică - va publica datele despre mersul economiei europene, iar Institutul Naţional de Statistică (INS) va face cunoscute „datele semnal“ despre mersul economiei României. Germania este probabil în recesiune tehnică, dar România merge bine, un plus de 4% aşteptat în acest an."/>
  </head>
  <body>
    <article>
      <h1>Cum merge economia: creşterea în T3 este de peste 4%, dar industria a răcit - al treilea trimestru de scădere. „Este o creştere bună dacă ne uităm la ceea ce se întâmplă în Europa, dar un pic peste ceea ce se putea, dacă ne uităm la ţările din jur, la Ungaria, la Polonia.“</h1>
      <address><time datetime="2019-11-13T22:04:00+00:00">13 Nov 2019, 22:04</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>Astăzi Eurostat - oficiul european de statistică - va publica datele despre mersul economiei europene, iar Institutul Naţional de Statistică (INS) va face cunoscute „datele semnal“ despre mersul economiei României. Germania este probabil în recesiune tehnică, dar România merge bine, un plus de 4% aşteptat în acest an.</p>
      <p>Potrivit analizelor ING Bank, eco­no­mia a crescut în trimestrul al treilea faţă de T2 cu 0,5%. Analizele Raiffeisen Bank ara­tă o creştere de 0,7% pentru perioada amintită.</p>
      <p>„Trimestrul III la trimestrul III, creşterea este de 3,8%. La nouă luni, creşterea este de 4,4%“, potrivit lui Ciprian Dascălu, economistul-şef al ING Bank.</p>
      <p>Datele Raiffeisen Bank sunt pe aproape - o creştere trimestrială de 3,5% - arată Ionuţ Dumitru, economistul-şef al băncii. Optimismul şi pesimismul fac casă bună la BCR.</p>
      <p>„Vedem creşterea economică din trimestrul al treilea la 4,3%, din nou cu o contribuţie ridicată a serviciilor şi a comerţului retail. Cel mai probabil, industria a avut o contribuţie negativă la PIB-ul real din T3 2019 şi este îngrijorător faptul că sectorul prelucrător din România are una din cele mai slabe evoluţii din întreaga Uniune Europeană“, comentează Florin Sinca, economist senior al BCR.</p>
      <p>Pentru Ionuţ Dumitru, economist-şef al Raiffeisen Bank, industria este în în acest an călcâiul lui Ahile al economiei: „Industria este în al treilea trimestru de cădere. Industria este în recesiune“.</p>
      <p>Este un semn care nu poate bucura pe nimeni. Industria face 23% din PIB şi 26% din produsul naţional brut. Datele de azi care vor anunţa foarte probabil o recesiune tehinică în Germania, nu sunt bune deloc, având în vedere că Germania este principalul cumpărător al produselor fabricilor româneşti.</p>
      <p>„Aici vedem doi factori care şi-au pus amprenta (pe evoluţia industriei - n. red.), primul e cererea externă slabă şi al doilea e declinul unor industrii care se bazau pe avantajul costurilor reduse cu forţa de muncă şi care investesc în mod tradiţional puţin în tehnologie (fabricarea articolelor de îmbrăcăminte de exemplu).“, comen­tea­ză Florin Sinca, economist senior al BCR.</p>
      <p>Pe ansamblu însă, tabloul nu arată rău. Vom avea pe întreg anul o creştere spre 4%. „Este o creştere bună dacă ne uităm la ceea ce se întâmplă în Europa, dar un pic peste ceea ce se putea dacă ne uităm la ţările din jur, la Ungaria, la Polonia“, spune Ciprian Dascălu, economistul-şef al ING Bank.</p>
    </article>
  </body>
</html>