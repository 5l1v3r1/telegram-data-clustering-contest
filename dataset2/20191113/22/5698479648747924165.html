<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/evo-morales-from-presidency-to-political-refugee"/>
    <meta property="og:site_name" content="euronews"/>
    <meta property="article:published_time" content="2019-11-13T22:22:42+00:00"/>
    <meta property="og:title" content="مورالس؛ از اوج تا فرود رئیس جمهوری که نماد تغییرات بود"/>
    <meta property="og:description" content="مورالس که اولین رئیس جمهوری بومی بولیوی بود با عملکرد خود در سال های اخیر ریاست جمهوری گروه های زیادی از بومی ها را تبدیل به دشمنان خود کرد."/>
  </head>
  <body>
    <article>
      <h1>مورالس؛ از اوج تا فرود رئیس جمهوری که نماد تغییرات بود</h1>
      <address><time datetime="2019-11-13T22:22:42+00:00">13 Nov 2019, 22:22</time> by <a rel="author">یورونیوز فارسی </a></address>
      <p>استعفای غافلگیرکننده یا همانطور که خود اوو مورالس می‌گوید «کودتای نظامیان» علیه او، توجه جهانیان را به بولیوی معطوف کرده است. اولین رئیس جمهوری بومی بولیوی که خود کشاورز بوده چهار ده سال پیش آمد تا برابری و عدالت را در بولیوی به واقعیت بدل کند.</p>
      <p>با این حال در کمتر از یک ماه به دلیل اعتراضات مخالفان پس از سومین دوره انتخابات ریاست جمهوری ناگزیر استعفا داد و ترک وطن کرد.</p>
      <h3>مورالس شگفتی ساز تاریخ بولیوی</h3>
      <p>اوو مورالس فرزند یک روستازاده بومی بود و با پیروزی در انتخابات ریاست جمهوری سال ۲۰۰۶ شگفتی آفرید. او لقب اولین رئیس جمهوری غیرسفیدپوست بولیوی را در حالی بدست آورد که بومیان این کشور تا سال ۱۹۵۲ حتی حق شرکت در انتخابات را نیز نداشتند. ۳۶ طایفه بومی در بولیوی زندگی می کنند و ۶۰ درصد از جمعیت ۸.۵ میلیونی این کشور را تشکیل می‌دهند.</p>
      <p>مورالس مانند اغلب بومی‌های این کشور در فقر کامل بزرگ شد. او چهار برادر و خواهر خود را در کودکی از دست داد. وی که به کشت کوکا مشغول بود پس از آنکه سمت رئیس سندیکای کشاورزان کوکا را از آن خود کرد بنوعی وارد دنیای سیاست شد. او پس از پیروزی در انتخابات ریاست جمهوری گفت: «زمان آن رسیده است تا به تاریخ وحشتناک غارت منابع طبیعی این کشور پایان بدهیم و برای اینکار ابتدا باید تبعیض و نفرت را در کشور پاک کنیم.»</p>
      <h3>مورالس نماد تغییرات آمریکای لاتین درقرن ۲۱</h3>
      <p>در زمان ریاست جمهوری اوو مورالس تعداد فقرا کاهش پیدا کرد. او توانست نیم میلیون تن از شهروندان کشور را به بالای خط فقر برساند. کودکان، زنان و سالمندان از امکانات جدیدی بهره مند شدند. مورالس به رشد اقتصادی کشور کمک بی سابقه‌ای کرد. طبق گزارش بانک جهانی، میزان فقر در این کشور تا پیش از مورالس ۵۹ درصد بود اما در سال ۲۰۱۴ تا ۳۹ درصد کاهش پیداکرد.</p>
      <p>مورالس قوانینی را به اجرا درآورد تا بومی‌ها بتوانند قدرت بیشتری در کنگره این کشور پیدا کنند. او همچنین استخراج از منابع بزرگ گاز و معادن این کشور را ملی کرد.</p>
      <h3>عوامل سقوط رئیس جمهوری</h3>
      <p>یکی از عواملی که اعث از دست رفتن محبوبیت مورالس شد بی تردید سیاست‌های سه سال اخیر در جهت همکاری با شرکت‌های بزرگ معدنی، استخراج بی سابقه منابع کشور و عدم توجه به پیامدهای زیست محیطی بود. همان گروه‌های بومی که سال‌ها حامی او بودند تبدیل به مخالفان سرسخت مورالس شدند.</p>
      <p>بومی‌هایی که مخالف ساخت و ساز و ویرانی جنگل های آمازون بودند دشمنی با مورالس را در سال ۲۰۱۰ و ۲۰۱۱ آغازکردند. صدها هزارتن از این بومی‌ها در سال ۲۰۱۱ در مخالفت با ساخت یک بزرگراه در آمازون به خیابان آمدند اما سرکوب شدنداز سوی دیگر فساد اداری و مالی در این کشور در سال‌های اخیر افزایش یافت.</p>
      <p>تصمیم او مبنی بر ادامه دوره ریاست جمهوری و مادام العمر کردن قدرت خود خون مخالفانش را به جوش آورد. هم چنین به گفته مخالفان و سازمان کشورهای آمریکایی، نتایج آخرین انتخابات در این کشور نشان می داد که تخلفات متعددی به نفع رئیس جمهوری صورت گرفته است.</p>
      <p>حال با پناهندگی مورالس به مکزیک و به قدرت رسیدن راست‌گرایان بسیاری نسبت به وضعیت دموکراسی و آینده این کشور آمریکای جنوبی نگران هستند.</p>
      <p>بولیوی از زمان استقلال در سال ۱۸۲۵ بیش از ۱۹۰ کودتا را تجربه کرده است. با این حال کارشناسان می گویند امکان دارد طبقه متوسط بولیوی که نسبت به سه دهه پیش امکانات بیشتری در اختیار دارد بتواند کشور را بسوی ثبات و آرامش دوباره ببرد.</p>
    </article>
  </body>
</html>