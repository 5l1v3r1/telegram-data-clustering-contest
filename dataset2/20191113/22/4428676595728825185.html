<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motori.corriere.it/motori/attualita/19_novembre_14/ferrari-roma-debutto-il-ricordo-mastroianni-anita-ekberg-19be7708-06e8-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Ferrari Roma, debutto tra il ricordo di Mastroianni e Anita Ekberg"/>
    <meta property="og:description" content="Allo Stadio dei marmi il lancio della nuova velocissima V8 di Maranello"/>
  </head>
  <body>
    <article>
      <h1>Ferrari Roma, debutto tra il ricordo<br/>di Mastroianni e Anita Ekberg</h1>
      <h2>Allo Stadio dei marmi il lancio della nuova velocissima V8 di Maranello</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Sara Gandolfi</a></address>
      <p>La Casa del Cavallino Rampante lancia il suo quinto nuovo modello dell’anno nella città Eterna: Ferrari Roma è una coupé dai lineamenti purissimi, motore V8 da 620 cavalli, tecnologia d’avanguardia e un elegante color blu per l’occasione (“blu Roma”, ovviamente). In una parola, bellissima. Anche per chi non può permettersi di staccare l’assegno: poco più di 200.000 euro. Tra musiche swing e canzoni di Gino Paoli, immagini di Marcello Mastroianni e Anita Ekberg, il marchio di Maranello ha lanciato la sua Nuova Dolce Vita con un modello che vuole attirare a sé i nuovi ferraristi, quelli che hanno potere d’acquisto, cercano tanta eleganza eppure fino a ieri si avvicinavano con paura a una vettura di questa potenza. “Abbiamo voluto creare un’auto che possiamo immaginare su un circuito di Formula 1 come parcheggiata davanti ad un teatro d’opera”, ha detto il Senior Vice President del Design Ferrari, Flavio Manzoni.</p>
      <slideshow>
        <figure>
          <img src="https://images2.corriereobjects.it/methode_image/2019/11/13/Motori/Foto%20Gallery/Ferrari_Roma_05_MGTHUMB-INTERNA.jpg"/>
          <figcaption>Ferrari Roma, le prime immagini</figcaption>
        </figure>
        <figure>
          <img src="https://images2.corriereobjects.it/methode_image/2019/11/13/Motori/Foto%20Gallery/Ferrari_Roma_02_MGTHUMB-INTERNA.jpg"/>
          <figcaption>Ferrari Roma, le prime immagini</figcaption>
        </figure>
        <figure>
          <img src="https://images2.corriereobjects.it/methode_image/2019/11/13/Motori/Foto%20Gallery/Ferrari_Roma_01_MGTHUMB-INTERNA.jpg"/>
          <figcaption>Ferrari Roma, le prime immagini</figcaption>
        </figure>
        <figure>
          <img src="https://images2.corriereobjects.it/methode_image/2019/11/13/Motori/Foto%20Gallery/Ferrari_Roma_04_MGTHUMB-INTERNA.jpg"/>
          <figcaption>Ferrari Roma, le prime immagini</figcaption>
        </figure>
        <figure>
          <img src="https://images2.corriereobjects.it/methode_image/2019/11/13/Motori/Foto%20Gallery/Ferrari_Roma_03_MGTHUMB-INTERNA.jpg"/>
          <figcaption>Ferrari Roma, le prime immagini</figcaption>
        </figure>
        <figcaption>Ferrari Roma, le prime immagini</figcaption>
      </slideshow>
      <p><b>L’ultima nata della Casa del Cavallino</b> è una coupé 2+ (biposto, con spazio ristretto per due bambini o per spostamenti brevi sul sedile posteriore) con motore centrale anteriore V8 turbo da 3855 cc, della famiglia che ha vinto per quattro anni consecutivi il premio International Engine of the Year . In questa versione, raggiunge i 620 cv a 7500 giri/min ed è abbinato al nuovo cambio a doppia frizione e 8 rapporti, più leggero di 6 kg rispetto al precedente, già introdotto sulla SF90 Stradale. Coppia massima 760 Nm a 3000 - 5750 giri / min. Evidente l’ispirazione alla 250 GT Berlinetta lusso degli anni Sessanta, con le sue raffinate proporzioni esterne, abbinata però alle performance contemporanee. Auto dedicata a «Roma caput mundi», come ha voluto sottolineare Enrico Galliera, Senior Vice President della direzione commerciale e marketing Ferrari durante la presentazione allo Stadio dei Marmi di Roma, ripetendo parole chiave come «understatement del lusso», «la nostra eredità», e soprattutto i mitici «anni Sessanta».</p>
      <p><b>Ferrari Roma supera i 320 km/h</b>, copre gli 0-100 in 3,4 secondi e gli 0-200 in 9,3 secondi. Ancora in fase di definizione i dati su consumi ed emissioni di CO2. Lunga 465 cm, larga 197 e alta 130, ha un peso a secco di 1472 kg e un rapporto peso/potenza di 2,37 kg/cv, «il migliore del segmento» che la rende, secondo Galliera «un’auto molto reattiva ed estremamente divertente da guidare». Esternamente appare come una vettura muscolosa ma estremamente elegante, molto slanciata in avanti e con molti elementi iconici del brand Ferrari, dai fari sottili e dalle linee molto pulite, alla fusoliera a «naso di squalo». Lo spoiler è completamente nascosto, con tre posizioni diverse, e ha permesso ai designer di creare una coda molto bassa. «Una coda tronca, come quella della GT anni Cinquanta, interpretata però in chiave moderna», spiega Manzoni. Gli interni presentano due sedute anteriori che sembrano scolpite, “come un bozzolo” e un sedile posteriore che permette di far salire anche i bimbi o, abbattendoli, di posizionare valigie extra per viaggi più lunghi. Consegne prima dell’estate. Disponibile, oltre che in colorazione blu Roma con interni grigio tortora, in Bianco Italia con interni di pelle bordeaux e in grigio titanio (l’unica con scudetto sulla fiancata).</p>
    </article>
  </body>
</html>