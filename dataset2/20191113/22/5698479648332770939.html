<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/trump-impeachment-hearings-kick-off-in-congress"/>
    <meta property="og:site_name" content="euronews"/>
    <meta property="article:published_time" content="2019-11-13T22:46:19+00:00"/>
    <meta property="og:title" content="تحقیقات برای استیضاح ترامپ؛ آغاز جلسات علنی استماع شاهدان در کنگره"/>
    <meta property="og:description" content="ویلیام تیلور، کاردار سفارت آمریکا در کی یف و جورج کنت، مسئول عالی رتبه وزارت خارجه ایالات متحده و کارشناس امور اوکراین در این وزارتخانه اولین شاهدانی هستند که به طور علنی در کمیته تحقیق مجلس نمایندگان شهادت می دهند."/>
  </head>
  <body>
    <article>
      <h1>تحقیقات برای استیضاح ترامپ؛ آغاز جلسات علنی استماع شاهدان در کنگره</h1>
      <address><time datetime="2019-11-13T22:46:19+00:00">13 Nov 2019, 22:46</time> by <a rel="author">یورونیوز فارسی </a></address>
      <p>اولین جلسه علنی استماع شاهدان تحقیقات مقدماتی برای استیضاح دونالد ترامپ، رئیس جمهوری آمریکا روز چهارشنبه در ساختمان کنگره در واشنگتن آغاز شد.</p>
      <p>اعضای دموکرات مجلس نمایندگان ایالات متحده در حال انجام تحقیقات مقدماتی برای استیضاح دونالد ترامپ به دلیل سوء استفاده از قدرت هستند. دونالد ترامپ در جریان اولین مکالمه اش با ولودیمیر زلنسکی، همتای اوکراینی خود از وی خواسته بود تا در مورد جو بایدن و پسرش تحقیق کند.</p>
      <p>آدام شیف، رئیس کمیته اطلاعاتی مجلس نمایندگان در سخنانی در اولین جلسه علنی استماع شاهدان گفت: «آیا رئیس جمهوری اوکراین را به مداخله در انتخابات ما دعوت کرده است؟ آیا او از قدرت خود سوء استفاده کرده است؟ موضوع به همین سادگی و وحشتناکی است.»</p>
      <p>رئیس دموکرات کمیته اطلاعاتی مجلس نمایندگان وعده داد که تحقیقات در این مورد بدون «کینه توزی» و «تاخیر» انجام خواهد شد. در مقابل دوین نونز، معاون کمیته اطلاعاتی مجلس نمایندگان از حزب جمهوریخواه روند تحقیقات را «کارزار تهمت و افترا» خواند.</p>
      <p>ویلیام تیلور، کاردار سفارت آمریکا در کی یف و جورج کنت، مسئول عالی رتبه وزارت خارجه ایالات متحده و کارشناس امور اوکراین در این وزارتخانه اولین شاهدانی هستند که به طور علنی در کمیته تحقیق مجلس نمایندگان شهادت می دهند.</p>
      <p>دونالد ترامپ پیش از آغاز جلسه استماع شاهدان در صفحه توئیتر خود اعتبار این دو شاهد را زیر سوال برد.</p>
      <p>ویلیام تیلور در سخنان خود گفت که از نظر گوردون ساندلند، سفیر آمریکا در اتحادیه اروپا دونالد ترامپ در رابطه با اوکراین، بیشتر از اوضاع داخلی این کشور علاقمند به آغاز تحقیقات علیه جو بایدن بوده است.</p>
      <p>ویلیام تیلور و جورج کنت هر دو در سخنان خود تاکید کردند که جهت گیری سیاسی ندارند و در هر دو دولت های دموکرات و جمهوریخواه فعالیت کرده اند.</p>
      <p>تاکنون سه رئیس جمهوری آمریکا استیضاح شده اند اما هیچ کدام از آنها با رای دو سوم اعضای مجلس سنا از کار برکنار نشده اند.</p>
      <p>دومین جلسه علنی استماع شاهدان تحقیق مقدماتی برای استیضاح رئیس جمهوری آمریکا قرار است روز جمعه برگزار شود.</p>
    </article>
  </body>
</html>