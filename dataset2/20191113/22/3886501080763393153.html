<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119272-tramp-turska-kupovina-ruskog-sistema-s-400-stvara-ozbiljne-izazove?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T22:30:04+00:00"/>
    <meta property="og:title" content="Tramp: Turska kupovina ruskog sistema S-400 stvara ozbiljne izazove"/>
    <meta property="og:description" content="Predsednik SAD Donald Tramp izjavio je večeras da turska kupovina ruskog odbrambenog sistema S-400 stvara ozbiljne izazove, ali da se nada da oni mogu da budu prevazidjeni.Tramp je rekao da je o tome večeras razgovarao s predsednikom Turske Redžepom Tajipom Erdoganom kog je primio u Beloj kući i dodao da je od šefa američke diplomatije Majka Pompea i drugih savetnika tražio da rade na rešavanju tog problema.Predsednik SAD je kazao i da želi da učvrsti trgovinski sporazum sa Turskom kako bi razmena dve zemlje porasla na 100 milijardi dolara.Turska, članica NATO, izazvala je gnev Vašingtona kada je odlučila da kupi sistem S-400 za koji SAD navode da predstavlja pretnju alijansi i američkim avionima.Na tursku kupovinu ruskog sistema Trampova administracija je odgovorila izbacivanjem Turske iz programa proizvodnje borbenih aviona F-35.Erdogan je večeras rekao da je Turska &quot;duboko povredjena&quot; rezolucijom Predstavničkog doma Kongresa SAD kojom je formalno priznat genocid nad Jermenima od snaga Otomanskog carstva u…"/>
  </head>
  <body>
    <article>
      <h1>Tramp: Turska kupovina ruskog sistema S-400 stvara ozbiljne izazove</h1>
      <address>
        <time datetime="2019-11-13T22:30:04+00:00">13 Nov 2019, 22:30</time>
      </address>
      <slideshow>
        <figure>
          <img src="https://static.beta.rs/thumbs/5a7fe264.556x371.jpg"/>
        </figure>
        <figure>
          <img src="https://static.beta.rs/thumbs/4068acd5.556x371.jpg"/>
        </figure>
        <figure>
          <img src="https://static.beta.rs/thumbs/39a2edcc.556x371.jpg"/>
        </figure>
        <figure>
          <img src="https://static.beta.rs/thumbs/b97e70d1.556x371.jpg"/>
        </figure>
        <figure>
          <img src="https://static.beta.rs/thumbs/8fcb32a6.556x371.jpg"/>
        </figure>
        <figure>
          <img src="https://static.beta.rs/thumbs/ef4b67e3.556x371.jpg"/>
        </figure>
        <figure>
          <img src="https://static.beta.rs/thumbs/730c7482.556x371.jpg"/>
        </figure>
      </slideshow>
      <p>Predsednik SAD Donald Tramp izjavio je večeras da turska kupovina ruskog odbrambenog sistema S-400 stvara ozbiljne izazove, ali da se nada da oni mogu da budu prevazidjeni.<br/><br/>Tramp je rekao da je o tome večeras razgovarao s predsednikom Turske Redžepom Tajipom Erdoganom kog je primio u Beloj kući i dodao da je od šefa američke diplomatije Majka Pompea i drugih savetnika tražio da rade na rešavanju tog problema.<br/><br/>Predsednik SAD je kazao i da želi da učvrsti trgovinski sporazum sa Turskom kako bi razmena dve zemlje porasla na 100 milijardi dolara.<br/><br/>Turska, članica NATO, izazvala je gnev Vašingtona kada je odlučila da kupi sistem S-400 za koji SAD navode da predstavlja pretnju alijansi i američkim avionima.<br/><br/>Na tursku kupovinu ruskog sistema Trampova administracija je odgovorila izbacivanjem Turske iz programa proizvodnje borbenih aviona F-35.<br/><br/>Erdogan je večeras rekao da je Turska "duboko povredjena" rezolucijom Predstavničkog doma Kongresa SAD kojom je formalno priznat genocid nad Jermenima od snaga Otomanskog carstva u vreme Prvog svetskog rata.<br/><br/>Na konferenciji za medije u Beloj kući, turski predsednik je kazao da ta rezolucija, usvojena 29. oktobra, ima potencijal da baci "veliku senku na odnose dve zemlje".<br/><br/>Erdogan je dodao da o dogadjaju od pre 104 godine treba da odlučuju istoričari, a ne političari.<br/><br/>Istoričari procenjuju da je do 1,5 miliona Jermena ubijeno u vreme Prvog svetskog rata i posle njega, a mnogi naučnici smatraju masovna ubistva Jermena prvim genocidom u 20. veku.<br/><br/>Turska negira da je reč o genocidu.</p>
    </article>
  </body>
</html>