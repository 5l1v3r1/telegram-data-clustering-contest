<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/pivnichniy-potik-2-obhid-zakonodavstva-yes-novini-svitu-50053399.html"/>
    <meta property="og:site_name" content="НВ"/>
    <meta property="article:published_time" content="2019-11-13T22:50:00+00:00"/>
    <meta property="og:title" content="В уряді запевнили, що рішення Бундестагу щодо Північного потоку-2 не дасть обійти спільне законодавство ЄС — ЗМІ"/>
    <meta property="og:description" content="Ухвалене в німецькому Бундестазі законодавство не дає «зеленого світла» для добудови газогону Північний потік-2 без виконання вимог спільного законодавства Євросоюзу."/>
  </head>
  <body>
    <article>
      <h1>В уряді запевнили, що рішення Бундестагу щодо Північного потоку-2 не дасть обійти спільне законодавство ЄС — ЗМІ</h1>
      <h2>Ухвалене в німецькому Бундестазі законодавство не дає «зеленого світла» для добудови газогону Північний потік-2 без виконання вимог спільного законодавства Євросоюзу.</h2>
      <address>
        <time datetime="2019-11-13T22:50:00+00:00">13 Nov 2019, 22:50</time>
      </address>
      <p>Про це <a href="https://www.eurointegration.com.ua/news/2019/11/13/7103013/">Європейській правді </a>розповіли представники українського уряду, знайомі з ходом переговорів між Україною та Німеччиною щодо цього питання.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/886/original/77dac9bb27279d5a201b1eb5ce56a093.png?stamp=1&amp;q=85&amp;w=115"/>
      </figure>
      <p>Олена Павленко<br/>Північний потік-2 і рішення Данії. Наслідки для України</p>
      <p>Урядовці запевнили, що ухвалене законодавство не дає «зеленого світла» для добудови газогону Північний потік-2 без виконання росіянами вимог «третього енергопакету», тобто спільного законодавства ЄС.</p>
      <p>Про те, що ухвалений німецьким парламентом закон відповідає вимогам європейської директиви, заявив, зокрема, прем'єр-міністр Олексій Гончарук.</p>
      <p>«Уряд України вітає імплементацію Бундестагом Газової директиви ЄС 1:1 (відповідно до оригіналу — ЄП)», — написав він.</p>
      <p>Як пояснила ЄП радниця прем'єра Світлана Заліщук, у середу, перед остаточним голосуванням, у Берліні перебувала з візитом делегація з представників Міненерго, РНБО та НАК Нафтогаз, які обговорили з партнерами деталі імплементації директиви.</p>
      <p>«В німецькому уряді нас запевнили, що жодних відхилень від європейських правил немає. Директива ЄС впроваджена без змін. А у разі, якщо німецький незалежний регулятор все ж надасть виняток для нового російського газогону, ми маємо всі шанси для оскарження цього рішення, зокрема в Суді ЄС, і ми маємо підтримку цієї позиції з боку Єврокомісії», — заявила Заліщук.</p>
      <p>У середу, 13 листопада, <a href="https://nv.ua/ukr/biz/markets/pivnichniy-potik-2-bundestag-priynyav-popravki-do-gazovoji-direktivi-yes-50053386.htmlhttps:/nv.ua/tags/severnyj-potok-2.html">німецький Бундестаг прийняв поправки, які дозволять газопроводу Північний потік-2 обійти газову директиву ЄС.</a></p>
      <p>Зміни, внесені в газову директиву ЄС, передбачають, що оператор трубопроводу повинен бути незалежний від постачальника газу — Газпрому, а 50% його пропускної потужності повинні резервуватися для інших операторів.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/844/original/ff6a697900b0b423b2aca5dffe952282.png?stamp=1&amp;q=85&amp;w=115"/>
      </figure>
      <p>Річард Морнінгстар<br/>На кону — Північний-потік-2. Що змінює імпічмент Трампа?</p>
      <p>Раніше <a href="https://nv.ua/ukr/biz/markets/pivnichniy-potik-2-ukrajina-oskarzhit-sprobi-vivesti-gazprom-z-pid-diji-obmezhen-yes-novini-ukrajini-50052200.html">Україна заявляла про намір оскаржити рішення</a>, що дозволяє обійти обмеження нової газової директиви ЄС для газопроводу Північної потік-2, якщо воно буде прийнято.</p>
      <p>Напередодні Данія дозволила будівництво на ділянках, що перебувають під її контролем.</p>
      <p>Відповідно до початкового графіка, Північний потік-2 мав запрацювати до кінця 2019 року, коли закінчиться термін дії угоди про транзит російського газу через Україну.</p>
      <p>Німеччина наполягає на запуску Північного потоку-2 тільки в тому випадку, якщо Газпром продовжить транзит газу через ГТС України.</p>
      <p>Трубопровід протяжністю 1225 км під Балтійським морем повністю належить російському Газпрому.</p>
    </article>
  </body>
</html>