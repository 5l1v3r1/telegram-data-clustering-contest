<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597239/tramp-kai-erntogan-syzitoun-enallaktikes-lyseis-gia-to-programma-ton-f35"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T22:24:00+00:00"/>
    <meta property="og:title" content="Τραμπ και Ερντογάν συζητούν «εναλλακτικές» λύσεις για το πρόγραμμα των F-35"/>
    <meta property="og:description" content="Ο πρόεδρος των ΗΠΑ Ντόναλντ Τραμπ δήλωσε απόψε ότι συζητά με τον Τούρκο ομόλογό του, Ρετζέπ Ταγίπ Ερντογάν, και με Ρεπουμπλικάνους γερουσιαστές το πρόγραμμα..."/>
  </head>
  <body>
    <article>
      <h1>Τραμπ και Ερντογάν συζητούν «εναλλακτικές» λύσεις για το πρόγραμμα των F-35</h1>
      <address><time datetime="2019-11-13T22:24:00+00:00">13 Nov 2019, 22:24</time> by <a rel="author">sigmalive</a></address>
      <p>Ο πρόεδρος των ΗΠΑ Ντόναλντ Τραμπ δήλωσε απόψε ότι συζητά με τον Τούρκο ομόλογό του, Ρετζέπ Ταγίπ Ερντογάν, και με Ρεπουμπλικάνους γερουσιαστές το πρόγραμμα των μαχητικών αεροσκαφών νέας γενιάς F-35, από το οποίο η Ουάσινγκτον απομάκρυνε την Τουρκία με αφορμή την αγορά από την Άγκυρα του ρωσικού αμυντικού συστήματος S-400.</p>
      <p>Στη <a href="https://www.sigmalive.com/news/international/597212/o-tramp-ypodexthike-ton-erntogan-ston-lefko-oiko">συνάντηση που είχαν οι δύο πρόεδρο</a>ι, στην οποία παραβρέθηκαν επίσης πέντε Ρεπουμπλικάνοι γερουσιαστές και οι υπουργοί Εξωτερικών και Εμπορίου των ΗΠΑ, Μάικ Πομπέο και Γουίλμπουρ Ρος, ένας δημοσιογράφος ρώτησε τον Τραμπ για το πρόγραμμα των F-35.</p>
      <p>«Γι' αυτό είμαστε εδώ, το συζητάμε με τους θαυμάσιους γερουσιαστές μας. Υπάρχουν πολλές εναλλακτικές λύσεις. Κάτι θα βρούμε. Προβλέπω ότι κάτι θα βρούμε», είπε ο Τραμπ.</p>
      <p>Από την πλευρά του, ο Ερντογάν επέκρινε τις δηλώσεις που έκανε πρόσφατα για το ΝΑΤΟ ο Γάλλος πρόεδρος, Εμανουέλ Μακρόν. Ο Αμερικανός πρόεδρος είπε ότι η Τουρκία είναι «πολύ απογοητευμένη», ενώ ο Ερντογάν χαρακτήρισε «απαράδεκτη» τηn δήλωση του Μακρόν ότι το ΝΑΤΟ είναι «κλινικά νεκρό», επικαλούμενος την έλλειψη συντονισμού και την απρόβλεπτη συμπεριφορά των ΗΠΑ υπό τον Τραμπ.</p>
      <p>Ο Μακρόν διερωτήθηκε ανοιχτά αν έχει μέλλον το Άρθρο 5 του ΝΑΤΟ που αναφέρεται στη στρατιωτική αλληλεγγύη μεταξύ των μελών της Συμμαχίας, αν κάποιο από αυτά δεχτεί επίθεση. «Αν το καθεστώς του Μπασάρ αλ Άσαντ αποφασίσει να ανταπαντήσει στην Τουρκία, εμείς θα εμπλακούμε; Είναι ένα εύλογο ερώτημα», είχε δηλώσει σε συνέντευξη που παραχώρησε στον Economist.</p>
      <p>Η τουρκική αντιπροσωπεία που συνοδεύει τον πρόεδρο Ρετζέπ Ταγίπ Ερντογάν <a href="https://www.sigmalive.com/news/international/597240/almpairak-gonimes-oi-synomilies-metaksy-amerikanon-kai-tourkon-stis-hpa">στο ταξίδι του στην Ουάσινγκτον είχε καρποφόρες συνομιλίες με Αμερικανούς αξιωματούχους, δήλωσε απόψε ο Τούρκος υπουργός Οικονομικών Μπεράτ Αλμπαϊρ</a>άκ.</p>
      <p>Ο υπουργός Άμυνας των ΗΠΑ Μαρκ Έσπερ δήλωσε απόψε ότι είναι σημαντικό να επιστρέψει η Τουρκία «πίσω στο μαντρί», π<a href="https://www.sigmalive.com/news/international/597241/amerikanos-ypami-tourkia-na-epistrepsei-sto-mantri">ροειδοποιώντας και πάλι ότι η Άγκυρα φαίνεται ότι απομακρύνεται από το ΝΑΤΟ, με την αγορά οπλικών συστημάτων από τη Ρωσία και την εισβολή της στη Συρία</a>.</p>
      <p>Λίγο νωρίτερα, έξω από τον Λευκό Οίκο είχαν συγκεντρωθεί διαδηλωτές που φώναζαν συνθήματα κατά του Ερντογάν. Οι συγκεντρωμένοι κάλεσαν τον Τραμπ να προστατεύσει τους Κούρδους που απειλούνται από τις τουρκικές επιχειρήσεις στηn βόρεια Συρία. Κάποιοι κρατούσαν κουρδικές σημαίες ενώ σε ένα πλακάτ είχαν γράψει: «Η Αμερική στέκει στο πλευρό σας, Κούρδοι σύμμαχοι».</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>