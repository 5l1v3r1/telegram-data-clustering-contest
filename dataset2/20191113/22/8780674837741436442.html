<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/ernakulam/local-news/2019/11/14/ernakulam-maradu-flat-demolition-process.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T22:45:00+00:00"/>
    <meta property="og:title" content="മരട് ഫ്ലാറ്റ്: സ്ഫോടക വസ്തു നിറയ്ക്കാൻ 10000 ദ്വാരങ്ങൾ"/>
    <meta property="og:description" content="കൊച്ചി ∙ സുപ്രീം കോടതി പൊളിക്കാൻ നിർദേശിച്ച മരടിലെ ഫ്ലാറ്റുകളിൽ സ്ഫോടക വസ്തുക്കൾ വയ്ക്കാനുള്ള ദ്വാരങ്ങളിടുന്നത് ഡിസംബർ 20നു പൂർത്തിയാവും. 4 ഫ്ലാറ്റ്.Ernakulam News. Kochi News. എറണാകുളം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മരട് ഫ്ലാറ്റ്: സ്ഫോടക വസ്തു നിറയ്ക്കാൻ 10000 ദ്വാരങ്ങൾ</h1>
      <address><time datetime="2019-11-13T22:45:00+00:00">13 Nov 2019, 22:45</time> by <a rel="author">മനോരമ ലേഖകൻ</a></address>
      <p>കൊച്ചി ∙ സുപ്രീം കോടതി പൊളിക്കാൻ നിർദേശിച്ച മരടിലെ ഫ്ലാറ്റുകളിൽ സ്ഫോടക വസ്തുക്കൾ വയ്ക്കാനുള്ള ദ്വാരങ്ങളിടുന്നത് ഡിസംബർ 20നു പൂർത്തിയാവും. 4 ഫ്ലാറ്റ് സമുച്ചയങ്ങളിലുമായി 10000 ദ്വാരങ്ങളാണു സ്ഫോടക വസ്തുക്കൾ നിറയ്ക്കാൻ തയാറാക്കുന്നത്. ജനുവരി ആദ്യം ഈ ദ്വാരങ്ങളിൽ എമൽഷൻ സ്ഫോടക വസ്തുക്കൾ/ ഡിറ്റനേറ്ററുകൾ സ്ഥാപിക്കും. ജനുവരി 11, 12 തീയതികളിലാണു നിയന്ത്രിത സ്ഫോടനത്തിലൂടെ ഫ്ലാറ്റുകൾ തകർക്കുക</p>
      <p>
        <b>ദ്വാരങ്ങളിടുന്നത് ഇങ്ങനെ </b>
      </p>
      <p>താഴത്തെ നിലയിലെ തൂണുകളിൽ 5 ദ്വാരങ്ങൾ വീതം. 1,5,9,12 നിലകളിലെ തൂണുകളിൽ 3 ദ്വാരങ്ങൾ വീതം. ഈ ദ്വാരങ്ങളിൽ പ്രാഥമിക സ്ഫോടനങ്ങൾ നടക്കും. രണ്ടാം ഘട്ട സ്ഫോടനങ്ങൾക്കായി കോൺക്രീറ്റ് ചുമരുകളിലെ ദ്വാരങ്ങളിലും സ്ഫോടക വസ്തുക്കൾ. ദ്വാരത്തിന്റെ വലിപ്പം 32 മില്ലി മീറ്റർ‌.</p>
      <p>
        <b>കുണ്ടന്നൂർ എച്ച്2ഒ ഹോളിഫെയ്ത്; 11ന്</b>
      </p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/14/holy-faith.jpg"/>
      </figure>
      <p>ഫ്ലാറ്റുകൾ പൊളിച്ചു തുടങ്ങുന്നത് ഇവിടെ നിന്ന്. തൊട്ടടുത്ത് കുണ്ടന്നൂ‍ർ– തേവര പാലവും വീടുമുള്ളതിനാൽ അതീവ ജാഗ്രത. 1500 ദ്വാരങ്ങളിൽ 400 കിലോഗ്രാം സ്ഫോടക വസ്തുക്കൾ</p>
      <p>
        <b>നെട്ടൂർ ജെയിൻ കോറൽ കോവ്; 12ന്</b>
      </p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/14/jain-coral.jpg"/>
      </figure>
      <p>പൊളിക്കാനുള്ള ഫ്ലാറ്റുകളിൽ ഏറ്റവും വലുത്. ഏറ്റവും കൂടുതൽ സ്ഫോടക വസ്തുക്കൾ ഉപയോഗിക്കുക ഇവിടെ. 2800 ദ്വാരങ്ങളിൽ 700 കിലോഗ്രാം സ്ഫോടക വസ്തുക്കൾ</p>
      <p>
        <b>നെട്ടൂർ ആൽഫ സെറിൻ; 11ന്</b>
      </p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/14/alfa-Ventures-Twin-flats.jpg"/>
      </figure>
      <p>ആൽഫ സെറിന്റെ ഇരട്ട ടവറുകളിൽ ഒരുമിച്ചു സ്ഫോടനം നടത്തും. 4500 ദ്വാരങ്ങളിൽ 300 കിലോഗ്രാം സ്ഫോടക വസ്തുക്കൾ</p>
      <p>
        <b>കണ്ണാടിക്കാട് ഗോൾഡൻ കായലോരം; 12ന്</b>
      </p>
      <p>പൊളിക്കാനുള്ളവയിൽ ഏറ്റവും ചെറിയ ഫ്ലാറ്റ്. എന്നാൽ, തൊട്ടടുത്തു ഫ്ലാറ്റുകളുള്ളതിനാൽ വെല്ലുവിളി നിറഞ്ഞത്. 1000 ദ്വാരങ്ങളിൽ 200 കിലോഗ്രാം സ്ഫോടക വസ്തുക്കൾ</p>
      <p>
        <b>പൊട്ടിക്കുന്നത് ബ്ലാസ്റ്റ്മാൻ</b>
      </p>
      <p>സ്ഫോടനം നടത്താനുള്ള ചുമതല പെട്രോളിയം ആൻഡ് സേഫ്റ്റി ഓർഗനൈസേഷന്റെ (പെസോ) അംഗീകാരമുള്ള ബ്ലാസ്റ്റ്മാനാണ്. പൊളിക്കുന്ന കെട്ടിടത്തിൽ നിന്നു 150 മീറ്റർ മാറിയാണ് ബ്ലാസ്റ്റ്മാനും സംഘവും നിലയുറപ്പിക്കുക. കെട്ടിടത്തിൽ സ്ഥാപിച്ച സ്ഫോടക വസ്തുക്കൾ ഡിലെ ഡിറ്റനെറ്ററുകളുമായി ബന്ധിപ്പിക്കും. സ്ഫോടനങ്ങളുടെ സമയം ക്രമീകരിക്കുന്നത് ഡിലെ ഡിറ്റനെറ്ററുകളാണ്. ഈ ഡിറ്റനെറ്ററുകൾ ഇലക്ട്രിക് വയറുകളുപയോഗിച്ച് ബ്ലാസ്റ്റിങ് എക്സ്പ്ലോഡറുമായി ബന്ധിപ്പിക്കും. ബ്ലാസ്റ്റ്മാൻ ഈ എക്സ്പ്ലോഡർ പ്രവർത്തിപ്പിക്കുമ്പോഴാണു സ്ഫോടക വസ്തുക്കൾക്കു തീപിടിക്കുക.</p>
      <p>
        <b>മരടിലെ രണ്ട് ഫ്ലാറ്റ് കമ്പനികൾ കെട്ടിവയ്ക്കേണ്ടത് 42.25 കോടി</b>
      </p>
      <p>മൂവാറ്റുപുഴ∙ ഫ്ലാറ്റ് ഉടമകൾക്കുള്ള നഷ്ടപരിഹാരവും ഫ്ലാറ്റുകൾ പൊളിച്ചു നീക്കുന്നതിനുള്ള ചെലവും സഹിതം ഹോളി ഫെയ്ത്ത് ഫ്ലാറ്റ് നിർമാണ കമ്പനിയും ആൽഫാ സെറീൻ ഫ്ലാറ്റ് നിർമാണ കമ്പനിയും ആകെ 42.25 കോടി രൂപ സർക്കാരിൽ കെട്ടിവയ്ക്കേണ്ടി വരുമെന്ന് വിജിലൻസ് കോടതിയിൽ ക്രൈംബ്രാഞ്ച് റിപ്പോർട്ട് നൽകി. ജസ്റ്റിസ് കെ.ബാലകൃഷ്ണൻ നായർ കമ്മിറ്റിയുടെ കണക്കുകളാണ് കോടതിയിൽ  ഹാജരാക്കിയത്.</p>
      <p>അറസ്റ്റിലായ ഫ്ലാറ്റ് ഉടമകൾ സുപ്രീം കോടതി നിശ്ചയിച്ച 20 കോടി രൂപയുടെ നഷ്ടപരിഹാര തുകയിൽ എത്ര രൂപ വീതം നൽകണമെന്ന് വ്യക്തമാക്കാൻ നഷ്ടപരിഹാര സമിതിയിൽ നിന്നു കണക്കുകൾ ശേഖരിച്ച് ഹാജരാക്കാൻ മൂവാറ്റുപുഴ വിജിലൻസ് കോടതി ക്രൈംബ്രാഞ്ച് അന്വേഷണ സംഘത്തോട് നിർദേശിച്ചിരുന്നു. ഹോളി ഫെയ്ത്ത് ഫ്ലാറ്റ് നിർമാണ കമ്പനി ഈ ഇനത്തിൽ 6.52 കോടി രൂപ നൽകണം. ഫ്ലാറ്റ് പൊളിച്ചു നീക്കുന്നതിനു മാത്രം 76 ലക്ഷം രൂപ നൽകണം. 90 ഫ്ലാറ്റ് ഉടമകൾക്കും 25 ലക്ഷം രൂപ വീതം നൽകേണ്ടി വന്നാൽ പൊളിച്ചു നീക്കലിനുള്ള ചെലവും ജിഎസ്ടിയും ഉൾപ്പെടെ 23.25 കോടി രൂപയാണ് ഹോളി ഫെയ്ത്ത് ഫ്ലാറ്റിന്റെ നിർമാണ കമ്പനി നൽകേണ്ടത്.</p>
      <p>ആൽഫാ സെറീൻ എന്ന ഫ്ലാറ്റിന്റെ നിർമാതാക്കളായ ആൽഫാ വെഞ്ചേഴ്സ് സുപ്രീം കോടതി നിർദേശ പ്രകാരം 5.28 കോടിയാണ് കെട്ടി വയ്ക്കേണ്ടത്. 73 ഫ്ലാറ്റ് ഉടമകൾക്കുള്ള നഷ്ടപരിഹാരവും ഫ്ലാറ്റ് പൊളിച്ചു നീക്കുന്നതിനുള്ള 72 ലക്ഷം രൂപയും സഹിതം 19 കോടി ഇവർ നൽകണം. പൊളിച്ചു നീക്കാൻ ഉത്തരവിട്ടിരിക്കുന്ന ഗോൾഡൻ കാലയോരത്തിന്റെ നിർമാണ കമ്പനി കെട്ടിവയ്ക്കേണ്ടത് 2.90 കോടി രൂപയാണ്. ഇവർ വിൽപന നടത്തിയിരിക്കുന്നത് 40 ഫ്ലാറ്റുകളാണ്. ജെയിൻ കോറൽ കേവിലെ 122 ഫ്ലാറ്റുകളിൽ 73 എണ്ണം മാത്രമാണ് വിറ്റുപോയതെന്നാണ്  നിർമാണ കമ്പനി വ്യക്തമാക്കുന്നത് ഇതനുസരിച്ച് കമ്പനി 5.29 കോടി സർക്കാരിൽ കെട്ടിവയ്ക്കണം.</p>
      <p>
        <b>ജാമ്യാപേക്ഷ കോടതി തള്ളി</b>
      </p>
      <p>മൂവാറ്റുപുഴ∙ മരടിൽ തീരമേഖലാ പരിപാലന നിയമങ്ങൾ ലംഘിച്ചു ഫ്ലാറ്റ് നിർമാണം നടത്തിയതിന് അറസ്റ്റിലായ ഹോളി ഫെയ്ത്ത് ഫ്ലാറ്റ് നിർമാണ കമ്പനി ഉടമ സാനി ഫ്രാൻസിസിന്റെയും മരട് പഞ്ചായത്തിലെ മുൻ ഉദ്യോഗസ്ഥരായ മുഹമ്മദ് അഷ്റഫിന്റെയും പി.ഇ.ജോസഫിന്റെയും ജാമ്യാപേക്ഷ കോടതി തള്ളി. രണ്ടു ദിവസം നീണ്ട വാദങ്ങൾക്കൊടുവിലാണ് വിജിലൻസ് കോടതി ജഡ്ജി ഡോ.കലാം പാഷ ഇവരുടെ ജാമ്യാപേക്ഷ തള്ളിയത്.</p>
      <p>സിആർഇസഡിന്റെ പരിധിയിലാണ് മരട് പഞ്ചായത്തെന്നതിനു ഒരു രേഖയും ഹാജരാക്കിയിട്ടില്ലെന്നായിരുന്നു പ്രതിഭാഗം അഭിഭാഷകന്റെ വാദം. അതുകൊണ്ടു തന്നെ അറസ്റ്റിലായവരുടെ മേൽ ആരോപിച്ചിരിക്കുന്ന കുറ്റങ്ങൾ നിലനിൽക്കില്ലെന്നും ഇവർ വാദിച്ചു. എന്നാൽ 1991 മുതൽ മരട് പഞ്ചായത്ത് സിആർഇസഡിന്റെ പരിധിയിലാണെന്നും സുപ്രീം കോടതി വിധിയിലും ഇതു വ്യക്തമാക്കിയിട്ടുണ്ടെന്നും വിജിലൻസ് അഡീഷനൽ ലീഗൽ അഡ്വൈസർ എൽ.ആർ.രഞ്ജിത് കുമാർ വിശദമാക്കി. ഹൈക്കോടതിയിലുള്ള കേസുകളും നിരീക്ഷണങ്ങളുമെല്ലാം കോടതിയിൽ ഹാജരാക്കിയിരുന്നു.</p>
      <p>ഫ്ലാറ്റ് നിർമാണത്തിന്റെ തുടക്കം മുതൽ ഗൂഢാലോചന നടന്നിരുന്നെന്നും സിആർഇസഡ് വ്യവസ്ഥകൾ ലംഘിച്ചതിനെതിരെ പഞ്ചായത്ത് ആദ്യം നടപടിയെടുത്തിരുന്നില്ലെന്നും എഎൽഎ ചൂണ്ടിക്കാണിച്ചു. തുടർന്നായിരുന്നു കോടതി ഇവരുടെ ജാമ്യം തള്ളിയത്. മരടിലെ ഫ്ലാറ്റ് നിർമാണ കേസിൽ അറസ്റ്റിലായ ആൽഫാ വെഞ്ചേഴ്സ് പ്രൈവറ്റ് ലിമിറ്റഡ് കമ്പനി ഉടമ പോൾരാജിന്റെ ജാമ്യാപേക്ഷ 20നു പരിഗണിക്കും. മരട് ഫ്ലാറ്റ് കേസിൽ അറസ്റ്റിലായ സാനി ഫ്രാൻസിസ്, പോൾ രാജ്, മുഹമ്മദ് അഷ്റഫ്, പി.ഇ.ജോസഫ് എന്നിവർ മൂവാറ്റുപുഴ സബ് ജയിലിൽ റിമാൻഡിലാണ്.</p>
    </article>
  </body>
</html>