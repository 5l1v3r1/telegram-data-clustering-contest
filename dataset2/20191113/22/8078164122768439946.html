<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/primaria/19_novembre_14/recita-natale-non-si-fara-anzi-si-ma-sara-inclusiva-polemiche-d4a38a02-06f9-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="«La recita di Natale non si farà. Anzi sì, ma sarà inclusiva». Polemiche"/>
    <meta property="og:description" content="In una scuola dell’infanzia della provincia di Ancona gli insegnanti avevano deciso di annullare la recita per non offendere i bambini di altre religioni. Dopo le polemiche in rete la preside ha deciso che la recita si farà: «I bambini di altre fedi racconteranno le loro fiabe e tradizioni»"/>
  </head>
  <body>
    <article>
      <h1>«La recita di Natale non si farà. Anzi sì, ma sarà inclusiva». Polemiche</h1>
      <h2>In una scuola dell’infanzia della provincia di Ancona gli insegnanti avevano deciso di annullare la recita per non offendere i bambini di altre religioni. Dopo le polemiche in rete la preside ha deciso che la recita si farà: «I bambini di altre fedi racconteranno le loro fiabe e tradizioni»</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Redazione Scuola</a></address>
      <p>Niente recita di Natale per i bambini di una scuola della provincia di Ancona per non mettere in difficoltà i compagni di altre religioni. Anzi no, la recita si farà ma sarà «inclusiva». Come ogni anno, con l’avvicinarsi delle feste, cominciano le grane per i presidi e le polemiche dentro e soprattutto fuori dalle scuole. La scelta degli insegnanti della scuola dell’infanzia Gianni Rodari a Moie di Maiolati Spontini di cancellare lo spettacolo previsto fra un mese «per ragioni di opportunità» nei confronti dei bambini stranieri, che rappresentano circa il 10% della popolazione scolastica, aveva sollevato immediatamente un vespaio fra i genitori, delusi di non poter vedere i propri figli di 3, 4 o 5 anni al massimo salire sul palcoscenico. Poi il disappunto del sindaco di centro-destra Tiziano Consoli contro «una presa di posizione troppo forte in un sistema pluralistico come il nostro» e pure l’invito del garante dei diritti della persona delle Marche Andrea Nobili alle insegnanti della scuola affinché ci ripensassero.</p>
      <h4>Il post di Giorgia Meloni</h4>
      <p>Nel giro di poche ore il caso è diventato nazionale, con tanto di post su Facebook di Giorgia Meloni. «Prima era discriminatorio il crocifisso, poi il presepe, ora le recite di Natale - ha scritto la presidente di Fratelli d’Italia - . Ma sono i bimbi a sentirsi offesi, o è il fanatismo ideologico di qualche dirigente a spingere per censurare ogni simbolo e tradizione della nostra cultura?».</p>
      <h4>La preside: «Spazio alle fiabe e tradizioni di altre comunità»</h4>
      <p>E così a fine giornata a chiudere le polemiche è intervenuta la preside Patrizia Leoni che, prendendo le distanze dalle sue maestre, ha assicurato che invece la recita di Natale ci sarà, con tanto di presepe e nascita di Gesù. «Sarà - ha detto la dirigente all’Ansa -, una festa davvero inclusiva, in cui anche le famiglie di bambini di altre confessioni religiose potranno portare il loro contributo, con fiabe recite e tradizioni proprie. Perché la vera integrazione non è togliere qualcosa, pensando di urtare con le nostre tradizioni la sensibilità di altre comunità, la vera integrazione è aggiungere, conoscersi, incontrarsi».</p>
    </article>
  </body>
</html>