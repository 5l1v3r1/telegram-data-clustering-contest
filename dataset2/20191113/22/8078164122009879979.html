<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_14/petrosino-mamma-4-figli-occupa-alloggio-giudice-ne-ha-diritto-520f3604-06ea-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Petrosino, mamma con 4 figli occupa alloggio. Il giudice: «Ne ha diritto»"/>
    <meta property="og:description" content="Assolta perché è stato riconosciuto lo «stato di necessità». Il legale: «Situazione eccezionale». Ma in quel comune la metà delle case è occupata abusivamente"/>
  </head>
  <body>
    <article>
      <h1>Petrosino, mamma con 4 figli occupa alloggio. Il giudice: «Ne ha diritto»</h1>
      <h2>Sentenza del tribunale di Marsala che assolve la donna riconoscendo lo «stato di necessità». Il legale: «Situazione eccezionale». Ma in quel comune la metà delle case è occupato abusivamente</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Claudio Del Frate</a></address>
      <p>Una donna madre di quattro figli piccoli occupa un alloggio popolare vuoto sostenendo di essere in gravi difficoltà economiche e sanitarie, viene denunciata per occupazione abusiva ma il giudice la assolve per riconosce lo stato di necessità che l’aveva spinta a compiere quel gesto. La sentenza è stata pronunciata dal giudice monocratico di Marsala Bruno Vivona che ha di conseguenza consentito di rimanere nell’alloggio una donna di 29 anni e i suoi 4 bimbi piccoli. Un verdetto con pochissimi precedenti in Italia, dove pure l’emergenza casa e le occupazioni abusive sono una grave questione sociale.</p>
      <h4>«Caso particolarmente grave»</h4>
      <p>«Si tratta di un caso di particolare gravità - racconta l’avvocato Antonino Zichittella, che ha assistito la donna in giudizio - e nel quale oil giudice ha riconosciuto la sussistenza di elementi oggettivamente gravi ed eccezionali». La protagonista della vicenda è sposata a un marittimo, spesso lontano da casa per ragioni di lavoro: viveva con quest’ultimo e i primi tre figli in casa dei suoceri. «Questo voleva dire - riferisce il legale - condividere un appartamento di 45 metri quadrati tra 8-9 persone». Il quadro si aggrava quando all’inizio dell’anno la donna partorisce il quarto figlio che deve essere sottoposto dopo pochi mesi di vita a un delicato intervento chirurgico. A quel punto decide di rompere gli indugi e di rompere anche fisicamente la porta di una casa dello Iacp nel comune di Petrosino (Trapani) dove si insedia con i quattro figli.</p>
      <h4>Stato di necessità: assolta</h4>
      <p>«Mors tua, vita mea», verrebbe da dire: quella casa aspettava di essere assegnata a famiglie che erano in lista d’attesa. Il giudice Vivona ha assolto la donna applicando invece l’articolo 54 del codice penale, quello che «sterilizza» un reato se chi o commette si trova in uno «stato di necessità». «Abbiamo descritto - ecco ancora la testimonianza dell’avvocato Zichittella - una situazione di particolare disagio che non ricorre in tutti i casi di occupazioni abusive di alloggi pubblici: in pratica si trattava di una situazione di difficoltà provata in giudizio. Il giudice lo ha riconosciuto nella sua sentenza così come ha riconosciuto il diritto sancito dalla Costituzione alla salute e a una vita dignitosa».</p>
      <h4>Metà sono abusivi</h4>
      <p>Nel comune di Petrosino il fenomeno delle occupazioni abusive è particolarmente diffuso: secondo una indagine dello Iacp di Trapani risalente a poco più di un anno fa su 61 alloggi, 30 erano abitate da famiglie che non erano passate dai regolari bandi di assegnazione.</p>
    </article>
  </body>
</html>