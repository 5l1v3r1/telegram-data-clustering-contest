<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_14/fuga-natale-harry-meghan-non-passeranno-la-regina-64d109aa-06c9-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Fuga di Natale per Harry e Meghan: non lo passeranno con la regina"/>
    <meta property="og:description" content="I duchi di Sussex passeranno le feste assieme alla madre di lei, Doria. Non si sa ancora dove: potrebbe essere nel «cottage» di Windsor dove risiedono, ma magari anche a Los Angeles o in Africa. Harry non ha mai saltato un Natale con la Regina"/>
  </head>
  <body>
    <article>
      <h1>Fuga di Natale per Harry e Meghan: non lo passeranno con la regina</h1>
      <h2>I duchi di Sussex passeranno le feste assieme alla madre di lei, Doria. Non si sa ancora dove: potrebbe essere nel «cottage» di Windsor dove risiedono, ma magari anche a Los Angeles o in Africa. Harry non ha mai saltato un Natale con la Regina</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Luigi Ippolito</a></address>
      <p>Natale in fuga per Harry e Meghan: nello specifico, il più lontano possibile dal resto della famiglia reale. Una decisione a sorpresa che ha scombussolato i piani a Palazzo e ha lasciato più che perplesso l’entourage di Elisabetta: tanto più che la sovrana lo ha scoperto solo ieri pomeriggio, quando Harry le ha telefonato personalmente per comunicarle la notizia. Invece che nel castello di Sandringham, come da tradizione, i duchi di Sussex passeranno le feste assieme alla madre di lei, Doria. Non si sa ancora dove: potrebbe essere nel «cottage» di Windsor dove risiedono, ma magari anche a Los Angeles o in Africa. Certo è che per Harry si tratta di una «prima»: non aveva mai saltato un Natale con la Regina, tranne l’anno in cui era in servizio in Afghanistan. Uno strappo che non farà che rinfocolare le polemiche che hanno accompagnato Harry e Meghan negli ultimi mesi. Perché è vero che i portavoce ufficiali hanno ricordato che in passato anche William e Kate avevano trascorso qualche Natale in disparte: ma questa volta è diverso, proprio perché i duchi di Cambridge saranno invece al fianco della regina. Quasi a rimarcare la distanza che si è venuta a creare tra i due fratelli. Era stato lo stesso Harry, in una recente intervista, a rivelare la «frattura» con William, oltre che la propria sofferenza psicologica per gli attacchi subiti da sua moglie.</p>
      <h4>Il periodo sabbatico</h4>
      <p>I Sussex sembrano essere arrivati al punto di rottura con l’opinione pubblica e la stampa: tanto che hanno lanciato una serie di cause legali contro i principali tabloid britannici, colpevoli, a loro avviso, di perseguitare Meghan così come era accaduto con Diana. L’insofferenza per lo scrutinio cui vengono sottoposti è tale che a partire dalla prossima settimana Harry e Meghan prenderanno un lungo sabbatico, di sei settimane, durante il quale metteranno in pausa tutti gli impegni ufficiali. Ed è probabile che trascorrano parte di questo periodo all’estero. Tutte decisioni, coronate dal Natale «separato», che danno sempre più la sensazione che i Sussex siano ormai su una traiettoria eccentrica rispetto al resto della famiglia reale: incapaci di conciliare i doveri del loro ruolo pubblico con le ansie da celebrities che li affliggono. È una strada insidiosa, il cui esito può richiamare alla memoria il destino di Edoardo e Wallis Simpson, finiti in «esilio mondano» a Parigi fra feste e balli ben poco regali.</p>
    </article>
  </body>
</html>