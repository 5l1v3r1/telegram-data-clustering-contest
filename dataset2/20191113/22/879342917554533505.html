<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/novyna/suspilstvo/xarkovi-pobyly-sekretarya-yeparxiyi-upcz-kp"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T22:42:01+00:00"/>
    <meta property="og:title" content="У Харкові побили секретаря єпархії УПЦ КП"/>
    <meta property="og:description" content="У Харкові на секретаря місцевої єпархії УПЦ КП ігумена Данила (Лісовина) напали в будівлі, на яку претендує єпархіальне управління цієї церкви."/>
  </head>
  <body>
    <article>
      <h1>У Харкові побили секретаря єпархії УПЦ КП</h1>
      <address>
        <time datetime="2019-11-13T22:42:01+00:00">13 Nov 2019, 22:42</time>
      </address>
      <p>
        <b>У Харкові на секретаря місцевої єпархії УПЦ КП ігумена Данила (Лісовина) напали в будівлі, на яку претендує єпархіальне управління цієї церкви.</b>
      </p>
      <p>Про це заявив єпископ Харківський і Богодухівський УПЦ КП Ілля (Зеленський) у Facebook в середу, 13 листопада.</p>
      <p>Він стверджує, що 7 листопада серед білого дня троє невідомих напали на священика, коли він зайшов будівлю на вул. Бєлінського, 20 і жорстоко його побили.</p>
      <p>«<i>Напад мав на меті залякування, тому як нічого з речей не було взято і при побитті нападники вигукували погрози на адресу церкви і отця Данила</i>», - вважає священик.</p>
      <p>За його словами, кілька годин Данило перебував без свідомості. Він був госпіталізований і перебуває в міській лікарні швидкої та невідкладної допомоги №4, йому надана необхідна допомога, проведена томографія, зафіксовані побої. Поліція взяла свідчення і склала протокол. Розпочато розслідування.</p>
      <p>«<i>Поліцією зафіксовано той факт, що раніше на адресу о. Данила вже надходили погрози, неодноразово зривалися оголошення про богослужіння в єпархіальному управлінні, відбувалися акти хуліганства і вандалізму</i>», - заявляє Ілля.</p>
      <p>Священики УПЦ КП заявили, що до насильства нібито привела ситуація із суперечками навколо приміщення для єпархії.</p>
      <p>«<i>Ситуація різко загострилася після рейдерського захоплення ПЦУ єпархіального управління УПЦ КП в Харкові на вул. Семінарській, 4 і будівлі, що належить КП на вулиці Танкопія, 8а. І тому єпископ Харківський Ілля був змушений перенести єпархіальне управління в будівлю на вул. Бєлінського, 20... На сьогоднішній день ця будівля перебуває під арештом. Майно описано. Заблокована навіть пенсійна карта отця Данила, на яку він отримує пенсію з інвалідності, оскільки є інвалідом 2-ї групи</i>», - заявляє єпископ.</p>
      <p>Раніше повідомлялося, що <a href="https://www.slovoidilo.ua/2019/11/11/novyna/suspilstvo/sud-rozblokuvav-likvidacziyu-upcz-kyyivskoho-patriarxatu">суд дозволив продовжити ліквідацію УПЦ КП</a>. Апеляційний суд скасував <a href="https://www.slovoidilo.ua/2019/07/31/novyna/polityka/minkult-pidtverdyv-likvidacziyu-upcz-kp">рішення суду першої інстанції про припинення ліквідації церкви.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/suspilstvo/sud-rozblokuvav-likvidacziyu-upcz-kyyivskoho-patriarxatu"/>
        <a href="https://www.slovoidilo.ua/2019/08/05/novyna/suspilstvo/filaret-zaklykav-zaxystyty-upcz-kp-epifaniya"/>
        <a href="https://www.slovoidilo.ua/2019/08/22/novyna/finansy/oshhadbank-vymohu-yepifaniya-zakryv-raxunky-upcz-kp"/>
        <a href="https://www.slovoidilo.ua/2019/08/02/pogljad/polityka/chomu-filaret-ne-mozhe-zmyrytysya-likvidacziyeyu-upcz-kp"/>
        <a href="https://www.slovoidilo.ua/2019/07/31/novyna/pravo/filaret-podav-sudu-cherez-znyattya-reyestracziyi-upcz-kp"/>
        <a href="https://www.slovoidilo.ua/2019/07/31/novyna/polityka/minkult-pidtverdyv-likvidacziyu-upcz-kp"/>
      </related>
    </article>
  </body>
</html>