<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/cina_hong_kong_scontri_terrorismo-6544509/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T22:25:00+00:00"/>
    <meta property="og:title" content="Pechino minaccia i &quot;terroristi&quot; di Hong Kong"/>
    <meta property="og:description" content="La Cina chiede all'amministrazione guidata dalla capo esecutivo, Carrie Lam, di mettere in atto &quot;tutte le misure necessarie per reprimere energicamente gli atti di violenza&quot;"/>
  </head>
  <body>
    <article>
      <h1>Pechino minaccia i "terroristi" di Hong Kong</h1>
      <h2>La Cina chiede all'amministrazione guidata dalla capo esecutivo, Carrie Lam, di mettere in atto "tutte le misure necessarie per reprimere energicamente gli atti di violenza"</h2>
      <address><time datetime="2019-11-13T22:25:00+00:00">13 Nov 2019, 22:25</time> by <a rel="author">AGI - Agenzia Giornalistica Italia</a></address>
      <p>Trasporti paralizzati, caos in Parlamento, la sospensione delle lezioni nelle scuole e un nuovo avvertimento di <b>Pechino</b> danno la sensazione che da un momento all'altro la situazione possa precipitare a <b>Hong Kong</b>, giunta al terzo giorno consecutivo di un caos che colpisce sempre più settori della vita pubblica.</p>
      <p>Il protrarsi dei blocchi stradali e dei disagi alle comunicazioni, oltre a ragioni di sicurezza, hanno convinto l'ufficio per l'Educazione della città a sospendere le lezioni, dalle scuole materne alle superiori, nella giornata di domani, ma evitando di chiudere gli istituti per permettere ai genitori che ne avessero bisogno di mandare comunque i figli a scuola.</p>
      <p>Diversi ministri dell'amministrazione guidata da <b>Carrie Lam</b> sono stati visti entrare nell'edificio della <b>Government House</b> in tarda serata per quella che si ritiene possa essere una riunione di emergenza, mentre riprendevano gli scontri: un manifestante quindicenne ha riportato una frattura al cranio, colpito da una bomboletta di gas lacrimogeno, ed e' stato ricoverato in ospedale, dove verrà sottoposto a operazione chirurgica.</p>
      <p>Scontri fra manifestanti e polizia si sono verificati nella zona di <b>Mong Kok</b> - dove sono anche stati sparati proiettili, di natura non precisata, dalla locale stazione di polizia - e a <b>Sha Tin</b>, nei Nuovi Territori, e si registrano episodi di vandalismo diffusi, tra cui incendi a esercizi commerciali, centraline dell'elettricità e danni a tubature</p>
      <p>Il clima è incandescente dalla mattinata, con il caos all'aula dell'Assemblea Legislativa, dove il segretario alla Sicurezza, <b>John Lee</b>, è stato pesantemente criticato per la gestione delle proteste dai gruppi pan-democratici. Nelle stesse ore, i disagi ai trasporti avevano costretto migliaia di persone a lunghe code nelle stazioni della metropolitana, che ha chiuso diverse tratte. La situazione era poi migliorata nel pomeriggio.</p>
      <p>Il distretto finanziario di Central è stato per il terzo giorno consecutivo teatro di manifestazioni durate la pausa per il pranzo, animate da circa un migliaio di persone tra dipendenti della zona e manifestanti, culminate in atti di vandalismo e concluso con diversi arresti.</p>
      <p>Pechino tiene alto l'allarme. <b>Hong Kong</b> "sta scivolando verso l'abisso del terrorismo", secondo quanto afferma l'Ufficio di Collegamento del governo cinese nell'ex colonia britannica. Il terminale del governo di Pechino chiede all'amministrazione guidata dalla capo esecutivo, <b>Carrie Lam</b>, di mettere in atto "tutte le misure necessarie per reprimere energicamente gli atti di violenza e terrorismo" di cui incolpa direttamente i manifestanti anti-governativi.</p>
      <p>Le conseguenze dei disordini degli ultimi giorni si sono fatti sentire anche sul settore finanziario, con 250 filiali di gruppi bancari (tra cui <b>Hsbc e Standard Chartered</b>) che sono rimaste chiuse, e sulla Borsa. L'indice <b>Hang Seng</b> ha chiuso la seduta in ribasso dell'1,82%, anche oggi maglia nera in Asia e ai livelli più bassi dal 23 ottobre scorso: sugli investitori hanno pesato anche le incertezze della disputa tariffaria tra Cina e Stati Uniti e le attese per i dati economici della Cina a ottobre, previsti per domani.</p>
      <p>Il bilancio degli scontri di ieri - tra i più duri dall'inizio delle proteste anti-governative, entrate nel sesto mese - parlano di 142 arresti, portando il numero di persone arrestate a oltre quattromila. Gli agenti hanno fatto ricorso per 1.567 volte ai gas lacrimogeni contro la folla e per 1.312 volte ai proiettili di gomma, oltre ad altre armi anti-sommossa.</p>
      <p>L'episodio piu' cruento si è verificato alla <b>Chinese University</b>, sotto assedio per diverse ore, dove polizia e studenti-manifestanti si sono affrontati a colpi di raffiche di gas lacrimogeni e bottiglie Molotov, con decine di feriti. Per sfuggire alla tensione ancora oggi palpabile alla Chinese University e in altri atenei di Hong Kong, un gruppo di studenti cinesi ha deciso di lasciare il campus devastato dalla battaglia di ieri: impossibilitati a percorrere le vie di terra per i blocchi stradali, i giovani hanno chiesto l'aiuto della polizia, che ha messo a loro disposizione una barca, partita da un molo della zona dei Nuovi Territori per approdare in un luogo sicuro. </p>
    </article>
  </body>
</html>