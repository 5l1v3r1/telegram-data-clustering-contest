<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T22:21:00+00:00"/>
    <meta property="og:title" content="دلیل ورشکستی ۸۰ درصد از شهرداری‌های کشور"/>
    <meta property="og:description" content="به گزارش تسنیم، رضا مهدی زاده عصر امروز در جلسه بررسی مشکلات شهرداری اسدآباد و آجین اظهارداشت: شهرداری‌ها تا وقتی که نگاه به جیب دولت داشته باشند نمی توانند موفق باشند پس باید با نگاه توسعه درون زا و برنامه بلند مدت، از روزمرگی  خارج شوند."/>
  </head>
  <body>
    <article>
      <h1>دلیل ورشکستی ۸۰ درصد از شهرداری‌های کشور</h1>
      <address>
        <time datetime="2019-11-13T22:21:00+00:00">13 Nov 2019, 22:21</time>
      </address>
      <p>مدیرکل دفتر عمران و توسعه شهری شهرداری و دهیاری‌های کشور گفت: ۸۰ درصد از شهرداری‌های سطح کشور به دلیل روزمرگی و نداشتن برنامه بلند مدت ورشکست هستند.</p>
      <p>به گزارش تسنیم، رضا مهدی زاده عصر امروز در جلسه بررسی مشکلات شهرداری اسدآباد و آجین اظهارداشت: شهرداری‌ها تا وقتی که نگاه به جیب دولت داشته باشند نمی توانند موفق باشند پس باید با نگاه توسعه درون زا و برنامه بلند مدت، از روزمرگی  خارج شوند.</p>
      <p>وی با بیان اینکه شهرداری‌هایی که چشم امید به کمک های دولت ندارند و به سمت ایجاد درآمد پایدار رفته اند جز شهرداری‌های موفق هستند، افزود: مقروض بودن برخی از  شهرداری‌ها، بیانگر ضعف مدیریت در این مجموعه هاست.</p>
      <p>این مقام مسئول با اشاره به اینکه در حال حاضر   60 تا 70 درصد از شهرداری‌های شهرهای کوچک دارای بدهی هستند، عنوان کرد:از نمایندگان مجلس و افرادی که در سیاستگذاری دخیل هستند انتظار داریم به دنبال تبدیل روستاها به شهر نباشند چرا که مردم روستاها بعد از پیوستن به شهرها با مشکلات بسیاری رو به رو می‌شوند.</p>
      <p>مهدی زاده با تاکید بر لزوم توجه به توسعه درون زا در شهرداری‌ها ابراز کرد: شهرهای بندری،گردشگری، مرزی و شهرهایی که در مسیر ترانزیت قرار دارند  می‌توانند برای ایجاد درآمد پایدار  از این ظرفیت بهره مند شوند.</p>
      <p>وی با اشاره به اینکه متاسفانه شهرهای بندری و مرزی به عنوان ویترین کشور،  بدترین وضعیت دارند و از ظرفیت‌های موجود خود استفاده نمی‌کنند، تصریح کرد: اگر شهرداری‌ها می‌خواهند از روزمرگی نجات یابند باید بر اساس برنامه پیش روند.</p>
      <p>مدیر کل دفتر عمران و توسعه شهری شهرداری و دهیاری‌های کشور درباره ایجاد روحیه نشاط و شادی در شهرها توسط شهرداری‌ها  تصریح کرد: مشارکت مردم در این عرصه بسیار مهم است  و شهرداری ها می توانند با بهره گیری از ظرفیت سازمانهای مردم نهاد نسبت به انجام کارهای خلاقانه نسبت به ایجاد نشاط در جامعه اقدام کنند.</p>
      <p>وی از تصویب 1000 میلیارد تومان  اعتبار در بخش پسماند کشور خبر داد و گفت: 180 میلیارد تومان از این اعتبار توسط وزارت صمت اختصاص یافته است ظرفیتی که  شهرداری اسدآباد و دیگ شهرهای شهرستان میتوانند از آن استفاده کنند.</p>
    </article>
  </body>
</html>