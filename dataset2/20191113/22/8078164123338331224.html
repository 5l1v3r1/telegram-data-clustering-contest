<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_14/icardi-non-ha-pagato-17mila-euro-muratori-arriva-un-ingiunzione-6d407ea4-0714-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Icardi non ha pagato 17mila euro ai muratori: gli arriva un’ingiunzione"/>
    <meta property="og:description" content="Il giocatore, che ora al Psg prende 10 milioni all’anno, non avrebbe pagato la fattura per i lavori di ristrutturazione nella sua casa di Milano effettuati nel 2018"/>
  </head>
  <body>
    <article>
      <h1>Icardi non ha pagato 17mila euro ai muratori: gli arriva un’ingiunzione</h1>
      <h2>Il giocatore, che ora al Psg prende 10 milioni all’anno, non avrebbe pagato la fattura per i lavori di ristrutturazione nella sua casa di Milano effettuati nel 2018</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Salvatore Riggio</a></address>
      <p>Problemi per Mauro Icardi. L’argentino non avrebbe saldato una fattura da 17mila euro (comprensiva di Iva) per dei lavori di ristrutturazione, come riporta Il Fatto Quotidiano. Per questo motivo un’azienda di Como ha presentato ingiunzione di pagamento dopo gli interventi effettuati nella sua abitazione e della moglie Wanda Nara, l’attico con vista San Siro, in via Pinerolo a Milano.</p>
      <p><b>Già di per sé è una notizia, ma se fatta da un giocatore che al Psg percepisce la bellezza di 10 milioni di euro netti all’anno, allora fa ancora più rumore.</b> La vicenda risale a luglio. Facendo seguito a diversi solleciti per il pagamento della fattura, l’azienda si era rivolta ai legali che nei mesi scorsi avevano scritto al Tribunale di Como presentando ingiunzione di pagamento. I lavori nella fattura comprendono opere elettriche, impianto di riscaldamento, controsoffittatura, manodopera, oltre alla fornitura dei materiali. Un lavoro consistente effettuato nel corso del 2018. Da qui il problema perché la fattura non è stata mai saldata da parte di Icardi.</p>
      <p><b>Questo ha spinto l’azienda edile a passare alle carte bollate. Il giudice di Como ha valutato la richiesta e l’ha accolta</b>, dopo aver esaminato la documentazione a sostegno dell’ingiunzione di pagamento. Al momento, come riporta sempre Il Fatto Quotidiano, non è seguita alcuna opposizione da parte di Icardi e di Wanda Nara, nei termini di legge quantificati in 40 giorni dalla notifica. A quel punto il decreto è diventato definitivo. «È una normale pratica di recupero del credito che, come tale, sta seguendo l’iter previsto dalla procedura, a tutela della società creditrice», le parole degli avvocati Paolo Rivolta e Federico Scisca del Foro di Monza, indicati agli atti come legali dell’azienda creditrice.</p>
    </article>
  </body>
</html>