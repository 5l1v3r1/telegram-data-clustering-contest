<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/glava-sbu-nazvav-obmin-cemaha-absolyutno-usvidomlenim-rishennyam-639789.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T22:59:05+00:00"/>
    <meta property="og:title" content="Глава СБУ назвав обмін Цемаха «абсолютно усвідомленим рішенням»"/>
    <meta property="og:description" content="Баканов наголосив, що Україна повинна робити все, щоб громадяни, які незаконно утримуються, поверталися додому"/>
  </head>
  <body>
    <article>
      <h1>Глава СБУ назвав обмін Цемаха «абсолютно усвідомленим рішенням»</h1>
      <address>
        <time datetime="2019-11-13T22:59:05+00:00">13 Nov 2019, 22:59</time>
      </address>
      <h4>Баканов наголосив, що Україна повинна робити все, щоб громадяни, які незаконно утримуються, поверталися додому</h4>
      <p>Голова Служби безпеки України Іван Баканов назвав обмін фігуранта справи МН17 Володимира Цемаха абсолютно усвідомленим рішенням.</p>
      <p>Про це Баканов сказав у інтерв'ю «<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Главкому»</a>.</p>
      <p>Очільник СБУ наголосив, що Україна повинна робити все, щоб громадяни, які незаконно утримуються, поверталися додому.</p>
      <p>«Обмін Цемаха - абсолютно усвідомлене рішення. Ми повинні робити все для того, щоб українські громадяни, яких незаконно утримують на території іншої країни, поверталися додому. Якщо б у нас не було претензій до Цемаха, я думаю, він би не був обміняний. Наявність Цемаха в списку на обмін ставила під питання весь обмін. Ми могли ще роками тримати Цемаха, який не сказав ні слова більше ні українським, ні нідерландським слідчим. Це був безперспективний шлях», - зазначив Баканов.</p>
      <p>Раніше повідомлялося, що Служба безпеки України у кінці червня провела спецоперацію на території так званої «ДНР» і <a href="https://glavcom.ua/news/sbu-zatrimala-i-vivela-z-okupovanogo-donbasu-pidozryuvanogo-u-spravi-mh17-zmi-607257.html">затримала колишнього командира ППО бойовиків в місті Сніжне Володимира Цемаха.</a> Він був переправлений через лінію розмежування на підконтрольну Україні територію.</p>
      <p>У доповіді на сайті дослідницької групи <a href="https://www.bellingcat.com/news/uk-and-europe/2019/07/09/the-arrest-of-vladimir-tsemakh-and-its-implications-for-the-mh17-investigation/">Bellingcat</a> зазначається, що Цемах <a href="https://glavcom.ua/news/bellingcat-nazvav-novi-dokazi-prichetnosti-cemaha-do-katastrofi-mh17-608606.html">може бути причетний до аварії пасажирського Boeing рейсу MH-17 та був свідком цих подій.</a></p>
      <p>5 вересня Київський апеляційний суд <a href="https://glavcom.ua/news/apelyaciyniy-sud-vipustiv-cemaha-z-pid-varti-622921.html">відпустив Цемаха під особисте зобов’язання</a>. Цемаха <a href="https://glavcom.ua/news/u-rosiji-zayavili-pro-vklyuchennya-cemaha-do-spiskiv-na-obmin-623053.html">включили до списків на обмін полоненими з української сторони. </a></p>
      <p>Нагадаємо, влада Нідерландів <a href="https://glavcom.ua/world/observe/glava-mzs-niderlandiv-namagavsja-zapobigti-peredachi-tsemaha-v-rosiju-623487.html">намагалася запобігти передачі Росії свідка </a>у справі про збитий Boeing 777 в небі над Донбасом Володимира Цемаха.</p>
      <p>Як повідомлялося, член колегії МВС та радник Арсена Авакова Антон Геращенко вважає, що <a href="https://glavcom.ua/news/ne-je-vazhlivim-svidkom-v-avakova-pidtrimali-vidachu-cemaha-rosiji-623385.html">свідчення Володимира Цемаха у справі MH17 переоцінен</a>і і його треба видати РФ в рамках обмінного процесу.</p>
      <p>Про те, що нідерландські <a href="https://glavcom.ua/news/zmi-slidchi-z-niderlandiv-z-suboti-znahodyatsya-v-kijevi-dlya-dopitu-cemaha-623084.html">слідчі допитали Цемаха</a> перед тим, як він відправився в Росію, також повідомив і президент України Володимир Зеленський. Він заявив, що через свідка у справі про збитий Boeing процес переговорів з Москвою міг зірватися.</p>
      <p><a href="https://glavcom.ua/topics/kremlinsprisoners/niderlandi-vimagajut-vid-rosiji-vidachi-tsemaha-zmi-623465.html">Нідерланди офіційно зажадали від Росії видачі фігуранта справи</a> про збитий над Донбасом Boeing рейсу MH17 Володимира Цемаха.</p>
      <p>Натомість у РФ запевняють, що <a href="https://glavcom.ua/world/observe/u-rf-zapevnyayut-shcho-niderlandi-ne-prosili-pro-ekstradiciyu-cemaha-623660.html">Нідерланди не просили про екстрадицію Цемаха</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/cemah-meni-proponuvali-gromadyanstvo-niderlandiv-i-budinok-v-obmin-na-svidchennya-637141.html">Цемах: мені пропонували громадянство Нідерландів і будинок в обмін на свідчення.<br/></a></b>   •  <b><a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Перше велике інтерв’ю голови Служби безпеки України Івана Баканова</a></b></blockquote>
      <related>
        <a href="https://glavcom.ua/world/observe/prokuratura-niderlandiv-kategorichno-vidmovilasja-komentuvati-pokazi-tsemaha-u-spravi-mn17-637360.html"/>
        <a href="https://glavcom.ua/world/observe/niderlandi-prosyat-rosiyu-spriyati-u-rozshuku-cemaha-629229.html"/>
        <a href="https://glavcom.ua/news/volker-vvazhaje-shcho-znachennya-cemaha-v-rozsliduvanni-mn17-je-perebilshenim-625445.html"/>
      </related>
    </article>
  </body>
</html>