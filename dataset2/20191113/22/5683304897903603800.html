<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/13/discussions-between-congress-ncp-shiv-sena-for-Govt-formation.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T22:39:00+00:00"/>
    <meta property="og:title" content="വ്യവസ്ഥകളോടെ മാത്രം ശിവസേനാ ധാരണയ്ക്ക് കോൺഗ്രസ്–എൻസിപി"/>
    <meta property="og:description" content="ന്യൂഡൽഹി/ മുംബൈ∙മുഖ്യമന്ത്രി പദം, മന്ത്രി സ്ഥാനങ്ങൾ എന്നിവയുടെ വീതംവയ്പ്, പൊതു മിനിമം പരിപാടി എന്നിവയിൽ ധാരണയായാൽ മാത്രം ശിവസേനയ്ക്കൊപ്പം സർക്കാർ.maharashtra. Malayalam News . Manorama Online. Shiv Sena. ncp. Govt formation. congress.India News. National News. Malayalam News. Manorama Online"/>
  </head>
  <body>
    <article>
      <h1>വ്യവസ്ഥകളോടെ മാത്രം ശിവസേനാ ധാരണയ്ക്ക് കോൺഗ്രസ്–എൻസിപി</h1>
      <address><time datetime="2019-11-13T22:39:00+00:00">13 Nov 2019, 22:39</time> by <a rel="author">ജെറി സെബാസ്റ്റ്യൻ, മിഥുൻ എം. കുര്യാക്കോസ്</a></address>
      <p>ന്യൂഡൽഹി/ മുംബൈ ∙ മഹാരാഷ്ട്രയിൽ മുഖ്യമന്ത്രി പദം പങ്കിടൽ, പൊതു മിനിമം പരിപാടി എന്നിവയിൽ വ്യക്തമായ ധാരണയോടെ മാത്രം ശിവസേനയുമായി സഖ്യത്തിനു കോൺഗ്രസ് – എൻസിപി തീരുമാനം. യുപിഎ നേതൃത്വത്തിലുള്ള സർക്കാർ വേണമെന്ന വിലയിരുത്തലാണ് കോൺഗ്രസ് അധ്യക്ഷ സോണിയ ഗാന്ധിയും എൻസിപി അധ്യക്ഷൻ പവാറുമായുള്ള ഫോൺ ചർച്ചയിലുണ്ടായത്. </p>
      <p>ബിജെപിയുമായി പിണങ്ങിയ ശിവസേനയ്ക്കു തിരികെപ്പോകുക എളുപ്പമല്ലെന്ന കണക്കുകൂട്ടലിലാണു നീക്കങ്ങൾ. ശിവസേന തീവ്ര ഹിന്ദുത്വ നിലപാട് ഉപേക്ഷിക്കണമെന്നും ആവശ്യപ്പെടും. കാര്യങ്ങൾ ശരിയായ ദിശയിലാണെന്നാണു മഹാരാഷ്ട്ര കോൺഗ്രസ്  നേതാക്കളുമായുള്ള ചർച്ചയ്ക്കു ശേഷം സേനാ അധ്യക്ഷൻ ഉദ്ധവ് താക്കറെ പ്രതികരിച്ചത്. ഗവർണർ വിവേചനം കാട്ടിയതായി ആരോപിച്ച് ചൊവ്വാഴ്ച സുപ്രീം കോടതിയെ സമീപിച്ച ശിവസേന ഇന്നലെ ഹർജി കോടതിയിൽ പരാമർശിക്കാതെ പിന്മാറി. </p>
      <p>പൊതു മിനിമം പരിപാടിക്കുള്ള  ചർച്ചകൾ ആരംഭിക്കാൻ സോണിയ മുതിർന്ന നേതാക്കൾക്കു നിർദേശം നൽകി. കഴിഞ്ഞ ദിവസം പവാറുമായി കൂടിക്കാഴ്ച നടത്തിയ മല്ലികാർജുൻ ഖർഗെ, അഹമ്മദ് പട്ടേൽ, കെ.സി. വേണുഗോപാൽ എന്നിവർ ഇന്നു സോണിയയെ കണ്ടു സ്ഥിതിഗതികൾ വിശദീകരിക്കും. കാത്തിരുന്നു കാണുകയെന്ന നിലപാടിലാണു ബിജെപി. മറുപക്ഷം സർക്കാരുണ്ടാക്കിയാലും നിലനിൽക്കില്ലെന്നാണ് അവരുടെ വിലയിരുത്തൽ.</p>
    </article>
  </body>
</html>