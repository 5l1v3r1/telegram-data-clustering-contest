<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/hungary-begins-trial-of-syrian-man-accused-of-leading-is-murder-brigade"/>
    <meta property="og:site_name" content="euronews"/>
    <meta property="article:published_time" content="2019-11-13T22:11:57+00:00"/>
    <meta property="og:title" content="محاکمه یک «فرمانده نظامی داعش» در مجارستان آغاز شد"/>
    <meta property="og:description" content="«متهم در سال ۲۰۱۱ از ارتش سوریه فرار کرد و پیش از سال ۲۰۱۴ به داعش پیوست.»"/>
  </head>
  <body>
    <article>
      <h1>محاکمه یک «فرمانده نظامی داعش» در مجارستان آغاز شد</h1>
      <address><time datetime="2019-11-13T22:11:57+00:00">13 Nov 2019, 22:11</time> by <a rel="author">یورونیوز </a></address>
      <p>یک دادگاه کیفری در مجارستان روز چهارشنبه رسیدگی به پرونده یک شهروند سوریه را به اتهام تروریسم و جنایت علیه بشریت آغاز کرد.</p>
      <p>متهم که هم‌اکنون ۲۷ سال دارد در سال ۲۰۱۵ فرمانده نظامی داعش در نزدیکی شهر حمص در مرکز سوریه را بر عهده داشت.</p>
      <p>مقام‌های قضایی مجارستان متهم را ف. حسن معرفی کرده و گفته اند که او در کشتار ده‌ها نفر شرکت کرده است. ف. حسن در نخستین جلسه دادرسی با رد اتهام‌ها گفت در زمان ارتکاب جنایت‌هایی که به وی منتسب شده، در ترکیه بوده است و نه در سوریه.</p>
      <p>آندرئاس اوربانی، بازپرس این پرونده در زمان قرائت کیفرخواست خطاب به رئیس دادگاه گفت: «متهم در سال ۲۰۱۱ از ارتش سوریه فرار کرد و پیش از سال ۲۰۱۴ به داعش پیوست. وی فرماندهی یکی از گروهان نظامی دولت اسلامی در عراق و شام را بر عهده گرفت و از مسئولان جذب نیرو برای این سازمان بود.»</p>
      <p>براساس تحقیقات مقام‌های قضایی مجارستان، ف. حسن در سال ۲۰۱۵ در یکی از مناطق باستانی نزدیکی حمص [احتمالا شهر پالمیرا] دست به کشتار غیرنظامیان زده است. از جمله قربانیان تسویه داعش، امام جماعت منطقه بوده که در یک میدان و در میان جمعیتی که مجبور به حضور در محل بودند، گردن زده شد.</p>
      <p>به گزارش رویترز، ف. حسن با رد تمام موارد اتهامی گفته است که تنها برای یافتن نشانی از خانواده آواره‌اش راهی اروپا شده است. وکلای وی با غیرقانونی توصیف کردن روند تحقیقات می‌گویند که موازین دادرسی عادلانه در این پرونده رعایت نشده است.</p>
      <p>دادستانی مجارستان در ماه سپتامبر سال ۲۰۱۹ و پس از پایان تحقیقات مقدماتی با صدور قرار مجرمیت و کیفرخواست، پرونده ف. حسن را به دادگاه ارسال کرد.</p>
      <p>در سال‌های گذشته بسیاری از احزاب راست و راست افراطی مجارستان به‌دلیل احتمال ورود اعضای گروه‌های اسلام‌گرا به خاک این کشور، خواستار اتخاذ موضع سخت‌تر دولت در قبال مهاجران شده بودند.</p>
    </article>
  </body>
</html>