<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_14/04-esteri-maricorriere-web-sezioni-23fd34f8-0719-11ea-8c46-e24c6a436654.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-13T22:00:00+00:00"/>
    <meta property="og:title" content="Il premio Cutuli a Azadeh Moaveni«Racconto le promesse di Isis alle donne»"/>
    <meta property="og:description" content="A diciotto anni dalla morte di Maria Grazia Cutuli in Afghanistan, il premio 2019 è dedicato alle combattenti curde. Lo vince la reporter californiana di origini iraniane"/>
  </head>
  <body>
    <article>
      <h1>Il premio Cutuli a Azadeh Moaveni<br/>«Racconto le promesse di Isis alle donne»</h1>
      <h2>A diciotto anni dalla morte di Maria Grazia Cutuli in Afghanistan, il premio 2019 è dedicato alle combattenti curde. Lo vince la reporter californiana di origini iraniane</h2>
      <address><time datetime="2019-11-13T22:00:00+00:00">13 Nov 2019, 22:00</time> by <a rel="author">Viviana Mazza</a></address>
      <p>«Ho raccontato le storie delle donne dell’Isis per due ragioni», spiega Azadeh Moaveni, che il 16 novembre a Milano riceverà il Premio Cutuli. «In parte sentivo che l’ideologia di Isis era stata teorizzata dai media come se fosse un problema soprattutto religioso, con implicazioni terribili per i musulmani che vivono in pace in tutto il mondo e specialmente in Europa. E poi, personalmente, sono rimasta scioccata dalla facilità con cui le femministe occidentali hanno trattato queste seconde generazioni di ragazze musulmane europee reclutate dall’Isis come le ‘cattive’ della storia (anziché come vittime di una tragedia) e dalla velocità con cui le hanno disconosciute: non erano più britanniche o tedesche… Per me, donna mediorientale di seconda generazione cresciuta in Occidente, è stata una lezione su quanto sia fragile l’idea di cittadinanza occidentale per chi non è bianco ed è musulmano».</p>
      <p>Diciotto anni fa Maria Grazia Cutuli ha testimoniato il suo impegno andando a raccontare la guerra in Afghanistan. Con simile tenacia e voglia di capire la «guerra al terrore» al di là delle apparenze, Moaveni, giornalista americana di origini iraniane, si è recata in Siria e Turchia per raccontare storie individuali capaci di illuminare un quadro più ampio: nei suoi reportage e nel libro Guesthouse for Young Widows (Ostello per giovani vedove) esplora le motivazioni che hanno portato tunisine, siriane, britanniche a unirsi al Califfato.</p>
      <p>Quando ha contato la promessa di empowerment femminile e giustizia sociale? <br/>«Diversamente dai gruppi jihadisti che l’hanno preceduto, Isis ha promesso alle donne ruoli importanti, non solo come mogli e madri. Anche se non c’era una intenzione di mantenerle, erano promesse di grande attrattiva nel Medio Oriente arabo all’indomani del fallimento della Primavera araba: le donne erano state un motore delle rivolte, anelavano all’accesso alla politica, che in quasi tutta la regione è rimasta stagnante, pericolosa, elitista. Anche per le europee spesso ci sono dietro storie personali di ribellione: contro genitori conservatori e una società da cui non si sentono incluse né rispettate».</p>
      <p><b>Quest’anno vogliamo dedicare idealmente il premio Cutuli alle combattenti curde: hanno battuto l’Isis ma la loro lotta non è finita. </b><br/>«Provo una forte affinità con loro. Nella loro esperienza rivedo quella delle iraniane negli Anni 80. Sperimentano forme di militanza e di autodifesa della nazione, se ne servono per ottenere una qualche autonomia nella società e nelle famiglie. Ma è necessario l’accesso alla politica per perseguire il cambiamento e trasformarlo in legge, per proteggersi dalle ingiustizie culturali e religiose. La società curda resta conservatrice: anche tra coloro che accettano che le donne combattano vigono norme sociali rigide. Non dobbiamo credere che queste donne coraggiose abbiano già ottenuto ciò che vogliono. Guardate quel che è successo dopo la rivoluzione iraniana: le donne lottano ancora per l’uguaglianza in un sistema che loro stesse hanno contribuito a portare al potere. La lezione? Solo quando alle società viene data la possibilità di ricostruire, anziché essere costantemente destabilizzate da politiche regionali, le donne possono rimodellare le società patriarcali dall’interno in modo duraturo».</p>
    </article>
  </body>
</html>