<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741514"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T22:05:00+00:00"/>
    <meta property="og:title" content="เปิดไทม์ไลน์เหยื่อสายไฟเก่า ต้นเหตุ'กฟภ.'ถูกเรียก12.5ล."/>
    <meta property="og:description" content="'เดลินิวส์ออนไลน์' สรุปเหตุการณ์เหยื่อสาวถูกสายไฟฟ้าแรงสูงตกใส่ขา ค่ารักษาพุ่งเฉียดล้านบาท สามีพ้อผ่านโซเซียลฯ แชร์ถึง 'กฟภ.' หน้าตั้งสั่งเช็คเงินสด 1 ล้านบาท ก่อนมอบญาติเหยื่อร้องยาเยียวยาอีก 12.5 ล้านบาท"/>
  </head>
  <body>
    <article>
      <h1>เปิดไทม์ไลน์เหยื่อสายไฟเก่า ต้นเหตุ'กฟภ.'ถูกเรียก12.5ล.</h1>
      <address>
        <time datetime="2019-11-13T22:05:00+00:00">13 Nov 2019, 22:05</time>
      </address>
      <p>
        <b>"เดลินิวส์ออนไลน์" สรุปเหตุการณ์เหยื่อสาวถูกสายไฟฟ้าแรงสูงตกใส่ขา ค่ารักษาพุ่งเฉียดล้านบาท สามีพ้อผ่านโซเซียลฯ แชร์ถึง "กฟภ." หน้าตั้งสั่งเช็คเงินสด 1 ล้านบาท ก่อนมอบญาติเหยื่อร้องยาเยียวยาอีก 12.5 ล้านบาท</b>
      </p>
      <p>นับเป็นอีกเหตุการณ์ที่สังคมให้ความสนใจอย่างมาก สำหรับเหยื่อสายไฟเก่าของการไฟฟ้าส่วนภูมิภาค ที่สามีของเธอออกมาโพสต์ตัดพ้อไร้การเยียวยา หลังขาทั้ง 2 ช้างถูกไฟช็อตเป็นแผลฉกรรจ์ ซึ่งแพทย์ลงความเห็นและรักษาตัวอยู่นาน 2 เดือนก่อนกลับบ้าน ทำให้มีค่าใช้จ่ายเกือบล้านบาท แต่กลับไม่มีการเยียวยาจากหน่วยงานที่เกี่ยวข้องแต่อย่างใด<br/><br/>ย้อนกลับไปเมื่อวันที่ 3 ก.ย.ที่ผ่านมา เป็นวันที่หญิงสาวคนนี้ "นางมาลิณี วีระสุชาติ" อายุ 38 ปี เจ้าของร้านอาหารสด ประสบกับเหตุการณ์ที่ไม่คาดคิดถูกสายไฟฟ้าแรงสูง 22,000 โวลล์ ขาดหล่นลงมาใส่ที่ขาของเธอ บริเวณหน้าตลาดสดสีคิ้ว จ.นครราชสีมา โชคดีที่ลูกชายไม่โดนช็อตไปด้วย สามีของเธอ "นายสุริยา วีระสุชาติ" จึงได้ใช้เฟซบุ๊ก @Ester Chill โพสต์ตัดพ้อเรื่องราวทั้งหมด<br/><br/>"ผมอยากฝากผู้รู้ นักกฎหมายช่วยดู และช่วยเหลือเรื่องการเร่งค่าเยียวยาด้วย เราเสียหายมามากพอแล้ว กลับสิ่งที่เกิดขึ้น เข้าใจว่าขั้นตอนมันมาก แต่เรารอมานานแล้ว ถ้าเป็นคุณ คุณจะทำยังไง มัน 2 เดือนกว่าแล้ว ช่วยด้วยครับ!!!" นายสุริยา ระบุไว้ในโพสต์เฟซบุ๊ก ทั้งนี้ชาวเน็ตแห่เข้ามาแสดงความคิดเห็นและบางส่วนก็เข้ามาให้กำลังใจ<br/><br/>เมื่อความเดือดร้อนนี้ถูกกระจายออกไปอย่างรวดเร็ว เรื่องจึงไปถึงหู นายณัฐวรรธน์ อัครรุ่งเรืองกุล ผอ.การไฟฟ้าส่วนภูมิภาคเขต 3 ภาคตะวันออกเฉียงเหนือ จ.นครราชสีมา เปิดเผยว่า ทางการไฟฟ้าส่วนภูมิภาคไม่ได้นิ่งนอนใจกับเหตุการณ์ที่เกิดขึ้น พร้อมรับผิดชอบเยียวยาค่าเสียหายทุกอย่าง เบื้องต้นเตรียมมอบเงินค่ารักษาพยาบาล จำนวน 1 ล้านบาทให้แก่ผู้บาดเจ็บ ส่วนค่าเสียหายในส่วนอื่น ๆ จะเร่งเจรจากับทางผู้เสียหายต่อไป</p>
      <figure>
        <img src="https://www.dailynews.co.th/admin/upload/20191113/news_NlNWOusiqb214459_533.jpg?v=20191114075?v=5203"/>
      </figure>
      <p>กลายเป็นเหตุให้ในช่วงบ่ายวันที่ 13 พ.ย.ที่ผ่านมา มีเจ้าหน้าที่ของการไฟฟ้าส่วนภูมิภาค ลงพื้นที่ตรวจสอบจุดเกิดเหตุอย่างละเอียด เพื่อเตรียมวางมาตรการแก้ไขที่รัดกุมในทุกจุด หวังป้องกันไม่ให้เกิดเหตุซ้ำรอย พร้อมกับมีทีมผู้บริหารเดินทางไปเยี่ยมผู้บาดเจ็บเพื่อเยียวยาให้ความช่วยเหลือ<br/><br/>โดยมีข้อเท็จจริงว่า นางมาลิณี รักษาอาการบาดเจ็บที่ รพ.เอกชนแห่งหนึ่ง นานกว่า 2 เดือน โดยหมดค่ารักษาพยาบาล จำนวน 974,000 บาท ล่าสุดแพทย์อนุญาตให้กลับมาพักฟื้นที่บ้านนานกว่า 2 สัปดาห์แล้ว แต่บาดแผลยังไม่หายดีต้องพันผ้าปิดปากแผลตลอดเวลา การเคลื่อนที่ยังต้องพยุงด้วยไม้เท้า การใช้ชีวิตประจำวันจึงเป็นไปด้วยความยากลำบาก และแพทย์ได้นัดทำศัลยกรรมบาดแผลทุก ๆ สัปดาห์ต่อเนื่องไปอีก 5-6 เดือน คาดว่าต้องใช้เงินรักษากว่า 2 ล้านบาท จึงเรียกร้องค่าเยียวยาอื่น ๆ จากการไฟฟ้าส่วนภูมิภาค ทั้งค่าเสียโอกาสในการทำงาน ค่าดอกเบี้ยธนาคาร และค่าชดเชยอื่น ๆ รวมเบ็ดเสร็จเป็นยอดเงิน 12.5 ล้านบาท<br/><br/>อย่างไรก็ตามมีบางส่วนวิจารณ์ถึงการเรียกร้องเงินมากถึง 12.5 ล้านบาท แต่ล่าสุดนายณัฐวรรธน์ อัครรุ่งเรืองกุล ผู้อำนวยการไฟฟ้าเขต การไฟฟ้าส่วนภูมิภาค เขต 3 (ภาคตะวันออกเฉียงเหนือ) จ.นครราชสีมา ได้เดินทางเข้าเยี่ยมอาการบาดเจ็บพร้อมกับมอบเช็คเงินสด 1 ล้านบาท ให้กับผู้เสียหายพร้อมยืนยันการไฟฟ้าฯ พร้อมความรับผิดชอบความสูญเสียทุกอย่าง ส่วนกรณีเกิดความล่าช้านั้น อาจเกิดจากการสื่อสารที่ผิดพลาด<br/><br/>ผอ.การไฟฟ้าส่วนภูมิภาคเขต 3 กล่าวทิ้งท้ายว่า เหตุการณ์ที่เกิดขึ้นไม่ได้นิ่งนอนใจ พร้อมรับผิดชอบทุกอย่าง ทั้งค่ารักษาพยาบาลรวมทั้งค่าเสียหายค่าเยียวยาอื่น ๆ ตามความเป็นจริง ยอมรับว่าสาเหตุที่สายไฟฟ้าขาดจนเกิดประกายไฟ ตรวจสอบแล้วพบว่าสภาพสายไฟฟ้าเก่าใช้งานมานานกว่า 20 ปี เป็นจุดรอยต่อของสายไฟฟ้าแรงสูง และมีนกพิราบมาเกาะทำให้เกิดไฟฟ้าลัดวงจร โชคดีมีพลเมืองดีช่วยเหลือทัน จึงไม่อันตรายถึงชีวิต ส่วนกรณีญาติผู้เสียหายเรียกร้องเป็นเงินกว่า 12.5 ล้านบาท จะต้องส่งคณะทำงานเจรจาเพื่อรวบรวมข้อมูลเอกสารที่เกี่ยวข้องอย่างละเอียด ก่อนนำเสนอผู้บริหารระดับสูงพิจารณาต่อไป คาดว่าจะต้องใช้เวลาอีก 2 สัปดาห์ น่าจะได้ข้อสรุปทั้งหมด.<br/><br/><br/><a href="https://www.facebook.com/suriya.veerasuchat/videos/pcb.1477277112424007/147727%206755757376/?type=3&amp;theater"><b>ชมคลิป</b></a></p>
    </article>
  </body>
</html>