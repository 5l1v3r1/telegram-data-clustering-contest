<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/swedish-court-extended-arrest-of-suspect-of-iran-1988-massacre-of-political-prisoners"/>
    <meta property="og:site_name" content="euronews"/>
    <meta property="article:published_time" content="2019-11-13T17:29:39+00:00"/>
    <meta property="og:title" content="سوئد بازداشت یکی از مظنونان اعدام‌های سال ۶۷ در ایران را تمدید کرد"/>
    <meta property="og:description" content="ایرج مصداقی، فعال سیاسی سه روز پیش اعلام کرده بود که یکی از افراد مظنون به دست داشتن در کشتار زندانیان سیاسی و عقیدتی ایران در سال ۶۷ در «محدوده قضایی اروپا» بازداشت شده است."/>
  </head>
  <body>
    <article>
      <h1>سوئد بازداشت یکی از مظنونان اعدام‌های سال ۶۷ در ایران را تمدید کرد</h1>
      <address><time datetime="2019-11-13T17:29:39+00:00">13 Nov 2019, 17:29</time> by <a rel="author">یورونیوز فارسی </a></address>
      <p>دادگاهی در سوئد روز چهارشنبه حکم بازداشت یک تبعه ایران را که متهم به جنایت علیه بشریت و دست داشتن در کشتار زندانیان سیاسی در سال ۶۷ شده است تمدید کرد.</p>
      <p>نام این مظنون «حمید نوری» معروف به «عباسی» است. برخی گزارش ها حاکی است که وی با نام مستعار «حمید عباسی» دادیار سابق قوه قضائیه و در سال ۶۷ «عضو هیات اعدام در گوهردشت کرج» بوده است.</p>
      <p>ایرج مصداقی، فعال سیاسی سه روز پیش اعلام کرده بود که یکی از افراد مظنون به دست داشتن در کشتار زندانیان سیاسی و عقیدتی ایران در سال ۶۷ در «محدوده قضایی اروپا» بازداشت شده است.</p>
      <p>دادگاه استکهلم حکم بازداشت حمید نوری را به مدت چهار هفته تمدید کرده است. شاکیان پرونده در این مدت فرصت خواهند داشت تا اسناد و مدارک بیشتری علیه او جمع آوری کنند.</p>
      <p>در جریان اعدام های سال ۶۷ چند هزار نفر از زندانیان سیاسی و عقیدتی به دستور روح الله خمینی، بنیانگذار جمهوری اسلامی مخفیانه به دار آویخته و سپس در گورهای دسته جمعی به خاک سپرده شدند. زمان دقیق آغاز اعدام ها در زندان های ایران مشخص نیست اما در کتاب های تاریخی به هفته آخر تیرماه و هفته اول مرداد ۶۷ اشاره شده است. روند محاکمه های کوتاه و به دار آویختن های فوری تا شهریور ماه ادامه داشت.</p>
      <p>این اولین بار است که یکی از افراد مظنون به دست داشتن در کشتار سال ۶۷ زندانیان سیاسی و عقیدتی ایران در خارج از کشور بازداشت می شود.</p>
    </article>
  </body>
</html>