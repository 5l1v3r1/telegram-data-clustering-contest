<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/bundestag-z-drugoji-sprobi-zahistiv-rosiyskiy-pivnichniy-potik-2-639752.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T17:54:45+00:00"/>
    <meta property="og:title" content="Бундестаг з другої спроби захистив російський «Північний потік-2»"/>
    <meta property="og:description" content="Німецькі депутати убезпечили газпромівський газопровід «Північний потік-2» від посилених правил оновленої газової директиви ЄС"/>
  </head>
  <body>
    <article>
      <h1>Бундестаг з другої спроби захистив російський «Північний потік-2»</h1>
      <address>
        <time datetime="2019-11-13T17:54:45+00:00">13 Nov 2019, 17:54</time>
      </address>
      <h4>Німецькі депутати убезпечили газпромівський газопровід «Північний потік-2» від посилених правил оновленої газової директиви ЄС</h4>
      <p>Бундестаг підтримав законопроєкт про внесення змін до закону про енергетичну промисловість щодо імплементації Директиву ЄС 2019/692 про загальні правила внутрішнього ринку природного газу, яким буде регулюватися діяльність газопроводу Nord Stream 2.</p>
      <p>Таке рішення було прийнято в середу ввечері.</p>
      <p>«Із 631 депутата, які взяли участь у голосуванні, «за» проголосували 358, «проти» - 212, утрималися 61», - оголосив головуючий.</p>
      <p>Нагадаємо, у ніч на 8 листопада німецький Бундестаг мав розглянути внесений урядом законопроєкт, покликаний створити умови для виведення газогону Північний потік-2 з-під дії нової редакції Третього енергопакету ЄС. Таким чином це дозволило б прибрати останні перепони для завершення будівництва газопроводу і його запуску в експлуатацію. Проте голосування зірвала ультраправа «Альтернатива для Німеччини», домігшись підтвердження відсутності кворуму у сесійній залі.</p>
      <p>Зазначимо, що німецька правляча коаліція ХДС/ХСС і СДПН розробила законопроєкт, який має убезпечити газпромівський газопровід «Північний потік-2» від посилених правил оновленої газової директиви ЄС.</p>
      <p>Газова директива, оновлена цього року, зобов'язує виділяти оператора газопроводу, незалежного від компанії, що постачає газ. Таким чином, в результаті її впровадження «Газпром» не зміг би одночасно володіти газопроводом і продавати газ.</p>
      <p>Раніше <a href="https://glavcom.ua/news/ukrajina-zaklikaje-jevroparlament-zupiniti-pivnichniy-potik-2-638665.html">Україна закликала Європарламент зупинити «Північний потік-2»</a>. </p>
      <p>Також нагадаємо, що <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html">Польща наклала величезний штраф на компанію</a>, що будує «Північний потік-2».</p>
      <p>30 жовтня «Північний потік-2» <a href="https://glavcom.ua/news/daniya-dozvolila-rosiyanam-dobuduvati-pivnichniy-potik-2-636464.html">дозволила побудувати Данія</a> — остання країна, дозволу якої Росії бракувало для завершення будівництва трубопроводу.</p>
      <p>У разі запуску «Північного потоку-2» Росія зможе повністю відмовитися від транзиту свого газу через Україну. Цей транзит щороку приносить Україні близько 3 мільярдів доларів доходів. 31 грудня 2019 року закінчується дія контракту між Україною та Росією про транзит газу. Нового контракту держави ще не уклали, а переговори щодо нього, які відбуваються за участю Єврокомісії, є безуспішними.</p>
      <related>
        <a href="https://glavcom.ua/news/ukrajina-zaklikaje-jevroparlament-zupiniti-pivnichniy-potik-2-638665.html"/>
        <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html"/>
        <a href="https://glavcom.ua/economics/finances/budivnictvo-pivnichnogo-potoku-2-zastupnik-glavi-derzhdepu-pidtrimav-ukrajinu-636569.html"/>
      </related>
    </article>
  </body>
</html>