<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/konflikt-zagostrivsya-izrayil-zavdav-novih-udariv-po-gazi-329539_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T17:34:00+00:00"/>
    <meta property="og:title" content="Конфлікт загострюється: Ізраїль завдав нових ударів по Газі"/>
    <meta property="og:description" content="Приводом для ескалації конфлікту стала ліквідація Ізраїлем ватажка Бахи Абу аль-Атти."/>
  </head>
  <body>
    <article>
      <h1>Конфлікт загострюється: Ізраїль завдав нових ударів по Газі</h1>
      <h2>Приводом для ескалації конфлікту стала ліквідація Ізраїлем ватажка Бахи Абу аль-Атти.</h2>
      <address>
        <time datetime="2019-11-13T17:34:00+00:00">13 Nov 2019, 17:34</time>
      </address>
      <p>Бойовики із сектора Газа відновили ракетні обстріли по території Ізраїлю після ліквідації ватажка озброєного угрупування "Ісламський джихад" Бахи Абу аль-Атти. Ізраїль завдав удари по об'єктах терористичного угруповання у відповідь.</p>
      <figure>
        <iframe data-src="https://twitter.com/IDF/status/1194597471676227589?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>У бік Ізраїлю було випущено понад 220 ракет. Більшість з них перехопила ізраїльська система "Залізний купол". Однак є й ті, що влучили в будинки цивільного населення.</p>
      <figure>
        <iframe data-src="https://twitter.com/IDF/status/1194597458988457987?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Упродовж дня Армія оборони Ізраїлю обстрілювала об'єкти, які, як вона вважає, належали "Ісламському джихаду". Під удари потрапив так званий "тунель терору", який, за твердженням ізраїльських військових, "Ісламський джихад" планував використовувати для нападів на мирних жителів в Ізраїлі.</p>
      <p>Представники ООН намагаються врегулювати ситуацію. </p>
      <p>Міжнародна правозахисна організація Amnesty International, у свою чергу, називає суперечливими деякі з повідомлень Армії оборони Ізраїлю.</p>
      <p>"Ми вже визнали наявність суперечливих повідомлень про цю атаку і закликали провести розслідування, щоб встановити факти. Постійна відмова ізраїльської влади надати Amnesty доступ до Гази з 2012 року тільки ускладнює перевірку джерела таких атак", - повідомляє правозахисна організація.</p>
      <figure>
        <iframe data-src="https://twitter.com/amnesty/status/1194612827685838848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Зазначимо, що угрупування "Ісламський джихад" визнане терористичною організацією в Європейському Союзі, Австралії, США та інших країнах. Організація здебільшого фінансується владою Ірану, яка вважає Ізраїль своїм ворогом "номер один".</p>
      <p>У понеділок Ізраїль <b><a href="https://dt.ua/WORLD/izrayil-pid-chas-aviaudaru-vbiv-komanduvacha-islamskim-dzhihadom-329361_.html">завдав ударів по двох точках</a></b>, де перебували ватажки воєнізованого угруповання "Ісламський джихад". Під час штурму сектора Газа були ліквідовані 42-річний ватажок Баха Абу аль-Ата разом зі своєю дружиною.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>