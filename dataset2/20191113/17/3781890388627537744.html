<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741522"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T17:12:00+00:00"/>
    <meta property="og:title" content="&quot;แบร์นาร์โด&quot;ซึมเจอแบนฐานทวิตล้อเมนดี"/>
    <meta property="og:description" content="'แบร์นาร์โด ซิลวา' มิดฟิลด์ แมนฯ ซิตี จืดสนิท หลังโดน เอฟเอ สั่งแบน 1 เกมฐานทวิตล้อเล่น 'แบงฌาแมง เมนดี' กองหลังเพื่อนร่วมทีม"/>
  </head>
  <body>
    <article>
      <h1>"แบร์นาร์โด"ซึมเจอแบนฐานทวิตล้อเมนดี</h1>
      <address>
        <time datetime="2019-11-13T17:12:00+00:00">13 Nov 2019, 17:12</time>
      </address>
      <p>
        <b>"แบร์นาร์โด ซิลวา" มิดฟิลด์ แมนฯ ซิตี จืดสนิท หลังโดน เอฟเอ สั่งแบน 1 เกมฐานทวิตล้อเล่น "แบงฌาแมง เมนดี" กองหลังเพื่อนร่วมทีม</b>
      </p>
      <p>สมาคมฟุตบอลอังกฤษ (เอฟเอ) สั่งลงโทษแบน แบร์นาร์โด ซิลวา มิดฟิลด์ตัวจี๊ดของ แมนเชสเตอร์ ซิตี  จำนวน 1 นัด และปรับเงินอีก 50,000 ปอนด์ หรือ ประมาณ 1.9 ล้านบาท รวมทั้งต้องเข้ารับการอบรมเพื่อปรับพฤติกรรมภายใน 4 เดือน จากกรณีที่เจ้าตัวทวีตล้อเลียน แบงฌาแมง เมนดี แบ๊กซ้ายเพื่อนร่วมทีมแล้ว<br/><br/>ซิลวา ถูกตั้งข้อหาประพฤติไม่เหมาะสมเมื่อเดือนต.ค.ที่ผ่านมา หลังโพสต์รูปเด็กผิวสี ซึ่งเป็นโลโกของขนมยี่ห้อหนึ่งของสเปนคู่รูปของเมนดีสมัยยังเด็กพร้อมใส่แค็ปชันว่า "ทายสิใครเอ่ย?" เมื่อวันที่ 22 ก.ย.ที่ผ่านมา ซึ่ง เอฟเอ มองว่าหมิ่นเหม่จะเป็นการเหยียดผิวถึงแม้เจ้าตัวจะลบทวิตดังกล่าวทิ้งในเวลาต่อมา และ เมนดี ก็ยืนยันว่า เป็นแค่เรื่องล้อเล่นกันระหว่างเพื่อนร่วมทีมแล้วก็ตาม<br/><br/>"แบร์นาร์โด ซิลวา ถูกลงโทษแบนจากการแข่งขันของทีมชุดใหญ่จำนวน 1 นัด ปรับเงิน 50,000 ปอนด์ และต้องเข้ารับการอบรมกับเรา หลังจากยอมรับความผิดในข้อหาละเมิดกฏข้อ E 3 ของเอฟเอแล้ว" แถลงการณ์ ของ เอฟเอ ระบุ.<br/><br/><br/><br/> </p>
    </article>
  </body>
</html>