<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/13/news/nadal_rimonta_medvedev_atp_finals-241029346/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T17:59:00+00:00"/>
    <meta property="og:title" content="Tennis, Atp Finals: rimonta incredibile di Nadal, Medvedev cede sul più bello"/>
    <meta property="og:description" content="Sotto 1-5 nel terzo e decisivo set, lo spagnolo annulla anche un match poi per poi chiudere al tie break. Nell'altra gara del girone Tsitsipas supera"/>
  </head>
  <body>
    <article>
      <h1>Tennis, Atp Finals: rimonta incredibile di Nadal, Medvedev cede sul più bello</h1>
      <h2>Sotto 1-5 nel terzo e decisivo set, lo spagnolo annulla anche un match poi per poi chiudere al tie break. Nell'altra gara del girone Tsitsipas supera Zverev e si qualifica con un turno di anticipo</h2>
      <address><time datetime="2019-11-13T17:59:00+00:00">13 Nov 2019, 17:59</time> by <a rel="author">PAOLO ROSSI</a></address>
      <p><b>LONDRA - </b>- Non si è numeri uno del mondo per caso. E non si vincono neppure 19 Slam per pura fortuna. Rafa Nadal è così, riesce a fare grandi cose anche quando non è al 100% e dimostrare che con lui non si può abbassare la guardia neppure per un colpo. Tutta questa premessa per spiegare, e raccontare, la clamorosa rimonta dello spagnolo ai danni di Daniil Medvedev, il russo che aveva sconfitto nella finale dell'ultimo Slam, agli US Open di New York.<br/><br/>Siamo a Londra, seconda partita delle Atp Finals: per Nadal e Medvedev è una sorta di ultima spiaggia, essendo stati sconfitti all'esordio. Il primo set è molto equilibrato, sebbene sia lo spagnolo quello più sulla difensiva. Ma si difende su una palla break e dunque si arriva al tie-break che però è giocato con spavalderia dal russo che si impone con autorevolezza dopo 53 minuti di gioco. Alla ripresa del match è il russo a distrarsi: grande errore. Nadal gli prende un servizio e s'invola verso il set, che ottiene dopo altri 40 minuti.<br/><br/>Tutti quindi a immaginare il dominio di Rafa nell'ultimo set, e invece spunta un esplosivo Medvedev che non sbaglia più una palla: 4-0 e match ipotecato. Nadal cerca una reazione, ma si arriva sull'1-5. Sembra fatta, ed è questo l'errore di valutazione. L'orgoglio del maiorchino, la sua incredibile caparbietà agonistica hanno lentamente la meglio sul russo che pensava di aver già svoltato. Medvedev si ritrova perfino 5-6 0-30, prima dell'ultimo sussulto che lo porta al tie-break. Ma se non sei riuscito ad avere la meglio su Nadal con un doppio break di vantaggio, non puoi pensare di batterlo in un tie-break alla pari. Vince dunque Nadal, dopo altri 70' di battaglia per un totale di 2 ore e 46 minuti. Il suo Masters è ancora vivo, ma dovrà vincerne ancora una, contro Tsitsipas venerdì.<br/><br/>Proprio Stefanos Tsitsipas, dopo Daniil Medvedev, batte anche Alexander Zverev e conquista un posto nelle semifinali. Il greco si impone per 6-3 6-2 e a prescindere dall'esito dell'ultimo incontro con Nadal si garantisce uno dei primi due posti del Gruppo Agassi.<br/><br/><br/><br/><br/> </p>
    </article>
  </body>
</html>