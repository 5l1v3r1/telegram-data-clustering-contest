<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f654edd8f429c8ae/dungaciu-viitorul-guvern-al-republicii-moldova-nu-va-mai-avea-nicio-legitimitate-sa-se-erijeze-intr-un-guvern-proeuropean.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T17:35:08+00:00"/>
    <meta property="og:title" content="Dungaciu: Viitorul guvern al Republicii Moldova nu va mai avea nicio legitimitate să se erijeze într-un guvern proeuropean"/>
    <meta property="og:description" content="Viitorul executiv al Republicii Moldova „nu va mai avea nicio legitimitate să se erijeze într-un guvern proeuropean”, afirmă politologul român Dan Dungaciu, directorul Institutului de Științe Politice și Relații Internaționale al Academiei Române.El consideră că Guvernul condus de Maia Sandu, care a căzut în urma unei moțiuni de cenzură era unul „contra naturii”, dar „mai păstra anumite aparenţe, apropo de apropierea de Uniunea Europeană”."/>
  </head>
  <body>
    <article>
      <h1>Dungaciu: Viitorul guvern al Republicii Moldova nu va mai avea nicio legitimitate să se erijeze într-un guvern proeuropean</h1>
      <address><time datetime="2019-11-13T17:35:08+00:00">13 Nov 2019, 17:35</time> by <a rel="author">Jurnal.md</a></address>
      <p>
        <b>Viitorul executiv al Republicii Moldova „nu va mai avea nicio legitimitate să se erijeze într-un guvern proeuropean”, afirmă politologul român Dan Dungaciu, directorul Institutului de Științe Politice și Relații Internaționale al Academiei Române.</b>
      </p>
      <p>
        <b>El consideră că Guvernul condus de Maia Sandu, care a căzut în urma unei moțiuni de cenzură era unul „contra naturii”, dar „mai păstra anumite aparenţe, apropo de apropierea de Uniunea Europeană”.</b>
      </p>
      <p>„Problema de fond este că guvernul care va fi configurat, probabil din cei care au dat jos Guvernul Maia Sandu, chiar dacă va pretinde altceva, nu va mai avea nicio legitimitate să se erijeze într-un guvern proeuropean. Dacă vom asista la un guvern de tip PSRM – PDM, deci socialiştii şi democraţii, democraţii din fostul partid al domnului Plahotniuc, plecat acum din ţară, vom avea reiterarea situaţiei de dinainte de parlamentare, adică binomul Plahotniuc – Dodon într-o altă interpretare, dacă vreţi, în care rolul de mascul Alfa nu mai este al domnului Plahotniuc ci al domnului Dodon, iar în rolul domnului Plahotniuc joacă domnul Filip, preşedintele Partidului Democrat, după plecarea lui Plahotniuc”, a declarat Dungaciu, într-un interviu pentru Agerpres.</p>
      <p>Pe scurt, afirmă Dan Dungaciu, noul guvern va fi, „de fapt, aceeaşi Mărie cu altă pălărie, doar că de data aceasta nici în acest caz aparenţele proeuropene nu pot să fie credibile”.</p>
      <p>„Va fi un guvern care se va îndepărta de orice discurs, nu vorbesc de aspiraţie europeană, să nu mai vorbesc de pro-românească”, este de părere el.</p>
      <p>Dungaciu spune că, din perspectiva Maiei Sandu, moţiunea de cenzură „este o înfrângere politică ce echivalează cu o victorie”. „Doamna Maia Sandu a ieşit întărită din această bătălie. Dânsa este un politician care stă pe picioarele mai puternice ale unei legitimităţi pe care a reconfirmat-o”, a precizat el.</p>
    </article>
  </body>
</html>