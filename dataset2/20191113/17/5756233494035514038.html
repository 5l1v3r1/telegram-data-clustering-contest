<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621397/%D8%A7%D8%AF%D8%B9%D8%A7%DB%8C%DB%8C-%D8%AC%D9%86%D8%AC%D8%A7%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D8%B9%D9%84%DB%8C-%D8%B1%D8%B6%D9%88%D8%A7%D9%86%DB%8C-%D8%AE%D8%A8%D8%B1%D9%86%DA%AF%D8%A7%D8%B1-%DB%B2%DB%B0%DB%B3%DB%B0-%DB%8C%D8%A7-%D8%A7%D9%88-%D9%85%D8%A7%D9%85%D9%88%D8%B1-%D8%A7%D9%85%D9%86%DB%8C%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T17:44:00+00:00"/>
    <meta property="og:title" content="ادعایی جنجالی درباره علی رضوانی، خبرنگار ۲۰:۳۰ یا او مامور امنیتی؟"/>
    <meta property="og:description" content="علی رضوانی، خبرنگار بخش خبری ۲۰:۳۰ است که در مستند «مظنونین همیشگی» با یک کارشناس مسائل امنیتی مصاحبه می‌کند."/>
  </head>
  <body>
    <article>
      <h1>ادعایی جنجالی درباره علی رضوانی، خبرنگار ۲۰:۳۰ یا او مامور امنیتی؟</h1>
      <address>
        <time datetime="2019-11-13T17:44:00+00:00">13 Nov 2019, 17:44</time>
      </address>
      <p>
        <i>علی رضوانی، خبرنگار بخش خبری ۲۰:۳۰ است که در مستند «مظنونین همیشگی» با یک کارشناس مسائل امنیتی مصاحبه می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی پخش چند دقیقه از مستند «مظنونین همیشگی» از صداوسیما که درباره فعالیت بازداشت‌شدگان محیط زیستی و مرحوم کاووس سید امامی است، شبکه فارسی زبان ایران اینترنشنال به نقل از فرزند سید امامی ادعایی را درباره گزارشگر این برنامه مطرح کرده است.</p>
      <p>این رسانه به نقل از رامین سیدامامی مدعی شد: گزارشگر این مستند یک بازجو بوده است!</p>
      <p>علی رضوانی، خبرنگار بخش خبری ۲۰:۳۰ است که در مستند «مظنونین همیشگی» با یک کارشناس مسائل امنیتی مصاحبه می‌کند.</p>
      <p>
        <b>علی رضوانی کیست؟</b>
      </p>
      <p>خبرگزاری مهر نوشته است: علی رضوانی در محله چیذر تهران به دنیا آمده است. وی زمانی که ۲۰ سال داشت به اصرار خواهرش که از کارمندان صدا و سیما است، در دوره‌های خبری صدا و سیما ثبت نام می‌کند؛ وی پس از شرکت در آزمون و نیز بعد از گذراندن دوره‌های آموزشی توانست جذب سازمان شود و به عنوان خبرنگار فعالیت کند. خودش در این مورد می‌گوید در باشگاه خبرنگاران یک دوره دیگر هم گذراندم، ابتدا برنامه‌ای و سپس قراردادی با تلویزیون همکاری کردیم. ​ علی رضوانی قبل از حضور در حرفه خبرنگاری کونگ فو کار بوده است، تا جایی که به تیم ملی هم دعوت شده بود، اما ترجیح داد به دنبال علاقه اش برود.<br/><br/>علی رضوانی و رابطه با فوتبالیست‌ها</p>
      <p>رضوانی می‌گوید که فوتبالیست‌ها هیچ رابطه خوبی با او و خارج از گود ندارند، اما رشته‌های مدال آور و مظلوم خیلی دوستش دارند. دلیل این موضوع هم شاید کاسه صبرشان باشد. «فوتبالیست‌های ما یک اخلاقی دارند. فکر می‌کنند توی رفاقت اصلا نباید از آن‌ها انتقاد کنی. اما اگر شما خارج از گود را ببینید می‌فهمید تابه حال پای همه فدراسیون‌ها به این برنامه بازشده.»، اما با جنبه‌ترین مسئولی که همیشه بخشی از آیتم خارج از گود است یک فوتبالی است: بی شک علی کفاشیان با جنبه‌ترین فرد ورزش ماست.<br/><br/>خارج از گود برای رضوانی بی دردسر هم نبوده جدا از اینکه در خیابان «۲۰:۳۰» صدایش می‌زنند. تا به حال کلی هم تهدید شده است: «یک بار درباره حضور یک خواننده غیرمجاز زیرزمینی در تمرین پرسپولیس گزارشی تهیه کردم که بعد از آن حسابی با دردسر روبرو شدم. شماره مرا در صفحه اینستاگرام گذاشتند. بعد شاید دقیقه‌ای ۱۰ هزار پیام برایم می‌فرستادند و فحش می‌دادند.<br/><br/>آنقدر که مجبور شدم شماره تلگرامم را عوض کنم. یک بار هم درباره هتل آنتالیای پرسپولیس صحبت کردم که خیلی به پرسپولیسی‌ها برخورده بود. بعد از آن گزارش شیشه سمت شاگرد ماشینم که در پارکینگ اداره بود را شکستند. رویش هم یک نامه گذاشتندکه نوشته بود: «دیگه به پرسپولیس گیر نده وگرنه دفعه بعد این بلا سرخودت میاد.» من هم چند روز با ترس و لرز راه می‌رفتم و رانندگی می‌کردم.</p>
      <p>دوماه مانده به المپیک ۲۰۱۲ یک رستورانی رفته بودم سمت درکه، یک نفر جلو آمد و گفت آقا یک سوژه برایت دارم عالی. گفتم چی؟ گفت دوتا از ورزشکارهای المپیکی شانس اول مدال آن گوشه چه قلیونی می کشند. من هم پاشدم و رفتم سروقتشان و گفتم آقا سلام علیکم. تا من را دیدند داشتند قبض روح می شدند. (خنده) ولی خب جایی هم نقل نکردم. چندی پیش تصادف وحشتناکی برای علی رضوانی اتفاق افتاد که منجر به بستری شدنش شد.</p>
      <slideshow>
        <figure>
          <img src="https://aftabnews.ir/files/fa/news_albums/621397/9008/resized/resized_358982_101.jpg"/>
        </figure>
        <figure>
          <img src="https://aftabnews.ir/files/fa/news_albums/621397/9008/resized/resized_358983_845.jpg"/>
        </figure>
        <figure>
          <img src="https://aftabnews.ir/files/fa/news_albums/621397/9008/resized/resized_358984_324.jpg"/>
        </figure>
        <figure>
          <img src="https://aftabnews.ir/files/fa/news_albums/621397/9008/resized/resized_358985_595.jpg"/>
        </figure>
      </slideshow>
    </article>
  </body>
</html>