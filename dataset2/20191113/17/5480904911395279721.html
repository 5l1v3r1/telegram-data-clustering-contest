<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-kongresu-usa-zacalo-verejne-slyseni-v-trumpove-ukrajinske-kauze/1820664?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T17:04:00+00:00"/>
    <meta property="og:title" content="V Kongresu USA začalo veřejné slyšení v Trumpově ukrajinské kauze"/>
    <meta property="og:description" content="Washington - Sněmovna reprezentantů amerického Kongresu dnes zahájila sérii veřejných slyšení v ukrajinské kauze prezidenta Donalda Trumpa, která může vést k podání ústavní žaloby na šéfa Bílého domu. Ve výboru pro kontrolu zpravodajských služeb dnes jako první vypovídali americký chargé d'affaires v Kyjevě William Taylor a náměstek ministra zahraničí George Kent."/>
  </head>
  <body>
    <article>
      <h1>V Kongresu USA začalo veřejné slyšení v Trumpově ukrajinské kauze</h1>
      <address><time datetime="2019-11-13T17:04:00+00:00">13 Nov 2019, 17:04</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Sněmovna reprezentantů amerického Kongresu dnes zahájila sérii veřejných slyšení v ukrajinské kauze prezidenta Donalda Trumpa, která může vést k podání ústavní žaloby na šéfa Bílého domu. Ve výboru pro kontrolu zpravodajských služeb dnes jako první vypovídali americký chargé d'affaires v Kyjevě William Taylor a náměstek ministra zahraničí George Kent.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573661893_P201911130918101.jpg"/>
        </figure>
        <figure>
          <img src="https://i3.cn.cz/6/1573661925_P201911130918701.jpg"/>
        </figure>
        <figure>
          <img src="https://i3.cn.cz/6/1573661943_P201911130919401.jpg"/>
        </figure>
        <figure>
          <img src="https://i3.cn.cz/6/1573661961_P201911130919601.jpg"/>
        </figure>
      </slideshow>
      <p>Slyšení přenášely americké celostátní televize a výslech Taylora a Kenta bylo možné sledovat i na sociálních sítích. Zatímco republikánský prezident jakékoli provinění popírá, podle amerických liberálních médií a demokratické opozice jde o historickou událost, o níž se bude psát v učebnicích dějepisu, uvedla agentura AP.</p>
      <p>Vyšetřování se soustřeďuje na telefonický rozhovor Trumpa s ukrajinským prezidentem Volodymyrem Zelenským z konce července, v němž šéf Bílého domu vyzýval Ukrajinu k vyšetřování bývalého viceprezidenta Joea Bidena, který se podle očekávání příští rok Trumpovi postaví v prezidentských volbách.</p>
      <p>Biden měl podle Trumpa v roce 2016 v Kyjevě intervenovat ve prospěch svého syna Huntera podezřelého tehdy z korupce a hrozil údajně zastavením americké vojenské pomoci. Ukrajinští vyšetřovatelé žádné důkazy proti Hunteru Bidenovi nenašli. Podle demokratů prezident žádostí o obnovu vyšetřování tlačil na Kyjev s cílem pošpinit Bidena staršího a využít služeb cizího státu ke svému znovuzvolení.</p>
      <p>Taylor ve své výpovědi potvrdil dřívější prohlášení, že byl znepokojen očividnou snahou prezidenta a jeho spolupracovníků přinutit Ukrajinu k otevření kauzy Bidenova syna, od níž si Trump sliboval politický prospěch. Americký diplomat se odvolal na sdělení jednoho ze svých podřízených, který v červenci naslouchal rozhovoru Trumpa s jeho spojencem a bývalým volebním sponzorem, stálým zástupcem USA při Evropské unii Gordonem Sondlandem.</p>
      <p>Sondland prý Trumpovi řekl, že Kyjev je při vyšetřování Bidena ochoten spolupracovat. Prohlásil rovněž, že Trumpovi a jeho advokátu Rudymu Giulianimu jde víc o údajné prohřešky prezidentova volebního soka Bidena než o samotnou Ukrajinu. "Co víc si zasluhuje impeachment než toto?" položil pak řečnickou otázku předseda výboru pro kontrolu zpravodajských služeb Adam Schiff.</p>
      <p>Taylor i Kent shodně prohlásili, že vojenská pomoc Ukrajině, jejíž vyplácení Trump bez konzultace s Kongresem zadržel, byla nástrojem nátlaku na Kyjev. "Nevěřím, že by Spojené státy měly žádat cizí země, aby se zapojily do selektivního, politicky motivovaného vyšetřování nebo postihu lidí, kteří se nelíbí lidem u moci (v USA). Takové akce podkopávají vládu práva v jakékoli zemi," řekl Kent, který na ministerstvu zahraničí řídí ukrajinský a východoevropský odbor.</p>
      <p>Kent se opřel do Trumpova advokáta Giulianiho, který podle demokratů prosazoval "paralelní" politiku Bílého domu vůči Ukrajině mimo oficiální kanály ministerstva zahraničí. Proti bývalé velvyslankyni Marii Yovanovitchové, která se podobnému postupu bránila a Trump ji odvolal, rozpoutal Giuliani podle Kenta "kampaň plnou lží".</p>
      <p>Slyšení podle agentury Reuters sledovaly v televizi desítky milionů Američanů a přímo v Kongresu davy novinářů. Sám Trump dnes na dotazy žurnalistů poznamenal, že nemá čas se na podobné věci dívat. Bílý dům nicméně zveřejnil propagační video, na němž prezident označil tažení za své odvolání za "největší podvod v dějinách americké politiky". Občanům sdělil, že demokraté "se snaží mě zastavit, protože za vás bojuji. Nikdy nedovolím, aby se to stalo". Na twitteru pak prezident napsal, že demokraté "zneužili impeachment jako politický obušek" proti jeho osobě.</p>
      <p>Podmínky takzvaného impeachmentu, který je politickým a nikoli právním nástrojem, americká ústava přesně nevymezuje. Stanoví ovšem, že po debatách ve Sněmovně reprezentantů je konečné rozhodnutí na Senátu, kde mají nyní republikáni většinu. Prezidentovo odvolání je za těchto okolností nepravděpodobné, podle médií jde spíše o součást politického boje před prezidentskými volbami v roce 2020.</p>
      <p>Zpravodajský výbor Sněmovny reprezentantů bude mít v příštích dnech na programu další veřejná slyšení, v pátek před poslance a televizní kamery předstoupí bývalá americká velvyslankyně v Kyjevě Yovanovitchová. Příští týden přijde na řadu dalších osm vysokých vládních úředníků a diplomatů.</p>
    </article>
  </body>
</html>