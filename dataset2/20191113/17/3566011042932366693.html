<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547154.html/%D8%B1%D8%B3%D8%A7%D9%84%D8%AA-%D9%85%D9%87%D9%85-%D9%BE%D8%B1%D8%B3-%D8%AA%DB%8C-%D9%88%DB%8C-%D8%AF%D8%B1-%D8%B9%D8%B5%D8%B1-%D9%85%D8%AF%DB%8C%D8%B1%DB%8C%D8%AA-%D8%A7%D8%B7%D9%84%D8%A7%D8%B9%D8%A7%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T17:05:00+00:00"/>
    <meta property="og:title" content="رسالت مهم پرس تی وی در عصر مدیریت اطلاعات"/>
    <meta property="og:description" content="نظرات متفاوتی برای کارویژه و چیستی شبکه های خبری در دنیای امروز وجود دارد که سلسله ای از مزیت ها، تهدیدها، نحوه عملکرد و رقابت رسانه ای تا استفاده از ظرفیت های مغفول مانده را در برمی گیرد."/>
  </head>
  <body>
    <article>
      <h1>رسالت مهم پرس تی وی در عصر مدیریت اطلاعات</h1>
      <h2>معاون وزیر کشور بررسی کرد:</h2>
      <address>
        <time datetime="2019-11-13T17:05:00+00:00">13 Nov 2019, 17:05</time>
      </address>
      <p>نظرات متفاوتی برای کارویژه و چیستی شبکه های خبری در دنیای امروز وجود دارد که سلسله ای از مزیت ها، تهدیدها، نحوه عملکرد و رقابت رسانه ای تا استفاده از ظرفیت های مغفول مانده را در برمی گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدی جمالی نژاد که در رشته های مختلفی تحصیل کرده و بدون آنکه وارد رقابت های سیاسی شود اکنون با عنوان معاون وزیر کشور خدمت می کند  دقیقا نگاهی به همه ظرفیت های غیر سیاسی یک شبکه خبری بین المللی را توضیح می دهد.گفتگوی ما با معاون عمران و توسعه امور شهری و روستایی وزیر کشور را می خوانیخوانید: </p>
      <p>فعالیت پرس تی وی را در میان شبکه های بین المللی خبری دیگر کشورها چگونه ارزیابی می کنید؟    پیشرفت شگرف فناوری ارتباطات و رسانه های جمعی در سال های اخیر در ارتباطات دگرگونی هایی ایجاد و ملت های مختلف را به هم نزدیکتر کرده است. همچنین نقش رسانه ها در حل بحران های اقتصادی و کمک به توسعه کشورها و جوامع، همانند نقشی است که آنها در سیاست ایفا می کنند.   با گسترش شبکه های مجازی و حرکت جهان بسوی هویت بصری، نقش رسانه ها نیز پر رنگ تر و  با اهمیت تر شده است. در حال حاضر دیپلماسی رسانه ای، بخش قابل توجهی از دیپلماسی عمومی کشورها را به خود اختصاص داده و شعاع انتشار مطالب رسانه هایی همچون پرس تی وی حد و مرزی نمی شناسد.   متاسفانه بسیاری از مسائل کشور با دیدی منفی توسط رسانه‌های بیگانه در اختیار مخاطبان قرار می‌گیرد که پرداختن پرس تی وی به آنها با تولید محتوایی مناسب و جذاب می‌تواند توطئه ها را خنثی و جذب  مخاطب  را بیشتر کند. از این رو پرس تی وی یک وظیفه و رسالت مهم بر دوش دارد.   ابعاد این رسالت را چگونه تعریف می کنید؟   معتقدم که پرس تی وی باید از بُعد تجهیزات و فناوری های روز تقویت شود تا با چابکی بتواند صدای خود را به دورترین نقاط دنیا برساند زیرا «حاصل درهم آمیختن فرهنگ و علوم انسانی با فناوری، چیزی است که قلب‌ها را تسخیر می کند.» همچنین تا می‌توانیم باید محتوای جذاب تولید کنیم چون «اگر محتوا تولید نمی کنید،وجود خارجی ندارید» بنابراین باید پرداختن به سوژه‌های روز دنیا، مطالعات تطبیقی و تفسیر واقعی آن در دستور کار قرار باشد.   همچنین راه اندازی شبکه توسعه تجارت و صادرات در همه ساختارهای رسانه ای  البته به صورت همسو با هم و تحت مدیریت یکپارچه با پرچم شبکه پرس تیوی بسیار مهم است که در جنگ اقتصادی می تواند اتاق فکر برای این میدان مبارزه باشد.   چه کارویژه ای برای دیپلماسی رسانه ای در جهان دیده می شود؟    الگوهای قدیمی دربارۀ رقابت  میان کشورها در آنچه به «عصر اطلاعات » مشهور بود منسوخ شده زیرا دیگر در عصر اطلاعات نیستیم، بلکه در «عصر مدیریت اطلاعات» به سر می بریم بر این اساس در واقع رسانه ها، خبرنگاران و بطور کلی فعالان این عرصه اصلی ترین کسانی هستند که می توانند با پردازش داده ها (دارایی های جدید) فضایی ایجاد کنند که در نهایت به توسعه اقتصادی کشور یاری رساند که در نتیجه زمان عبور از بحران های اقتصادی کوتاه شود. امروزه فعالیت رسانه های برون مرزی در هر کشوری با توجه به نوع مخاطبی که انتخاب می کند به حوزه گردشگری و صنایع وابسته به آن مرتبط می شود.   برخی رسانه ها به‌ صورت تخصصی بخش‌هایی از برنامه های خود را به معرفی جاذبه‌های مختلف گردشگری در ابعاد محلی، ملی و جهانی، همچنین نقدها و پیشنهاد‌های مربوط به آن اختصاص می‌دهند. بعضی نیز با انتشار اخبار، تهیه مستند و تبلیغات، به معرفی مناطق و اماکن گردشگری، برجسته‌سازی توانمندی‌ها و معرفی ظرفیت های هر منطقه به ویژه معرفی نقاط بکر، دیدنی، تاریخی و جاذبه‌های فرهنگی و معنوی می پردازند.در یک نقطه جغرافیایی، رونق گردشگری و به دنبال آن، اشتغال در صنعتی پاک را دنبال می کند.   به نظر شما پرس تی وی چه اهدافی را باید به منظور علاقه مند کردن مردم کشورهای دیگر برا ی آشنایی با فرهنگ ایران در دستور کار خود قرار دهد؟   آگاهی بخشی به مردم جهان، ایجاد انگیزه و افزایش تمایل آنها برای آشنایی با ایران، تشویق به انجام سفر به  کشورمان،اهدافی است که پرس تی وی می تواند دنبال نماید که همه با رویکرد تأثیرگذاری مثبت و افزایش تقاضا باید انجام شود.    تاثیر گذاری بر مخاطب، تنها بخشی از مراحلی است که در چرخه اصلی باید دنبال شود و بخش دیگر آن مواجهه مخاطب با واقعیت پیامی است که وی را به انجام سفر و استفاده از خدمات گردشگری مشتاق می کند.   یقیناً انعکاس بازتاب‌های سفر در شبکه‌های ماهواره ای مثل پرس تی وی می‌تواند در جهت ارزیابی نظرات متفاوت گردشگران حائز اهمیت باشد.   در سخنان شما  تاکید خاصی بر تقویت گردشگری دیده می شود، چرا یکی از ماموریت های مهم پرس تی وی را معرفی  گردشگری ایران به جهان می دانید؟    بی شک شبکه پرس تی وی با تولید محتوای رسانه‌ای اثربخش می تواند بر گردشگری که این روزها به‌عنوان یک صنعت شناخته می‌شود تأثیرمثبت زیادی داشته باشد و نگاه تخصصی همراه با برنامه محوری از منظر رسانه به رشد و بالندگی این صنعت در  ایران منجر خواهد شد. روندی که در توسعه پایدار یک منطقه نقش بسزایی می گذارد.   بعد از خودروسازی این صنعت توریسم است که به عنوان دومین صنعت در جهان مطرح شده و پیش بینی می شود تا آینده ای نزدیک مقام اول را به خود اختصاص دهد. صنعتی تمیز و بدون دود که در جوار آن صنایع دیگری  مثل راه آهن،  هواپیمایی، اتومبیل سازی ... توسعه راه ها و غیره به اجبار باید شکوفا شود.   با این حساب نقش پرس تی وی در توسعه گردشگری چیست؟   بدیهی است کشورهایی می توانند بیشترین بهره را از دیپلماسی رسانه ای در گردشگری شهری و روستائی ببرند که اولاً صاحب رسانه های فراملی باشند و ثانیاً از دانش و تخصص لازم در عرصه فعالیت های رسانه ای برخوردار باشند.    تمرکز بر مقوله گردشگری و تأثیرات اقتصادی که بر روی کسب و‌ کار مردم شهرها و روستاها دارد و به دنبال آن تأثیرات اجتماعی و فرهنگی این صنعت، می‌تواند برای ساکنین یک منطقه جغرافیایی که پتانسیل‌های گردشگری لازم را در این خصوص دارند ارزشمند باشند. این فرصتی است که باید به‌خوبی از آن بهره برد. البته لازم است که در کنار بهره‌برداری اقتصادی به چگونگی تأثیرگذاری فرهنگی، اجتماعی نیز در این حوزه اندیشید.   یک شبکه تلویزیونی چه تاثیری می تواند بر صنعت توریسم داشته باشد که سایر رسانه ها نمی توانند انجام دهند؟    در مطالعه ای از کارکنان آژانس‌های گردشگری نظرخواهی شده بود که 53 درصد آنان موثرترین رسانه در مقوله گردشگری را تلویزیون دانستند. دلیل این امر درگیر شدن همه حواس انسان توسط تلویزیون است. کارکنان آژانس های گردشگری تلویزیون را در منعکس کردن اخلاق مناسب میزبان در برخورد با گردشگران و توسعه گردشگری مناسب ارزیابی کرده بودند.   چه پیشنهادی برای افزایش مخاطبان پرس تی وی دارید؟   لازم است از قدرت جادویی  و بی نظیر ِهنر و رسانه  در همه ابعاد به عنوان یکی از تاثیر‌گذارترین شیوه‌های جذب مخاطب جهت توسعه پایدار همه نسل ها بهره مند شویم. تقویت ارتباطات میان فرهنگی، بین ایران و سایر کشورها از دیگر راهکارهای جذب مخاطب بیشتر توسط شبکه‌های برون مرزی امری اجتناب ناپذیر است.                                                                                                                                                                                                                           ایجاد تکثر فکری ( راه اندازی ِسیستم مدیریت نخبگان) با استفاده از  خردِ کارشناسان ِرسانه ایی کشورهای مختلف به منظور جذب مخاطبان خارج از کشور راهکار مهم دیگر است، همچنین استفاده از ظرفیت شبکه‌های اجتماعی در برنامه‌های تلویزیونی و بالعکس. چرا که بی توجهی به این موج رسانه ا ی و نوع ارتباطش با تلویزیون خسرانی است که لطمه خود را عمیقا وارد می کند.      </p>
    </article>
  </body>
</html>