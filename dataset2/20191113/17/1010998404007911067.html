<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/greta-tunberg-otplava-ot-sasht-za-evropa-s-katamaran.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T17:31:00+00:00"/>
    <meta property="og:title" content="Грета Тунберг отплава от САЩ за Европа с катамаран"/>
    <meta property="og:description" content="Тя е в компанията на австралийските влогъри Райли Уайтлъм и Илейна Караузу, както и на британската мореплавателка Ники Хендерсън"/>
  </head>
  <body>
    <article>
      <h1>Грета Тунберг отплава от САЩ за Европа с катамаран</h1>
      <h2>Тя е в компанията на австралийските влогъри Райли Уайтлъм и Илейна Караузу, както и на британската мореплавателка Ники Хендерсън</h2>
      <address>
        <time datetime="2019-11-13T17:31:00+00:00">13 Nov 2019, 17:31</time>
      </address>
      <figure>
        <video src="https://vid.btv.bg/btvnews/2019/11/13/Greta_1573680342-1.mp4"/>
      </figure>
      <p>Шведската екоактивистка Грета Тунберг отплава днес от САЩ за Европа с катамаран, за да присъства на международната конференция за климата в Мадрид през декември, предадоха световните агенции.</p>
      <p>С голяма раница на гръб и шапка на главата, Грета се качи с баща си Сванте на катамарана "Вагабонд" - собственост на млада австралийска двойка, живееща на борда със своето 11-месечно момченце.</p>
      <p>"Искам да благодаря на всички хора, които срещнах в Северна Америка, за невероятното им гостоприемство", написа активистката, след като отпътува.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022418.jpg"/>
        <figcaption>Снимка: Reuters</figcaption>
      </figure>
      <p>След като на 1 ноември поиска помощ чрез социалните мрежи да се придвижи по море до испанската столица, Грета съобщи в "Туитър", че й е предложено да пътува с катамарана "Вагабонд".</p>
      <p>Сега тя е в компанията на австралийските влогъри Райли Уайтлъм и Илейна Караузу, както и на британската мореплавателка Ники Хендерсън, присъединила се към екипажа за пътуването. Влогърите документират околосветското си пътешествие, за да привлекат внимание върху важността на океаните.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022419.jpg"/>
        <figcaption>Снимка: Reuters</figcaption>
      </figure>
      <p>Четиринайсетметровият катамаран тръгна от Хемптън, щата Вирджиния, за Португалия, като се очаква да измине над 5500 км. Според Ники Хендерсън плаването ще продължи най-малко две седмици.</p>
      <p>Грета Тунберг прекоси Атлантическия океан до САЩ през август, за да участва в прояви, посветени на климата в Северна Америка. След това тя планираше да стигне по суша до Чили, където щеше да се състои международната конференция за климата. Поради протестите в Чили обаче, страната се отказа от домакинството на форума и Испания предложи тя да го организира.</p>
      <p>В Северна Америка Грета произнесе пламенни речи в ООН и на митинги – от щатите Калифорния до Колорадо и Северна Каролина.</p>
      <p>Преди отпътуването за Европа в интервю за АФП тя описа 11-те седмици в Северна Америка като добре прекарани и изпълнени с полезни събития.</p>
      <p>По време на пребиваването си Грета се срещна и с бившия президент Барак Обама. На въпрос на АФП какво е научила от него, тя отвърна: "Всичко зависи от начина, по който се дефинира глагола "научавам".</p>
      <p>За президентите и премиерите, с които тя се срещна в ООН, Грета каза, че те искали да си правят селфи с нея и с други активисти, защото искали да изглеждат в добра светлина редом до тях.</p>
      <p>Грета упрекна дори страните, ангажирали се с постигането на въглероден неутралитет до 2050 г., че не правят достатъчно в борбата срещу климатичните промени и спомена конкретно Великобритания и Нова Зеландия.</p>
      <p>Младата шведка изрази и възхищение към младежите, които "живеят на екологичната фронтова линия" – от Ню Йорк през Вашингтон, Монреал, американския Среден запад и Лос Анджелис до Ванкувър.</p>
      <p>За американския президент Доналд Тръмп екоактивистката каза, че отстъплението му по въпросите за околната среда и климата несъмнено е допринесло за каузата, която тя отстоява. Той е "толкова краен и говори толкова крайни неща, че хората в известен смисъл се пробудиха", каза Грета.</p>
      <p>За идната 2020 г. Грета каза, че има планове, ако бъде поканена, да посети места, на които никога не е ходила, най-напред в Азия и разбира се да бъде на срещите на лидерите от цял свят, ако получи покана и за тях.<br/>Конференцията за климата в Мадрид ще се проведе от 2 до 13 декември.</p>
    </article>
  </body>
</html>