<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/cin-de-uygur-turklerinin-tutuldugu-kamp-ve-hapishane-sayisi-yaklasik-500"/>
    <meta property="og:site_name" content="euronews"/>
    <meta property="article:published_time" content="2019-11-13T17:14:23+00:00"/>
    <meta property="og:title" content="Çin’de Uygur Türklerinin tutulduğu kamp ve hapishane sayısı 500 civarı"/>
    <meta property="og:description" content="Çin’in “siyasi eğitim” iddiasıyla kamp ve hapishanelerde gözaltında tuttuğu Uygur Türkleri ve Sincanlı Müslümanların sayısı yaklaşık 1 milyon. Ancak Uygurlu aktivistler bu kamplarının sayısının bilinenden daha fazla olduğunu ve sayının yaklaşık 500 olduğunu ortaya koydu."/>
  </head>
  <body>
    <article>
      <h1>Çin’de Uygur Türklerinin tutulduğu kamp ve hapishane sayısı 500 civarı</h1>
      <address><time datetime="2019-11-13T17:14:23+00:00">13 Nov 2019, 17:14</time> by <a rel="author">Euronews </a></address>
      <p>Çin’in “siyasi eğitim” iddiasıyla kamp ve hapishanelerde gözaltında tuttuğu Uygur Türkleri ve Sincanlı Müslümanların sayısı yaklaşık 1 milyon. Ancak Uygurlu aktivistler kamp ve 'eğitime alınanların' sayısının bilinenden daha fazla olduğunu öne sürdü. Washington merkezli Doğu Türkistan Milli Uyanış Hareketi, Uygurlu Türklerin tutulduğu yaklaşık 500 kamp ve hapishane olduğunu belgelerle ortaya koydu.</p>
      <p>Doğu Türkistan Milli Uyanış Hareketi, çoğunluğu Müslüman olan Sincan bölgesi için bağımsızlık talep ediyor. Hareket, Uygur Türklerinin kültürlerinin değiştirmeye zorlandığı iddia edilen 182 “odaklanma kampı”nın coğrafi koordinatlarını paylaştı. Grup, Google Earth vasıtasıyla 209 şüpheli hapishane ve 74 işçi kampı daha tespit ettiklerini ve bunun ayrıntılarını daha sonra paylaşacaklarını bildirdi.</p>
      <p>Hareketin operasyonlar direktörü Kyle Olbert, bunların büyük ölçüde daha önce tespit edilmeyen kamplar olduğuna dikkat çekerek ortada çok daha büyük sayıların olduğunu söyledi.</p>
      <p>Daha önce Amerikan istihbaratına çalışan ve Doğu Türkistan Milli Uyanış Hareketi’ne danışmanlık yapan Anders Corr tespit ettikleri tesislerin yüzde 40’ının daha önce ortaya çıkarılmadığını bildirdi.</p>
      <ul>
        <li>
          <b>
            <a href="https://tr.euronews.com/2019/10/07/tecavuzu-siradan-aglamak-yasakti-uygur-turk-kadin-cinde-kampta-yasadiklarini-anlatti-video">'Tecavüz sıradan, ağlamak yasaktı': Uygur Türkü kadın Çin'de toplama kampında yaşadıklarını anlattı</a>
          </b>
        </li>
      </ul>
      <h3>Pentagon yaklaşık 3 milyon demişti</h3>
      <p>İnsan hakları örgütleri Çin’in 1 milyondan fazla Uyguru ve diğer etnik Türk Müslümanları gözaltında tuttuğunu tahmin ediyor.</p>
      <p>ABD Savunma Bakanlığı Pentagon’un Asya’dan sorumlu üst düzey yetkilisi Randall Schriver mayıs ayında yaptığı açıklamada bu sayısının 3 milyona yakın olduğunu söylemişti. Bölgede yaklaşık 20 milyon insan bulunduğu hesaba katıldığında bu sayı sıradışı görülüyor.</p>
      <figure>
        <iframe data-src="https://twitter.com/euronewses/status/1194360214721646593" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aktivist ve görgü tanıkları Çin hükümetinin Uygurları ve diğer Müslümanları asimilasyon için işkence yaptığını savunuyor. Olbert Çin’in politikasını “hapsederek soykırım” olarak niteledi. Olbert’e göre Çin her gün 10 bin kişiyi öldürse dünya belki bunu farkedecek ancak herkesi hapsedip doğal yoldan ölmelerini beklerse belki de dünyanın bundan haberi olmayacak.</p>
      <p>Çin ise bu kampları ve iddiaları reddediyor. ABD, Çin’in Uygurlara muamelesini Nazi Almanya’sının odaklanma kamplarına benzetti.</p>
      <ul>
        <li>
          <b>
            <a href="https://tr.euronews.com/2019/11/13/cin-ziyaretinde-sincan-muslumanlariyla-ilgili-susan-fransa-lideri-macrona-hrw-den-tepki?utm_source=news.google.com&amp;utm_campaign=feeds_bcs_topstories&amp;utm_medium=referral">Çin ziyaretinde Sincan Müslümanlarıyla ilgili sessiz kalan Fransa lideri Macron’a HRW'den tepki</a>
          </b>
        </li>
        <li>
          <b>
            <a href="https://tr.euronews.com/2019/10/01/cin-de-3-ay-kampta-tutulan-uygur-turku-yasadiklarini-euronews-e-anlatti-video">Çin'de 3 ay kampta tutulan Uygur Türkü yaşadıklarını Euronews'e anlattı</a>
          </b>
        </li>
      </ul>
    </article>
  </body>
</html>