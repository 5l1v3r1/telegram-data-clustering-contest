<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Financament-Just-Valencia-commemorar-aniversari_0_2343365847.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T17:46:13+00:00"/>
    <meta property="og:title" content="La comissió Per un Finançament Just convoca una cadena humana a València"/>
    <meta property="og:description" content="La protesta pretén &quot;comprometre tots els partits&quot; en la recerca d'una solució aquesta legislatura"/>
  </head>
  <body>
    <article>
      <h1>La comissió Per un Finançament Just convoca una cadena humana a València</h1>
      <h2>La protesta pretén "comprometre tots els partits" en la recerca d'una solució aquesta legislatura</h2>
      <address>
        <time datetime="2019-11-13T17:46:13+00:00">13 Nov 2019, 17:46</time>
      </address>
      <p>La comissió Per un Finançament Just, que integren els sindicats CCOO, UGT, la Confederació Empresarial Valenciana i els partits PSPV, Compromís, Podem i Ciutadans, han convocat per al 22 de novembre una cadena humana per reivindicar una solució a "l'infrafinançament" del País Valencià.</p>
      <p>La mobilització, que s'iniciarà a les 10.30 h, tindrà lloc gairebé dos anys després de la manifestació que el 18 de novembre del 2017 va recórrer el centre de València per reclamar "un finançament just, la condonació del deute històric i unes inversions concordes amb el pes poblacional" del País Valencià.</p>
      <figure>
        <img src="https://www.ara.cat/2017/11/18/politica/Inici-manifestacio-financament-Pais-Valencia_1908419430_48810802_117x66.jpg"/>
      </figure>
      <p>
        <a href="https://www.ara.cat/paisvalencia/manifestacio-financament-aconsegueix-participacio-multitudinaria_0_1908409380.html">Massiva participació a la manifestació per un finançament "just" per als valencians</a>
      </p>
      <p>"Dos anys després, tornem a recordar que aquestes reivindicacions han de ser ateses amb urgència pel pròxim govern espanyol. Amb aquest acte es vol comprometre tots els partits polítics valencians amb representació a les Corts en el fet que vetllen, perquè és una prioritat d'aquesta legislatura", destaca un comunicat emès per la comissió.</p>
      <p>La cadena començarà en la Delegació de govern espanyol a València i es desplegarà fins a les Torres de Serrans, lloc on va finalitzar la manifestació del 2017. La mobilització es tancarà amb la lectura d'un manifest.</p>
    </article>
  </body>
</html>