<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-dnes-oslabovala-vuci-euru-i-dolaru-ceka-na-odhady-hdp/1820672?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T17:23:00+00:00"/>
    <meta property="og:title" content="Koruna dnes oslabovala vůči euru i dolaru, čeká na odhady HDP"/>
    <meta property="og:description" content="gggPraha - Koruna dnes oslabovala. Vůči euru si česká měna pohoršila o osm haléřů, v 17:00 se podle Patria Online obchodovala za 25,59 Kč/EUR. K dolaru klesla o sedm haléřů na 23,25 Kč/USD. Koruna podle analytiků čeká na čtvrteční zveřejnění odhadu HDP, naopak výsledky platební bilance ji neovlivnily. Pražská burza dnes smazala část svých úterních ztrát. Index PX posílil o 0,08 pct. na 1084,96 bodu. Dařilo se hlavně akciím pojišťovny VIG a Avastu."/>
  </head>
  <body>
    <article>
      <h1>Koruna dnes oslabovala vůči euru i dolaru, čeká na odhady HDP</h1>
      <address><time datetime="2019-11-13T17:23:00+00:00">13 Nov 2019, 17:23</time> by <a rel="author" href="http://www.ctk.cz/" target="_blank">ČTK</a></address>
      <p>gggPraha - Koruna dnes oslabovala. Vůči euru si česká měna pohoršila o osm haléřů, v 17:00 se podle Patria Online obchodovala za 25,59 Kč/EUR. K dolaru klesla o sedm haléřů na 23,25 Kč/USD. Koruna podle analytiků čeká na čtvrteční zveřejnění odhadu HDP, naopak výsledky platební bilance ji neovlivnily. Pražská burza dnes smazala část svých úterních ztrát. Index PX posílil o 0,08 pct. na 1084,96 bodu. Dařilo se hlavně akciím pojišťovny VIG a Avastu.</p>
      <p>První odhady HDP za třetí čtvrtletí ve čtvrtek zveřejní český i německý statistický úřad. "Obě čísla jsou velmi intenzívně provázaná, přičemž to české se zpožďuje za německým, které je klíčové a české výsledky se zpožděním pár měsíců ovlivňuje," uvedla ředitelka společnosti Next Finance Markéta Šichtařová.</p>
      <p>Analytici Komerční banky čekají v případě českého HDP zpomalení mezikvartálního tempa na 0,4 procenta z předchozího růstu 0,7 procentah. "Hlavním tahounem růstu bude spotřeba domácností. U investic do fixního kapitálu naopak po poklesech v první polovině roku vidíme šanci na malý nárůst, neboť ekonomická situace se vyvíjela lépe, než se mnohé firmy obávaly," uvedl analytik Michal Brožka.</p>
      <p>Šichtařová upozornila, že koruna v poslední době na domácí makroekonomická čísla reaguje jen zanedbatelně, takže bude v případě zpomalení růstu HDP oslabovat jen uměřeně. "Každopádně mluvíme o oslabení, opačná varianta je málo pravděpodobná," dodala Šichtařová.</p>
      <p>Pražská burza dnes smazala část svých úterních ztrát. Index PX posílil o 0,08 procenta na 1084,96 bodu. Dařilo se hlavně akciím pojišťovny VIG a technologické společnosti Avast. Opačným směrem působila na index především emise Erste bank. Vyplývá to z internetových stránek burzy.</p>
      <p>Ze 12 hlavních titulů pražské burzy, které ovlivňují hodnotu indexu PX, jich dnešní obchodování uzavřelo v plusu pět a další čtyři stagnovaly. "Dařilo se pojišťovně VIG, která posílila o 2,14 procenta na 645 Kč, přestože výnosy dluhopisů klesaly a neobjevila se ani nová kurzotvorná zpráva," uvedl makléř Fio banky Josef Dudek.</p>
      <p>Kromě VIG se dnes na burze dařilo také akciím Avastu či mediální skupiny CME. Cenné papíry softwarové firmy Avast zpevnily o více než půl druhého procenta na 132 Kč. Akcie CME zdražily o 1,19 procenta na 102,40 koruny.</p>
      <p>Naopak v červených číslech uzavřely dnešní burzovní seanci akcie bankovní skupiny Erste a společnosti ČEZ. "Pokles západoevropského bankovního sektoru stáhl Erste Bank dolů o minus 1,09 procenta na 854 Kč," uvedl Dudek. Emise ČEZ zlevnila o 0,39 procenta na 517 Kč za akcii.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,51 | 25,59</li>
        <li>Kč/USD | 23,18 | 23,25</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>