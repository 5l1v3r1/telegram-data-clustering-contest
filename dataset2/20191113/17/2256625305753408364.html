<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158304_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-13T17:20:00+00:00"/>
    <meta property="og:title" content="Любо Ганев: Конфликтът с Данчо Лазаров започна след световното първенство"/>
    <meta property="og:description" content="Вижте какво заяви легендата пред BGvolleyball.com"/>
  </head>
  <body>
    <article>
      <h1>Любо Ганев: Конфликтът с Данчо Лазаров започна след световното първенство</h1>
      <address>
        <time datetime="2019-11-13T17:20:00+00:00">13 Nov 2019, 17:20</time>
      </address>
      <p>Вицепрезидентът на Българската федерация по волейбол Любо Ганев изрази опасенията си, че ще бъде изхвърлен от централата на предстоящото Общо събрание, което е насрочено за 20 декември. Той коментира темата пред <a href="http://bgvolleyball.com/new.php?id=223061&amp;s_id=">BGvolleyball.com</a> и разкри откога назрява конфликтът между него и президента Данчо Лазаров.<br/><br/><b>Г-н Ганев, време ли е за промяна в българския волейбол?</b></p>
      <p>Не знам дали е време за промяна, не съм искал промяна. Аз изказах моите опасения. Последният месец се чувам с волейболни деятели и президенти, които ми казваха, че се подготвя моето изключване от Управителния съвет на федерацията. Когато се обяви решението на УС да се свика Общо събрание, мога да събера две и две и да направя 4. Почувствах, че това е лично срещу мен. Не знам кой и защо го прави. Всъщност целта е ясна. След 5-6 месеца има избор на нов президент и да не може да участва Любо Ганев. Ако някой иска да става президент на федерацията, може да се е разбрал с настоящия президент, да каже: „Любо Ганев винаги е заплаха, дайте да го махнем.“  Аз искам да изляза с високо вдигната глава. Само съм помагал близо 20 години. Вече не помня откога съм в УС. Това ми е била работата. Длъжността вицепрезидент ми е предостатъчна.  Даже заявих през УС, че не искам да се кандидатирам за никакви постове. Достигнаха до мен слухове след регионално събиране на клубове, че се е говорело, че "Любо Ганев бил  мошеник, трябва да се махне, вземал пари от федерацията, по 150 000 лева…" Обаждат ми се клубове как могат да се говорят такива неща. Болно ми е, когато чувам това. Аз не искам да ме хвалят. Аз помагам на българския волейбол. Не искат признателност, не съм казал лоша дума за нито един от УС и за президента. Но не искам и да ме плюете. Ако имате нужда от мен, ползвайте ме. Ако не – добре. Тогава ме питаха, кого визирам. Аз когото визирам, той си знае. Каквото реши мнозинството и ОС на 20 декември, това е. Като решат волейболните клубове,  че нямат нужда от Любо Ганев, аз си тръгвам, пак ще помагам на волейбола, но няма да съм в управата. Нищо не се променя, аз имам бизнес, занимавам се с достатъчно неща и покрай БОК. Винаги ще помагам.  <br/><br/><b>Ясно е, че визирате Данчо Лазаров, кога започна конфликтът между Вас?<br/></b>Конфликтът започна в последните дни на световното първенство.  Имаше много работа покрай организацията. Хората около Данчо Лазаров са започнали да говорят: „Ако Любо дойде, ще уволни всички“. Успяха да го настроят срещу мен. Веднага след световното аз заминах за Аржентина, за младежката Олимпиада. 7-8 дни след края на световното първенство имаше събрание. Там бяха г-н Лазаров, Боре Николов, Деко Григоров, който е дясната ръка на Данчо, Боре Кьосев.  Г-н Лазаров изказа някакъв довод, че аз съм се опитал да го унижа. Казусът е много тривиален. Не искам да го казвам. Ако г-н Лазаров реши, може да го сподели. Тогава говорихме и аз му казах: "Това, което ми казвате, аз дори не мога да го измисля. Аз съм работил за Вас." Но оттогава се чувствам изолиран. Той заяви, че няма да се отказва до април 2021 година. Аз му отговорих: "Ако Вие се откажете, искам да се срещна с клубовете. Да видя, ако реша да се кандидатирам, мога ли да свърша това. Какво очакват клубовете от мен, да седна да говоря с всеки, какъв проблем има, какво иска да се подобри. Да видя аз дали мога да го направя и чак тогава аз да преценя дали да излизам пред  ОС. Не съм ходил да говоря с някой клуб. <br/><br/><b>Имаше ли реакция от страна на федерацията в последните дни?<br/></b>Вчера ми се обади Станислав Николов, трябваше да ходим при министъра да говорим за финансирането за догодина. Минах през офиса, дойде и г-н Лазаров. Говорихме си по темата.  Той ми каза, че не е имал такива намерения. Аз казах на г-н Лазаров: „Аз срещу Вас нямам абсолютно нищо. Аз ви уважавам. И съм го показвал и доказвал години наред. Вярвам Ви.“ Мога още много да помогна, стига да има желание. Чакам да видя какво ще стане на 20 декември. Да видим Дядо Коледа ще докара ли подаръци, няма ли.<br/><br/><b>Имате ли подкрепа от клубовете?<br/></b>Обадиха ми се над 100 човека от понеделник насам, президенти, волейболни деятели, приятели да ме подкрепят. Аз няма да ходя по клубовете да обикалям да ги убедя оставете ме член на УС. Няма такова нещо. Аз съм там да помагам. Ако ОС реши, че Любо Ганев няма място в управата на волейбола, няма никакъв проблем. Аз съм екипен играч. Много пъти дори и да не съм бил съгласен с решенията на УС, след като сме решили нещо, излизам, заставам и пред камери, и пред медии, и защитавам решението. Така разбирам колективния спорт. Не мога да кажа ние го решихме така, ама аз бях против. Не съм се крил. Никога не съм искал признание. Много пъти и моят имидж е страдал, но е в името на волейбола. Аз пари от волейбола не получавам. Ще помагам, защото волейболът ме е изградил като човек, личност и бизнесмен.<br/><br/><b>Може ли да се прави асоциация с футбола? Там също ще има промени.<br/></b>Не мога да правя никаква асоциация. Ако има промени във волейбола, не трябва да ги има от едно нещо, трябва да ги има от цялостното управление. Трябва да се прави нещо за по-добро. Много неща се вършат в нашата федерация. Знаете, че сме една от федерациите е с най-голям бюджет, организираме много мероприятия, всяко едно от тях получава най-висока оценка. Много хора работят. Няма как да го отречем. Аз винаги съм бил човекът, който е искал да намери допълнително финансиране. Правил съм го с желание, а сега се чувствам изолиран. Знам, че това събрание беше направено основно за мен. Ще изчакаме 20 декември.</p>
    </article>
  </body>
</html>