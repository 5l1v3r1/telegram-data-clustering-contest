<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/herjer-i-tyskland/71815481"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T17:41:22+00:00"/>
    <meta property="og:title" content="Herjer i Tyskland"/>
    <meta property="og:description" content="Mats Møller Dæhli er tilbake i landslagsvarmen, og har aldri spilte bedre enn nå, ifølge landslagssjef Lars Lagerbäck. Dæhli kan være i startelleveren mot Færøyene fredag."/>
  </head>
  <body>
    <article>
      <h1>Herjer i Tyskland</h1>
      <h2>Mats Møller Dæhli er tilbake i landslagsvarmen, og har aldri spilte bedre enn nå, ifølge landslagssjef Lars Lagerbäck. Dæhli kan være i startelleveren mot Færøyene fredag.</h2>
      <address><time datetime="2019-11-13T17:41:22+00:00">13 Nov 2019, 17:41</time> by <a rel="author">Fredrik Stuve</a></address>
      <p>Etter å ha vært utelatt fra de to siste landslagstroppene var Mats Møller Dæhli tilbake blant Lars Lagerbäcks utvalgte menn til landskampene mot Færøyene og Malta.</p>
      <p>
        <b>Den tidligere Molde-spilleren har startet sesongen i St. Pauli på imponerende vis, og står med ett mål og sju målgivende pasninger på 13 kamper så langt denne sesongen.</b>
      </p>
      <p>Med Martin Ødegaard ute og <a href="https://www.dagbladet.no/sport/skadet-moi-usikker/71814991">Moi Elyounoussi usikker</a> med en vond fot er det en åpning på den ene kanten for det norske landslaget i de to oppgjørene.</p>
      <p>
        <b>Det gjør Møller Dæhli til en svært aktuell mann til å starte mot Færøyene fredag, bekreftet Lagerbäck på onsdagens pressekonferanse. Den svenske landslagssjefen er imponert over det han har sett av Møller Dæhli så langt denne sesongen.</b>
      </p>
      <p>- Jeg tror spillestilen i St. Pauli passer han veldig godt. Han har vært mye bedre for klubblaget i år enn han har vært tidligere under min periode som landslagssjef, sier Lagerbäck.</p>
      <p>- Det er jo hyggelig å høre, det er fint at han synes det. Jeg har spilt mange gode kamper til nå i år, selv om det resultatmessig har vært litt stang ut i det siste, sier Dæhli om rosen fra sjefen.</p>
      <h3>- Har tatt steg</h3>
      <p>For til tross for storspill av Dæhli, som har vært tre ganger på rundens lag og er regnet som 2. Bundesligas beste midtbanespiller så langt i årets sesong av Kicker, ligger St. Pauli bare på en relativt beskjeden ellevteplass i ligaen.</p>
      <p>Laget byttet trener etter å ha falt kort i kampen om opprykk og kvalifisering på slutten av forrige sesong og lagets nye trener Jos Luhukay har gjort nordmannen sentral, både i posisjon og for lagets system.</p>
      <p>
        <b>- Jeg føler på en måte at de målgivende pasningene jeg kunne fått i fjor, får jeg litt tilbake i år, for i fjor var det mye stang ut og i år er det mer stang inn og da kommer selvtilliten og det skjer naturlig.</b>
      </p>
      <p>- Målpoeng er ikke nødvendigvis alt, du må gjøre en jobb for laget, du må skape sjanser og gjøre de tingene du skal. Spillemessig også føler jeg at jeg har tatt et steg, det ser ganske bra ut, sier Dæhli selv.</p>
      <p>Etter store skadeproblemer og lite spilletid fra 2015 til 2017 i Freiburg, tok den kreative midtbanemannen steget ned til det nest øverste nivået i tysk fotball. Der har Møller Dæhli bare blitt bedre og bedre, men 24-åringen mener han fortsatt har mer inne.</p>
      <p>- Jeg føler jeg har tatt et nivå til selv, men jeg vet jeg kan spille enda bedre og leter etter de detaljene, sier Dæhli.</p>
      <h3>Aktuell fra start</h3>
      <p>Mot Færøyene og Malta er Norge store favoritter, men Lagerbäck har vært krystallklar på at han ikke vil eksperimentere med flere offensive spillere eller annerledes stil av den grunnen.</p>
      <p>
        <b>Med Erling Braut Haalands voldsomme gjennombrudd er det likevel klart at Norge vil spille med to spisser i de kommende kampene, noe som gjør at Møller Dæhli i tilfelle ikke vår spille i sin vante sentrale posisjon for landslaget.</b>
      </p>
      <p>Lagerbäck sammenlikner Møller Dæhlis stil med Martin Ødegaard og mener kantrollen han har spilt i kan være passende for Oslo-gutten.</p>
      <p>- Hans egenskaper er vel egentlig mest likt Martin Ødegaard, så rollen som hadde passet ham best er nok den Martin spilte sist, inne sentralt som han gjør i St. Pauli, men hos oss er han en mulighet både der og på kanten, sier Lagerbäck.</p>
      <p>Også Dæhli selv mener kantrollen på det norske laget er noe som kan passe ham bra.</p>
      <p>- Det er klart, vi har to veldig gode spisser, så at treneren har lyst til å bruke de, det gir jo mye mening. Du kan jo også komme inn i mellomrommet fra kant, Martin har jo spilt kant og er veldig fra i måten han beveger seg også på landslaget, innover i banen og skaper ting. Det ønsker Lars også at vi skal gjøre og være smart og tørre å se fram, så det er ingen hindring.</p>
    </article>
  </body>
</html>