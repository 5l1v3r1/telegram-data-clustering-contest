<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/13/erxetai-eu-domain-names-ellinous-xaraktires"/>
    <meta property="og:site_name" content="euronews"/>
    <meta property="article:published_time" content="2019-11-13T17:27:32+00:00"/>
    <meta property="og:title" content="Έρχεται το .ευ: Domain names με ελληνικούς χαρακτήρες"/>
    <meta property="og:description" content="Μετά από επτά χρόνια προετοιμασιών, η Ευρωπαϊκή Επιτροπή ανακοίνωσε ότι θα είναι πλέον δυνατή η δημιουργία διαδικτυακού τόπο .eu με ελληνικούς χαρακτήρες"/>
  </head>
  <body>
    <article>
      <h1>Έρχεται το .ευ: Domain names με ελληνικούς χαρακτήρες</h1>
      <address><time datetime="2019-11-13T17:27:32+00:00">13 Nov 2019, 17:27</time> by <a rel="author">euronews </a></address>
      <p>Μετά από επτά χρόνια προετοιμασιών, η Ευρωπαϊκή Επιτροπή ανακοίνωσε ότι θα είναι πλέον δυνατό, κάθε ενδιαφερόμενος να δημιουργήσει ένα διαδικτυακό τόπο .eu πλήρως με χαρακτήρες του ελληνικού αλφαβήτου.</p>
      <p>Στόχος είναι να στηριχθεί η πολυγλωσσία και η πολυπολιτισμικότητα στην Ευρωπαϊκή Ένωση και παράλληλα να υπάρξει στο Ίντερνετ μεγαλύτερη δυνατότητα επιλογής ονομάτων χώρου (domain names).</p>
      <figure>
        <iframe data-src="https://twitter.com/euronewses/status/1194588620960796673" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο μη κερδοσκοπικός οργανισμός EURid αποτελεί το μητρώο καταχώρησης των διαδικτυακών ονομάτων χώρου .eu, .ευ και .ею (κυριλλικά). Είχε προηγηθεί η δημιουργία του κυριλλικού .ею τον Ιούνιο 2016 και από τις 14 Νοεμβρίου 2019 θα τεθεί σε ισχύ το ελληνικό .ευ.</p>
      <p>Οι χρήστες θα μπορούν πλέον να δημιουργήσουν ένα όνομα χώρου ολόκληρο σε ελληνικούς χαρακτήρες, όπως ευρώ.ευ. Τα υφιστάμενα domain names με ελληνικούς χαρακτήρες στο πρώτο σκέλος τους και κατάληξη .eu θα έχουν περιθώριο τριών ετών για να «μεταναστεύσουν» στο .ευ. Στις 14 Νοεμβρίου 2022 θα καταργηθούν τα μικτά ονόματα των διαδικτυακών τόπων που έχουν ελληνικούς χαρακτήρες αλλά κατάληξη .eu.</p>
      <p>Το .eu θα είναι έτσι πλέον διαθέσιμο σε όλα τα ευρωπαϊκά αλφάβητα, κάτι που θα ενισχύσει τη χρήση του περαιτέρω. Σήμερα είναι το έβδομο μεγαλύτερο όνομα χώρου στο Ίντερνετ, με 3,7 εκατομμύρια πολίτες και επιχειρήσεις της Ευρωπαϊκής Ένωσης να χρησιμοποιούν ένα domain name με κατάληξη .eu.</p>
    </article>
  </body>
</html>