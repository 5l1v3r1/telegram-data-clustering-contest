<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547125.html/%D8%A7%D8%B3%D8%AA%DA%A9%D8%A8%D8%A7%D8%B1-%D8%A8%D9%87-%D8%AF%D9%86%D8%A8%D8%A7%D9%84-%D9%BE%DB%8C%D8%A7%D8%AF%D9%87-%D8%B3%D8%A7%D8%B2%DB%8C-%D9%BE%D8%B1%D9%88%DA%98%D9%87-%D8%AC%D9%86%DA%AF-%D8%AF%D8%A7%D8%AE%D9%84%DB%8C-%D8%B3%D9%88%D8%B1%DB%8C%D9%87-%D8%AF%D8%B1-%D8%B9%D8%B1%D8%A7%D9%82-%D8%A7%D8%B3%D8%AA--%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D9%86%D8%A7%D8%A8%D9%88%D8%AF%DB%8C-%D9%88%D8%AD%D8%AF%D8%AA-%D9%85%D8%B3%D9%84%D9%85%D8%A7%D9%86%D8%A7%D9%86-%D8%A7%D8%B2-%D9%87%D8%B1-%D8%AD%D8%B1%D8%A8%D9%87-%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T17:56:00+00:00"/>
    <meta property="og:title" content="استکبار به‌دنبال پیاده‌سازی پروژه جنگ داخلی سوریه در عراق است/ آمریکا برای نابودی وحدت مسلمانان از هر حربه‌ای استفاده می‌کند"/>
    <meta property="og:description" content="مولوی غلام نبی توکلی گفت: استکبار می‌خواهد همان بلایی که بر سر سوریه آورد و سالیان سال شاهد آنیم که مسلمانان در این کشور به جان هم افتاده‌اند را بر سر عراق بیاورد لذا در حال حاضر حفظ وحدت میان مسلمانان از هر زمانی ضروری‌تر است."/>
  </head>
  <body>
    <article>
      <h1>استکبار به‌دنبال پیاده‌سازی پروژه جنگ داخلی سوریه در عراق است/ آمریکا برای نابودی وحدت مسلمانان از هر حربه‌ای استفاده می‌کند</h1>
      <h2>امام جمعه اهل سنت تایباد:</h2>
      <address>
        <time datetime="2019-11-13T17:56:00+00:00">13 Nov 2019, 17:56</time>
      </address>
      <p>مولوی غلام نبی توکلی گفت: استکبار می‌خواهد همان بلایی که بر سر سوریه آورد و سالیان سال شاهد آنیم که مسلمانان در این کشور به جان هم افتاده‌اند را بر سر عراق بیاورد لذا در حال حاضر حفظ وحدت میان مسلمانان از هر زمانی ضروری‌تر است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مولوی غلام نبی توکلی، امام جمعه اهل سنت تایباد در گفت‌وگو با <a href="http://sobhtoos.ir/">صبح توس</a> پیرامون ضرورت حفظ وحدت میان مذاهب اسلامی اظهار کرد: در زمانی که ما در آن حضور داریم وحدت میان مذاهب اسلامی یکی از ضرورت‌های اجتناب ناپذیر جامعه اسلامی است زیرا استکبار جهانی تمام توان خود را به کار گرفته است تا وحدت میان مسلمانان را از بین ببرد.</p>
      <p>وی با ابراز تأسف از بروز تفرقه در کشورهای مسلمان منطقه، افزود: استکبار برای نابودی وحدت میان مذاهب اسلامی از هر حربه‌ای استفاده می‌کند تا بتواند آن‌ها را به جان هم بی اندازد لذا در حال حاضر حفظ دوستی و برادری میان مسلمانان از هر زمانی واجب‌تر است.</p>
      <p>امام جمعه اهل سنت تایباد تصریح کرد: استکبار جهانی، اسرائیل و هم‌پیمانان اسرائیل دست‌های پشت پرده اختلافات میان مسلمانان هستند و در حال حاضر نیاز است مذاهب اسلامی اختلافات خود را کنار گذاشته و نگذارند استکبار جهانی و دست‌های پنهان از اختلافات ایجاد شده استفاده کنند.</p>
      <p>مولوی توکلی با اشاره به حوادث و آشوب‌های اخیر در عراق، خاطر نشان کرد: متأسفانه در کشور عراق طی چند وقت گذشته شاهد آنیم که استکبار جهانی با استفاده از حربه مطالبات اجتماعی، اقدام به ایجاد اختلاف میان مسلمانان کرده است و با سوء استفاده از شعارهای احقاق حقوق مدنی مردم عراق اقدام به آتش افکنی در این کشور کرده است.</p>
      <p>وی تأکید کرد: آمریکا و هم‌پیمانانش می‌خواهند همان بلایی که بر سر سوریه آوردند و سالیان سال شاهد آنیم که مسلمانان در این کشور به جان هم افتاده‌اند را بر سر عراق بیاورند لذا مسلمانان باید هشیار باشند و اجازه ندهند استکبار جهانی از این اتفاقات به نفع خود بهره ببرد.</p>
      <p>امام جمعه اهل سنت تایباد بیان کرد: در حال حاضر هشیاری و هوشمندی مسلمانان امری است ضروری و ما نباید فریب نقشه‌ها و جنگ روانی دشمن را در فضای مجازی بخوریم زیرا با اقدامات خراب کارانه و خشونت‌آمیز در واقع به اقتصاد و زیربنای کشور خود آسیب می‌زنیم.</p>
      <p>مولوی توکلی در پایان یادآور شد: مسلمانان باید هشیارتر از هر زمانی باشند و اجازه ندهند یک برادرکشی دیگری در عراق به بهانه مطالبات مدنی و اجتماعی راه بیفتد زیرا تنها استکبار جهانی از این حوادث و خشونت‌ها سود می‌برد.</p>
      <p>انتهای پیام/</p>
    </article>
  </body>
</html>