<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/na-fona-na-akcija-zima-serija-tezhki-patni-incidenti-v-stranata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T17:59:00+00:00"/>
    <meta property="og:title" content="На фона на акция „Зима”: Серия тежки пътни инциденти в страната"/>
    <meta property="og:description" content="5 жени са пострадали при сблъсък между камион и лек автомобил на пътя между Шумен и Силистра"/>
  </head>
  <body>
    <article>
      <h1>На фона на акция „Зима”: Серия тежки пътни инциденти в страната</h1>
      <h2>5 жени са пострадали при сблъсък между камион и лек автомобил на пътя между Шумен и Силистра</h2>
      <address><time datetime="2019-11-13T17:59:00+00:00">13 Nov 2019, 17:59</time> by <a rel="author" href="https://btvnovinite.bg/author/?author=2002887" target="_blank">Радослав Чолаков</a></address>
      <figure>
        <video src="https://vid.btv.bg/btvnews/2019/11/13/akciq_zima_1573658117-1.mp4"/>
      </figure>
      <p>18 загинали на пътя и над 240 ранени от началото на месеца до момента. Глобените са десетки хиляди. Данните са от полицейската статистика във връзка с акция "Зима", която продължава в цялата страна. </p>
      <p>В същото време в столицата кола се удари в електрически стълб. Инцидентът е станал на кръстовището при пазара в квартал „Красна поляна”. </p>
      <p>По първоначална информация светофарът сменя сигнализацията от червено на зелено, а в крайната дясна лента е имало коли. В този момент приближава колата, която рязко завива, за да не удари другите автомобили, шофьорът губи контрол и колата се удря в стълба.</p>
      <p>Шофьорът на катастрофиралата кола е жена, която е пътувала със своето дете. За щастие, те не са пострадали. </p>
      <figure>
        <img src="https://img.bg.sof.cmestatic.com/media/images/640x/Nov2019/2112022183.jpg"/>
        <figcaption>Снимка: btvnovinite.bg</figcaption>
      </figure>
      <p>Заради зачестилите инциденти полицейските екипи ще следят дали се дава предимство на пешеходни пътеки. Глобите за шофьорите  са от 100 до 200 лева, включително и отнемане на книжката при повторно нарушение. </p>
      <p>За пешеходците е важно да знаят, че трябва да пресичат само на позволените места. В противен случай, при прескачане на мантинели и минаване на червено, и те ще плащат от 20 до 50 лева. </p>
      <figure>
        <img src="https://img.bg.sof.cmestatic.com/media/images/640x/Nov2019/2112022168.jpg"/>
        <figcaption>Снимка: btvnovinite.bg</figcaption>
      </figure>
      <p>„Имаме 43504 нарушения установени, от тях 19 000 са само нарушения на скоростните режими, а 17 000 за други нарушения. Можем да кажем, че българинът много бърза”, заяви Мария Ботева от ГДНП.</p>
      <p>До петък шофьорите са задължени да сложат зимните гуми, защото след това ще има глоби, а те са до 50 лева. </p>
      <p>Освен инцидента в столичния квартал „Красна поляна, тежка катастрофа се е случила  и на главния път между Шумен и Силистра на разклона за Хитрино. 5 жени са пострадали при сблъсък между камион и лек автомобил. </p>
      <p>По първоначални данни до произшествието се е стигнало по време на изпреварване предприето от шофьорът на колата.</p>
      <p>Акция „Зима” ще продължи до края на ноември, а до момента - освен скоростта най-често шофьорите получават глоби за фарове, колани и говорене по мобилен телефон.</p>
      <p> </p>
    </article>
  </body>
</html>