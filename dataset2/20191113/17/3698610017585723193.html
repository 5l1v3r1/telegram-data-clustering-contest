<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-bagatoh-galuzey-nemaye-shansiv-vizhiti-direktor-departamentu-zakupivel-ukroboronpromu-329540_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T17:08:00+00:00"/>
    <meta property="og:title" content="&quot;У багатьох немає шансів вижити&quot; — директор Департаменту закупівель &quot;Укроборонпрому&quot;"/>
    <meta property="og:description" content="За її словами, підприємства Укроборонпрому об'єднають або наступного року, або ніколи.  "/>
  </head>
  <body>
    <article>
      <h1>"У багатьох немає шансів вижити" — директор Департаменту закупівель "Укроборонпрому"</h1>
      <h2>За її словами, підприємства "Укроборонпрому" об'єднають або наступного року, або ніколи.  </h2>
      <address>
        <time datetime="2019-11-13T17:08:00+00:00">13 Nov 2019, 17:08</time>
      </address>
      <p>Підприємства державного <a href="https://dt.ua/UKRAINE/audit-ukroboronpromu-ne-pokazhe-suspilstvu-hto-i-skilki-vkrav-abromavichus-328519_.html"><b>концерну "Укроборонпром"</b></a> хочуть об'єднати в одну юридичну особу вже наступного року. Водночас із 138 підприємств, що входять в концерн, фактично 90 "живих" і лише 20 "умовно ефективних", розповіла в інтерв'ю <a href="https://bihus.info/pidpriemstva-ukroboronpromu-obednayut-nastupnogo-roku-abo-nikoli">Bihus.Info</a> директор Департаменту закупівель "Укроборонпрому" Надія Бігун.</p>
      <p>"Ідея, яка формується нашою командою - це те, що концерн і підприємства концерну фактично мають стати однією структурою, яка працює на загальні цілі, які стоять перед цим підприємством", - пояснила Бігун.</p>
      <p>Вона також припустила, що в процесі корпоратизації можуть виникнути чотири дивізіони - авіа, бронетанковий, високоточний та суднобудівний.</p>
      <p>"Можливо, це має бути чотири таких великих шматка, чотири таких підприємства. Проте без об'єднання зусиль, без того, щоб підприємства одне з одним працювали на загальні цілі, замість того, щоб конкурувати між собою і топити один одного, я думаю, що просто у багатьох галузей немає шансів вижити", - зазначила представниця "Укроборонпрому".</p>
      <p>Вона також розповіла, що корпоратизація "Укроборонпрому" також автоматично переведе всі нетаємні закупівлі концерну на Prozorro, бо наразі підприємства концерну не потрапляють під дію закону "Про публічні закупівлі".</p>
      <p>За словами Надії Бігун, амбітні плани нової команди - провести корпоратизацію концерну наступного року.</p>
      <p>"Ми або зробимо наступного року, або не зробимо взагалі", - резюмувала заступниця Абромавічуса.</p>
      <p>Про корупцію у держконцерні та як з цим боротися читайте у статті Дмитра Менделєєва "<a href="https://dt.ua/internal/troyanski-koni-ukroboronpromu-320888_.html"><b>Троянські коні "Укроборонпрому"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2JpaHVzLmluZm8=">bihus.info</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>