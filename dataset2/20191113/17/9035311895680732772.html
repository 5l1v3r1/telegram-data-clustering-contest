<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/altanin-eski-avukat-ok-bu-bir-intikam-operasyonu-ahmet-gazeteci-dava-mahkumiyet-tutukluluk"/>
    <meta property="og:site_name" content="euronews"/>
    <meta property="article:published_time" content="2019-11-13T17:18:09+00:00"/>
    <meta property="og:title" content="Altan'ın eski avukatı Ok: 'Bu bir intikam operasyonu'"/>
    <meta property="og:description" content="Geçmişte uzun yıllar Ahmet Altan’ın avukatlığını yapmış olan medya hukuku uzmanı avukat Veysel Ok, yeniden tutuklanma kararını euronews Türkçe için değerlendirdi."/>
  </head>
  <body>
    <article>
      <h1>Altan'ın eski avukatı Ok: 'Bu bir intikam operasyonu'</h1>
      <address><time datetime="2019-11-13T17:18:09+00:00">13 Nov 2019, 17:18</time> by <a rel="author">euronews </a></address>
      <p>Gazeteci ve yazar Ahmet Altan'ın 10 yıl 6 ay hapis cezasına çarptırılarak tahliye edilmesinin ardından bir hafta içerisinde yeniden gözaltına alınarak tutuklanmasına yönelik olarak uluslararası toplumun tepkisi büyürken, meselenin hukuki yönü de tartışma konusu.</p>
      <p>Geçmişte uzun yıllar Ahmet Altan’ın avukatlığını yapmış olan medya hukuku uzmanı <b>avukat Veysel Ok</b>, yeniden tutuklanma kararını euronews Türkçe için değerlendirdi.</p>
      <p>“Türkiye’de bir davadan iki kez serbest bırakılıp üç kez tutuklanan başka insan yok” diyen avukat Ok, hükümete yakın gazetelerin haberleri ve İnternet’te “trol” olarak adlandırılan kişilerin paylaşımları sonucunda savcının itiraz ettiğini düşünüyor ve ekliyor: “Bunun hukuken herhangi bir açıklaması yok. Bu bir intikam operasyonu”.</p>
      <blockquote>"Türkiye’de bir davadan iki kez serbest bırakılıp üç kez tutuklanan başka insan yok."<cite>Veysel Ok <br/>Avukat</cite></blockquote>
      <p>Altan, gözaltına alındığı 2016 yılında tutuklama istemiyle çıkartıldığı mahkeme tarafından serbest bırakılmış, bir gün sonra itiraz üzerine sulh ceza hakimliği tarafından tutuklanmıştı. Aynı şekilde üç yılı aşkın süre tutuklu kalan Altan, yine tahliye edildikten bir hafta sonra tutuklandı.</p>
      <h3>Baskı sonucu yeniden tutuklandı</h3>
      <p>Ok’a göre; Altan belli isimlerin hedefindeydi ve medya üzerinden yargıya baskı yaparak yeniden tutuklanmasını sağladılar.</p>
      <p>İstanbul 27. Ağır Ceza Mahkemesi Başkanı Ersin Öztürk'ün 2 gün önce bu göreve atanması da hukukçuların eleştirdiği bir başka nokta.</p>
      <p>“Altan’ın geçen hafta özgürlüğüne kavuşmasıyla birlikte dosya kapanmıştı; bir hükümle tahliye edilmişti ve bunun sonucunda ilk derece mahkemesi dosyadan çekilmişti. Buna göre artık yetki istinaf mahkemesindedir, savcıların hükümle alınmış tahliye kararına itiraz hakkı ve ilk derece mahkemesinin verdiği hükme dokunması mümkün değildir, ancak bu usul de çiğnendi” diye açıklıyor Ok.</p>
      <h3>AİHM'e taşınabilir</h3>
      <p>Ok’a göre, bundan sonraki süreçte Avrupa İnsan Hakları Mahkemesi devreye girebilir; zira iç hukuk yolları tüketildi.</p>
      <p>“Ama içim rahat, bu süreç çok uzun sürmeyecek. Dava en hızlı ve açık şekilde görülmeli” diyor Ok.</p>
      <ul>
        <li>
          <a href="https://tr.euronews.com/2019/11/12/gazeteci-ahmet-altan-icin-yakalama-karari-cikarildi">Bir hafta önce serbest bırakılan Gazeteci Ahmet Altan gözaltına alındı</a>
        </li>
        <li>
          <a href="https://tr.euronews.com/2019/11/13/ahmet-altanin-hapiste-yazdig-kitap-amazon-tarafindan-2019un-en-iyi-20-kitabindan-biri-sec">Ahmet Altan'ın hapiste yazdığı kitap Amazon tarafından 2019'un en iyi 20 kitabından biri seçildi</a>
        </li>
        <li>
          <a href="https://tr.euronews.com/2019/11/13/ahmet-altanin-yeniden-tutuklanmasina-abden-tepki-yeterli-gerekce-yok">Ahmet Altan'ın yeniden tutuklanmasına AB'den tepki: Yeterli gerekçe yok</a>
        </li>
      </ul>
      <p>Kimilerine göre ise Altan’ın yeniden tutuklanmasında, özgürlüğüne kavuştuktan sonra “Kağıttan flüt” başlığıyla T24 için kaleme aldığı ilk yazısı da bir sebep olarak görülmüş olabilir.</p>
      <h3>Makalesi kararda etkili oldu mu?</h3>
      <p>Altan, aynı koğuşta kaldığı ve Fetullah Gülen’in ByLock kullanan yeğeni Selman Gülen adlı mahkumun durumunu anlatmış ve yazıda kendisinden söz ederken “övgü” dolu ifadeler kullandığı şeklinde yorumlanmıştı.</p>
      <p>Ancak, avukat Ok’a göre, tutuklanma sebebinde “geri adım atmaması ve düşüncelerini, eleştirilerini saklamaması” etkili oldu; “zira şartlı tahliye gerekçesinde siyasi görüşlerini ifade eden yazı yazmasını men eden herhangi bir hüküm bulunmuyor.”</p>
      <p>Ahmet Altan, salı akşamı Kadıköy Göztepe'deki evinden gözaltına alınmış ve İstanbul Emniyet Müdürlüğüne götürülmüştü. Ardından İstanbul Adalet Sarayı’na getirilen Altan hakkında başsavcılık itirazıyla yakalama kararı çıkarılmasının ardından tutuklandı.</p>
    </article>
  </body>
</html>