<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/mobilya-sektoru-hedef-buyuttu-214978h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T17:01:11+00:00"/>
    <meta property="og:title" content="Mobilya sektörü hedef büyüttü"/>
    <meta property="og:description" content="İstanbul Mobilya, Kağıt ve Orman Ürünleri İhracatçıları Birliği Başkanı Ahmet Güleç, Türk mobilya sektörünün hedefinin en çok ihracat yapan ilk 10 ülke arasına girmek olduğunu söyledi."/>
  </head>
  <body>
    <article>
      <h1>Mobilya sektörü hedef büyüttü</h1>
      <h2>İstanbul Mobilya, Kağıt ve Orman Ürünleri İhracatçıları Birliği Başkanı Ahmet Güleç, Türk mobilya sektörünün hedefinin en çok ihracat yapan ilk 10 ülke arasına girmek olduğunu söyledi.</h2>
      <address>
        <time datetime="2019-11-13T17:01:11+00:00">13 Nov 2019, 17:01</time>
      </address>
      <p>Güleç, Türk mobilya sektörü olarak 179 ülkeye ihracat gerçekleştirdiklerini belirterek, en büyük payın Marmara Bölgesi'ne ait olduğuna işaret etti. Mobilya ihracatının bu yılın 10 aylık döneminde geçen yılın aynı dönemine kıyasla yüzde 8,2'lik artışla yaklaşık 2,6 milyar dolar olduğunu ifade eden Güleç, bu ihracatın yüzde 64'ünün Marmara Bölgesi'nde gerçekleştirildiğini vurguladı. Güleç, geçen yıl bu bölgeden yapılan 1,5 milyar dolarlık ihracatın bu yılın aynı döneminde 123 milyon dolarlık artışla 1,6 milyar dolara çıkardıklarını anlattı. Türkiye genelinde yıl sonunda 4 milyar dolarlık mobilya ihracatı yapmayı hedeflediklerinin altını çizen Güleç, ‘'ABD, Birleşik Krallık, Suudi Arabistan, Libya, İsrail, Katar, Almanya, BAE Marmara Bölgesi olarak en çok ihracat yaptığımız ülkeler arasında yer almaktadır. Yemek ve oturma odaları için ahşap mobilyalar, çocuk karyolaları ve beşikler, oturmaya mahsus mobilyalar en çok ihraç edilen ürün gruplarını oluşturmaktadır'' dedi.</p>
      <p>
        <b>TEKNOLOJİ ÜRETİME ENTEGRE EDİLMELİ</b>
      </p>
      <p>Yılın 10 ayında kilogram başına ihracat rakamının 2,74 dolar olarak gerçekleştiğini dile getiren Güleç, ekim sonu itibarıyla Marmara Bölgesi'nin kilogram başına ihracat değerinin 3,12 dolar seviyesinde seyrettiğine dikkati çekti. 2023 hedeflerine ilişkin de bilgi evren Ahmet Güleç, şunları kaydetti: ‘'Hedefimiz mobilyada kilogram başına ihracat değerini 7 dolara ulaştırmak. Bunun için yenilik, inovasyon ve tasarıma odaklanarak katma değerimizi artırabiliriz. Son 10 yıldır Türk mobilyası, dünyaya konsept ürünler satmaya başladı. Burada temel konu, teknolojiyi üretime entegre etmek. Bugün dünyanın 13'üncü en çok ihracat yapan ülkesiyiz. Hedefimiz 2023'te 10 milyar dolara erişmek. İlk 10 ülke arasına girmek. Bütün bu hedefler tasarıma yatırım, Ar-Ge'ye yatırımdan geçiyor.''</p>
    </article>
  </body>
</html>