<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/na-zhivo-dermendzhiev-predi-macha-s-paragvaj.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T17:20:00+00:00"/>
    <meta property="og:title" content="Дерменджиев: Не е добре, когато те хокат постоянно (ВИДЕО)"/>
    <meta property="og:description" content="&quot;Всеки национален отбор си има тежка загуба. Има и добри моменти&quot;, заяви селекционерът"/>
  </head>
  <body>
    <article>
      <h1>Дерменджиев: Не е добре, когато те хокат постоянно (ВИДЕО)</h1>
      <h2>"Всеки национален отбор си има тежка загуба. Има и добри моменти", заяви селекционерът</h2>
      <address>
        <time datetime="2019-11-13T17:20:00+00:00">13 Nov 2019, 17:20</time>
      </address>
      <p>Селекционерът на националния отбор по футбол Георги Дерменджиев даде пресконференция преди неофициалния си дебют начело на тима. Утре България излиза срещу Парагвай в приятелска среща, а наставникът заяви, че за двубоя ще бъдат готови двама играчи, които до последно бяха под въпрос - вратарят Пламен Илиев и крилото Кирил Десподов. Дерменджиев коментира и постоянните критики към "трикольорите".</p>
      <p>"Имаше какво да ми кажат играчи и какво да им кажа аз. Кирил Десподов е добре. Пламен Илиев също ще бъде на линия. Знаете какъв отбор е Парагвай. Силен отбор и съм доволен, че ще играем срещу него. Всичко остава зад гърба ни и гледаме напред. Имаме право на шест смени в първия мач"<b>, коментира Дерменджиев.</b></p>
      <figure>
        <img src="https://img.bg.sof.cmestatic.com/media/images/640x/Nov2019/2112022434.jpg"/>
        <figcaption>Снимка: Lap.bg</figcaption>
      </figure>
      <p>"Мисля, че Недялков е в много добра форма. Той ще липсва на националния отбор, но има момчета, които ще го заместят. Трябва да бъдем реалисти и да знаем за какво става въпрос. Не е добре, когато губиш, но не е и добре, когато те хокат постоянно. Разговаряме много на тази тема. Ситуацията не е лека"</p>
      <p>"Всеки национален отбор си има тежка загуба. Има и добри моменти. Футболистите преживяват тежката загуба, но най-лошото е, че има едно много сериозно психологическо натоварване заради класирането на националния отбор. Искам така да направя, че това да отмине по-бързо"</p>
      <figure>
        <img src="https://img.bg.sof.cmestatic.com/media/images/640x/Nov2019/2112022433.jpg"/>
        <figcaption>Снимка: Lap.bg</figcaption>
      </figure>
      <p>"Има един момент, в който футболистите играят с притеснение. Искам да им вдъхна вяра и увереност, че имат възможности. Това не е потенциалът на отбор. Мисля, че той е с няколко степени по-нагоре. Искам да видя играчите по-спокойни и да играят освободено. За един отбор винаги е важна подкрепата. Те трябва да я чувстват, когато са на терена. Да се надяваме, че в бъдеще ще върнем публиката на стадиона. Честата смяна на треньори не се отразява добре на играчите. Всеки треньор иска да наложи собствен стил. Аз обичам да се играе комбинативен футбол, но ще се съобразя с възможностите на играчите. Който е в добра форма, той ще бъде в националния отбор", допълни националният селекционер.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsportbtv%2Fvideos%2F1001597646868831%2F&amp;show_text=0&amp;width=560" width="640" height="360" data-service="Facebook" scrolling="no"/>
      </figure>
    </article>
  </body>
</html>