<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/13/volete-registrare-lo-schermo-del-vostro-dispositivo-90-120-fps-lapp-681460/"/>
    <meta property="og:site_name" content="AndroidWorld"/>
    <meta property="article:published_time" content="2019-11-13T17:55:43+00:00"/>
    <meta property="og:title" content="Volete registrare lo schermo del vostro dispositivo a 90 o 120 fps? Ecco l’app che fa per voi"/>
    <meta property="og:description" content="L’ultima moda del mondo degli smartphone è senza dubbio quella legata al refresh degli schermi. Fino a poco tempo fa..."/>
  </head>
  <body>
    <article>
      <h1>Volete registrare lo schermo del vostro dispositivo a 90 o 120 fps? Ecco l’app che fa per voi</h1>
      <address><time datetime="2019-11-13T17:55:43+00:00">13 Nov 2019, 17:55</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>L’ultima moda del mondo degli smartphone è senza dubbio quella legata al refresh degli schermi. Fino a poco tempo fa <b>smartphone con display a 90 Hz</b> erano pensati appositamente per il gaming, ma dal lancio di <a href="https://www.androidworld.it/tag/oneplus-7-pro/">OnePlus 7 Pro</a> questa caratteristica si sta facendo strada anche sugli altri dispositivi (come <a href="https://www.androidworld.it/tag/google-pixel-4/">Pixel 4</a>, per esempio). Se avete avuto modo di provare uno di questi display, sicuramente avrete notato la maggiore fluidità, tanto che <b>tornare al “vecchio” mondo a 60 Hz sembra un vero e proprio salto indietro</b>.</p>
      <p>Al momento comunque non circolano ancora molti dispositivi con schermi di questo tipo per cui anche le app che supportano i tassi di aggiornamento dell’immagine superiori allo standard sono poco diffuse. La cosa è particolarmente vera per quelle applicazioni che consentono di <b>registrare quello che accade sul display dello smartphone</b>. Questa barriera è stata appena infranta da <b>Screen Recorder – No Ads</b> un’app che si era fatta notare per essere stata la prima a sfruttare la possibilità di catturare l’audio interno del dispositivo offerta da <a href="https://www.androidworld.it/tag/android-10/">Android 10</a>.</p>
      <p>L’app <b>è gratuita</b> ed effettua <b>registrazioni a 90 fps o anche a 120 fps</b> (se lo schermo del vostro telefono lo consente). Forse per ora non ci sono molte situazioni in cui una funzione del genere possa tornare utile, vista la scarsa diffusione di utenti che possono apprezzarne la maggiore fluidità – <b>la maggior parte dei telefoni infatti continuerà a visualizzare il video la massimo a 60 fps</b> – ma è sicuramente qualcosa degno di nota che siamo sicuri presto diventerà utile.</p>
      <p>
        <a href="https://play.google.com/store/apps/details?id=com.kimcy929.screenrecorder">Disponibile su Google Play</a>
      </p>
      <p>Via: <a href="https://www.xda-developers.com/this-android-screen-recorder-app-now-supports-recording-at-90fps-and-120fps/">XDA Developers</a></p>
    </article>
  </body>
</html>