<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158303_1.html"/>
    <meta property="og:site_name" content="Novsport"/>
    <meta property="article:published_time" content="2019-11-13T17:05:00+00:00"/>
    <meta property="og:title" content="Балкан с трета поред загуба в турнира за Купата на ФИБА Европа"/>
    <meta property="og:description" content="Българският шампион имаше предимство от 7 точки, но допусна обрат при визитата си на Енисей Красноярск"/>
  </head>
  <body>
    <article>
      <h1>Балкан с трета поред загуба в турнира за Купата на ФИБА Европа</h1>
      <address><time datetime="2019-11-13T17:05:00+00:00">13 Nov 2019, 17:05</time> by <a rel="author">Велизар Антов</a></address>
      <p>Балкан допусна трета загуба в турнира за Купата на ФИБА Европа. <br/><br/>Тимът на Йовица Арсич отстъпи като гост в реванша на Енисей Красноярск с 69:84 (19:21, 20:14, 14:27, 16:22), съобщават от клуба и допълват:<br/><br/>Българският шампион имаше предимство от 7 точки през втората част, но допусна обрат в третия период и не успя да свали разликата до края. <br/><br/>Успехът бе трети за Енисей, който е лидер в група G с актив 3-1, а Балкан е 1-3. Днес от 19:00 часа в Румъния играят другите два отбора от групата.<br/><br/>В следващите две седмици на отбора предстоят две поредни домакинства на 20 и 27 ноември, съответно срещу румънския Клуж Напока и Сьодертеле Кингс от Швеция.<br/><br/>За да се класира напред, Балкан трябва да спечели задължително и двете си срещи с по-голяма разлика от тази, с която загуби навън.<br/><br/>Преди мачовете от ФИБА Къп на 16 ноември Балкан гостува на Левски Лукойл в София в мач от 7 кръг на НБЛ.<br/><br/>Мачът започна по-добре за Енисей, но Балкан подобри игра и се държеше близо до съперника през цялата част. За кратко на няколко пъти нашите обърнаха, а след първия период изоставаха само с две точки при 19-21. Българските шампиони започнаха ударно втория период със серия 11-2. Домакините допуснаха доста грешки и бяха с един кош от игра за 5 минути, след което нашите поведоха с 6 точки при 29-23.  Няколко наши грешки позволиха на съперника да скъси дистанция за кратко на 1, но две тройки на Радонич и Крис Минков увеличиха отново преднината на Балкан, която за първи път от началото на мача стигна и 7 при 37-30. Енисей намали изоставане в следващите две минути, а пробив със сирената на Джордан Калахан даде предимство от 4 точки на Балкан на почивката.<br/><br/>Енисей започна второто полувреме със серия 20-4 , за да обърне нещата в своя полза още след 3 минути. Постепенно домакините започнаха да покачват аванса си след 12 безответни точки. Нашите не успяваха да вкарат, а  след две поредни тройки руснаците поведоха за първи път с 12 точки - най-голямата разлика до момента при 55-43. Балкан свали на няколко пъти до 7, но, водени от Бери, Енисей се задържа напред с 9 след третия период. През цялата последна част домакините задържаха двуцифрена преднина, а 2 минути преди края тя стигна и най-голямата в мача до момента - 16 точки. В този момент Крис Минков вкара тройка, но гостите веднага я върнаха и докрая нищо не можеше да се промени. Нашите допуснаха доста грешки през второто полувреме, от които съперника се възползва и спечели мача с 15 точки разлика. Енисей имаше 9 грешки през първото и само 1 през второто и общо 11 тройки срещу 5 на Балкан. <br/><br/>Най-резултатен за Балкан с 15 точки е Дейшон Найт, а 13 отбеляза Кени Хол. Крис Минков се включи силно и вкара 10. <br/><br/>В основата за успеха на Енисей бе американецът Дейвиън Бери, който не игра в Ботевград, с 15 точки и 9 борби, като толкова имаше и Дъстин Хог. Денис Закхаров и Гарлън Грийн отбелязаха по 14 точки.</p>
    </article>
  </body>
</html>