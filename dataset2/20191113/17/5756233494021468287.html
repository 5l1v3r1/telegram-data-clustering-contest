<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621396/%D9%85%D8%A7%D8%AC%D8%B1%D8%A7%DB%8C-%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%D8%AF%DB%8C%D8%B1-%D8%A7%D9%88%D8%A8%D8%B1-%D8%A7%D8%B2-%D8%A7%D8%B8%D9%87%D8%A7%D8%B1%D9%86%D8%B8%D8%B1%D8%B4-%D8%AF%D8%B1%D8%A8%D8%A7%D8%B1%D9%87-%D8%AC%D9%85%D8%A7%D9%84-%D8%AE%D8%A7%D8%B4%D9%82%D8%AC%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T17:38:00+00:00"/>
    <meta property="og:title" content="ماجرای عذرخواهی مدیر «اوبر» از اظهارنظرش درباره جمال خاشقجی"/>
    <meta property="og:description" content="دارا خسروشاهی، مدیر ایرانی تبار اوبر، که در مصاحبه‌ای قتل جمال خاشقجی را یک 'اشتباه' دانسته و آن را با تجربه استفاده اوبر از خودرو‌های بدون راننده (خودران) مقایسه کرده بود، از این اظهارات عذرخواهی کرده است. خسروشاهی در یک مصاحبه تلویزیونی با مقایسه این دو موضوع گفته بود: &quot;افراد اشتباه می‌کنند و این به این معنا نیست که هرگز بخشیده نشوند. &quot;"/>
  </head>
  <body>
    <article>
      <h1>ماجرای عذرخواهی مدیر «اوبر» از اظهارنظرش درباره جمال خاشقجی</h1>
      <address>
        <time datetime="2019-11-13T17:38:00+00:00">13 Nov 2019, 17:38</time>
      </address>
      <p>
        <i>دارا خسروشاهی، مدیر ایرانی تبار اوبر، که در مصاحبه‌ای قتل جمال خاشقجی را یک 'اشتباه' دانسته و آن را با تجربه استفاده اوبر از خودرو‌های بدون راننده (خودران) مقایسه کرده بود، از این اظهارات عذرخواهی کرده است. خسروشاهی در یک مصاحبه تلویزیونی با مقایسه این دو موضوع گفته بود: "افراد اشتباه می‌کنند و این به این معنا نیست که هرگز بخشیده نشوند. "</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دارا خسروشاهی بعد از مصاحبه این اظهارنظر و مقایسه را نادرست خواند و بابت این حرف عذرخواهی کرد. او همچنین در یک توییت ضمن عذرخواهی دوباره نوشت که "قتل خاشقجی نه فراموش شدنی است و نه قابل بخشش است. "</p>
      <p>اکتبر سال گذشته جمال خاشقجی، روزنامه‌نگار عربستانی روزنامه واشنگتن پست که در آمریکا زندگی میکرد و از منتقدان حکومت سعودی بود، در کنسولگری این کشور در استانبول به طرز فجیعی به قتل رسید. عربستان سعودی پنجمین سهامدار عمده شرکت اوبر است و رئیس صندوق ذخیره ارزی عربستان سعودی از اعضای هیات مدیره این شرکت است.</p>
      <figure>
        <img src="https://aftabnews.ir/files/fa/news/1398/8/22/358981_599.jpg"/>
      </figure>
      <p>خسروشاهی در مصاحبه‌ای درباره دخالت عربستان سعودی در قتل جمال خاشقجی در برنامه آکسیوس شبکه "اچ بی او" به این موضوع اشاره کرد. او درباره اینکه آیا نماینده عربستان سعودی در هیات مدیره اوبر باقی خواهد ماند گفت: "فکر می‌کنم که حکومت عربستان گفته است که آن‌ها اشتباه کرده‌اند. "او اضافه کرد: "این یک اشتباه بزرگ بوده است. ما هم اشتباه کرده ایم. خوب با استفاده از اتومبیل‌های خودران اشتباه کردیم و دست از این کار کشیدیم و این اشتباه را جبران کردیم. "</p>
      <p>اشاره خسروشاهی به استفاده آزمایشی اوبر از خودران‌های بدون راننده بود که سال گذشته و به دنبال کشته شدن یک زن در اثر تصادف با یکی از خودران‌های اوبر، این طرح متوقف شد.</p>
      <p>بعد از پخش این مصاحبه، خسروشاهی در ایمیلی که به این رسانه فرستاد، حرف‌های خود را پس گرفت و توضیح داد: "من در آن لحظه چیزی گفتم که به آن اعتقادی نداشتم. قتل جمال خاشقجی قابل چشم پوشی نیست و نباید فراموش شود و هیچ بهانه‌ای برای آن آورده شود. "</p>
      <p>او بعد از آن در یک توییت دیگر نوشت: "آنچه که برای جمال خاشقجی اتفاق افتاده است نه فراموش می‍‌شود و نه بخشیده خواهد شد. من اشتباه کردم که آن را یک "اشتباه" خواندم. همانطور که بعد از مصاحبه هم گفتم، من در آن لحظه حرفی را زدم که به آن اعتقاد نداشتم. سرمایه گذاران ما به خوبی از نظرات من در این باره خبر دارند و من متاسفم که در مصاحبه برنامه آکسیوس، روشن منظورم را ادا نکردم. "</p>
      <p>خاشقجی پس از ورود به کنسولگری عربستان در استانبول در تاریخ ۲ اکتبر ۲۰۱۸ کشته شد و جسد وی متلاشی شد.</p>
      <p>مقامات سعودی قتل جمال خاشقجی در ساختمان کنسولگری این کشور در استانبول و ارتباط برخی از مقامات این کشور با این قتل را پذیرفته‌اند، اما تاکید داشته‌اند که این افراد خودسرانه مرتکب این قتل شده‌اند. آنان به خصوص هرگونه ارتباط محمد بن سلمان با عاملان این قتل را به شدت انکار کرده‌اند.</p>
      <p>پس از آن ناپدید شدن جمال خاشقجی مدیران چند رسانه بزرگ غربی کناره گیری خود را از کنفرانس بین المللی سرمایه گذاری در ریاض اعلام کردند.</p>
      <p>دارا خسروشاهی هم از جمله مدیرانی بود که از شرکت در آن کنفرانس منصرف شد.</p>
    </article>
  </body>
</html>