<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/scandal-cu-focuri-de-arma-in-bihor-trei-barbati-si-o-femeie-au-fost-retinuti-dupa-ce-au-atacat-politistii-152775.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T17:42:00+00:00"/>
    <meta property="og:title" content="Scandal cu focuri de armă în Bihor: Trei bărbaţi şi o femeie au fost reţinuţi după ce i-au atacat pe poliţiştii chemați să aplaneze un confict (VIDEO)"/>
    <meta property="og:description" content="Trei bărbaţi şi o femeie din localitatea bihoreană Ciumeghiu au ajuns în Arestul Poliţiei, marţi seară, fiind reţinuţi pentru 24 de ore sub acuzaţia de ultraj sub formă agravantă, respectiv tulburarea liniştii şi ordinii publice, după ce i-au atacat pe poliţiştii chemaţi să intervină la aplanarea unui scandal conjugal. Poliţiştii au fost loviţi şi atacaţi cu pietre, iar pentru a-i calma pe scandalagii, oamenii legii au fost nevoiţi să tragă focuri de armă în aer şi să solicite intervenţia mascaţilor."/>
  </head>
  <body>
    <article>
      <h1>Scandal cu focuri de armă în Bihor: Trei bărbaţi şi o femeie au fost reţinuţi după ce i-au atacat pe poliţiştii chemați să aplaneze un confict (VIDEO)</h1>
      <address><time datetime="2019-11-13T17:42:00+00:00">13 Nov 2019, 17:42</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/interventie-ciumeghiu13112019.jpg"/>
      </figure>
      <p>
        <b>Patru persoane din Ciumeghiu au ajuns, marți seară, în Arestul Poliţiei Bihor, fiind reţinuţi pentru 24 de ore sub acuzaţia de ultraj sub formă agravantă, respectiv tulburarea liniştii şi ordinii publice, după ce i-au atacat pe poliţiştii chemaţi să intervină la aplanarea unui scandal conjugal.</b>
      </p>
      <p>Potrivit surselor <b>BIHOREANULUI</b>, oamenii legii au fost solicitaţi, marţi după-amiază, să vină în ajutorul unei femei agresate de soţul ei. Ajunşi la faţa locului, poliţiştii i-au despărţit pe cei doi soţi, iar femeia a vrut să plece împreună cu ei. În acel moment, polițiștii au fost atacaţi de familia bărbatului, aceştia îmbrâncindu-i pe poliţişti şi lovindu-i cu pietre.</p>
      <p>Pentru a-i linişti pe agresorii de etnie romă, polițiștii au fost obligaţi să folosească spray iritant, dar şi să tragă trei focuri de armă în aer. În final, atacatorii, trei bărbaţi şi o femeie, au fost imobilizaţi cu ajutorul mascaţilor. </p>
      <figure>
        <iframe src="https://www.youtube.com/embed/n7tV8MAA1q0" width="460" height="315" data-service="Youtube" scrolling="no"/>
      </figure>
      <p>Aceştia au fost conduşi la sediul Poliţiei Salonta, unde au fost reţinuţi pentru 24 de ore, pe numele lor fiind deschis un dosar penal pentru ultraj sub formă agravantă, tulburarea liniştii şi ordinii publice. </p>
      <p>Miercuri, cei patru agresori au fost prezentaţi la Parchetul de pe lângă Judecătoria Salonta, pentru a fi audiaţi, iar în cursul după-amiezii şi în faţa judecătorului de drepturi şi libertăţi, cu propunere de arestare preventivă. </p>
      <p><b>UPDATE. </b>Procurorii salontanţi au solicitat, miercuri, arestarea celor patru persoane reţinute în urma incidentului din comuna Ciumeghiu iar în finalul dezbaterilor, Judecătoria Salonta a emis mandate de arestare preventivă pentru o perioadă de 30 de zile în cazul a trei dintre ei, Ruben Lăcătuş, Arpi Lăcătuş şi Teodor Lăcătuş. În cazul femeii, Luminiţa Lăcătuş, instanţa a decis să o plaseze sub control judiciar pe o perioadă de 60 de zile. Măsura nu este definitivă, cei 4 inculpaţi având posibilitatea să o conteste la Tribunalul Bihor.</p>
    </article>
  </body>
</html>