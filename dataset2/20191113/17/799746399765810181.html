<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/13/7103012/"/>
    <meta property="og:site_name" content="Європейська правда"/>
    <meta property="article:published_time" content="2019-11-13T17:58:22+00:00"/>
    <meta property="og:title" content="Бундестаг проголосував щодо &quot;Північного потоку-2&quot;, в уряді кажуть, що проблеми немає"/>
    <meta property="og:description" content="Німецький Бундестаг з другої спроби ухвалив енергетичне законодавство, яке стосується газопроводу “Північний потік-2”"/>
  </head>
  <body>
    <article>
      <h1>Бундестаг проголосував щодо "Північного потоку-2", в уряді кажуть, що проблеми немає</h1>
      <address>
        <time datetime="2019-11-13T17:58:22+00:00">13 Nov 2019, 17:58</time>
      </address>
      <p>Німецький Бундестаг з другої спроби ухвалив енергетичне законодавство, яке стосується газопроводу "Північний потік-2".</p>
      <p>Про це повідомляє "Європейська правда".</p>
      <p>За рішення, яке імплементує нову Газову директиву ЄС у німецьке законодавство, проголосував блок Ангели Меркель ХДС/ХСС та соціал-демократи і вільні демократи.</p>
      <p>Німецькі медіа, до прикладу видання <a href="https://www.handelsblatt.com/politik/deutschland/rechts-und-planungssicherheit-bundestag-macht-weg-frei-fuer-umstrittene-gaspipeline-nord-stream-2/25224888.html?fbclid=IwAR3rp3DL-qqCGdx9OVP50xCbxFSEoqQCiI_FIEfBrzlr201Avq_jqeAqtec&amp;ticket=ST-3142009-bKsc1ar6iT6ISE2DReqI-ap4">Handelsblatt</a> пишуть що документ містить поправки, які дозволяють вивести з-під дії європейських правил частину газопроводу "Північний потік-2" і тим самим прибрати останні перепони для завершення будівництва газогону та його запуску.</p>
      <p>Водночас, в українському уряді запевняють, що <a href="https://www.eurointegration.com.ua/news/2019/11/13/7103013/"><b>ключові проблемні моменти з проєкту прибрали</b></a>. </p>
      <p>"Зелені" і ультраправі з "Альтернативи для Німеччини" голосували проти. "Ліві" утрималися. Німецький журналіст Юліан Рьопке <a href="https://twitter.com/JulianRoepcke/status/1194672180082032640">зауважив</a>, що "АдН" голосувала проти, тому що переконана, що закон зупинить "Північний потік-2". </p>
      <p>"Партія "Альтернатива для Німеччини" проголосувала проти закону, оскільки побоюється, що він може зупинити "Північний потік-2". Не тому, що вона побоюється, що він уможливить його. Поняття не маю, як вони дійшли до такої інтерпретації", - дивується журналіст.</p>
      <figure>
        <iframe data-src="https://twitter.com/JulianRoepcke/status/1194672180082032640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Запропоновані федеральним урядом зміни стосуються 12-мильної ділянки газогону, яка знаходиться у територіальних водах Німеччини.</p>
      <p>Нагадаємо, у ніч на 8 листопада німецький Бундестаг мав розглянути внесений урядом законопроєкт, покликаний створити умови для виведення газогону "Північний потік-2" з-під дії нової редакції Третього енергопакету ЄС. Проте <b><a href="https://www.eurointegration.com.ua/news/2019/11/8/7102789/">голосування зірвала</a></b> ультраправа "Альтернатива для Німеччини", домігшись підтвердження відсутності кворуму у сесійній залі.  </p>
      <p>За оновленим енергетичним законодавством ЄС, ухваленим цього року, на новозбудовані морські газогони мають поширюватися норми так званого Третього енергопакету. Його ключова теза – обов’язкове відокремлення бізнесів видобування, транзиту газу та його постачання. </p>
      <p>"Газпром" одночасно видобуває газ та контролює газопровід для його транзиту в Європу.  Оператором "Північного потоку-2" є компанія Nord Stream 2 AG, 100% акцій якої належать "Газпрому".</p>
      <p>Про події довкола "Північного потоку-2" в німецькому парламенті читайте у статті - "<b><a href="https://www.eurointegration.com.ua/articles/2019/11/8/7102804/">Газова ніч у Бундестазі: чи вдасться Німеччині врятувати Nord Stream-2</a></b>".</p>
      <p>Позиція уряду - у новині <a href="https://www.eurointegration.com.ua/news/2019/11/13/7103013/"><b>В уряді переконані, що рішення Німеччини не дає зеленого світла для Nord Stream-2</b></a>.</p>
      <related>
        <a href="https://www.eurointegration.com.ua/news/2019/11/5/7102649/"/>
        <a href="https://www.eurointegration.com.ua/articles/2019/11/5/7102632/"/>
      </related>
    </article>
  </body>
</html>