<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/venerdi/2019/11/13/news/copertina_cuba_venerdi_porzio_bernardo_valli_500_anni_avana-241029031/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T17:54:00+00:00"/>
    <meta property="og:title" content="Povera Cuba"/>
    <meta property="og:description" content="La storia di copertina del &quot;Venerdì&quot; domani in edicola è un reportage dall'Avana, che festeggia i suoi 500 anni tra le sanzioni"/>
  </head>
  <body>
    <article>
      <h1>Povera Cuba</h1>
      <h2>La storia di copertina del "Venerdì" domani in edicola è un reportage dall'Avana, che festeggia i suoi 500 anni tra le sanzioni americane e il crollo dell'alleato venezuelano</h2>
      <address>
        <time datetime="2019-11-13T17:54:00+00:00">13 Nov 2019, 17:54</time>
      </address>
      <p>L'Avana compie 500 anni, ma a Cuba – come racconta Giovanni Porzio nel suo reportage in copertina sul <i>Venerdì</i> – è sceso di nuovo il buio, con cibo razionato, trasporti limitati, elettricità ridotta. Tutta colpa delle nuove sanzioni e della crisi economica e politica del grande alleato regionale, il Venezuela, ex gigante petrolifero. E torna anche a mordere la repressione interna. Lo scrittore dissidente Jorge Ángel Pérez – già vincitore del premio Grinzane Cavour – spiega che, in barba al trionfalismo del regime, Cuba è «il Paese più filoamericano del mondo». Ma si tratta di un amore sempre meno corrisposto, visto che da quando Trump è alla Casa Bianca il numero dei cubani rispediti a casa dagli Stati Uniti è decuplicato. E il governo di Washington ha anche messo un tetto di mille dollari ogni tre mesi per chi voglia inviare denaro ai parenti sull'isola...<br/>A seguire, un articolo di Bernardo Valli ricorda i giorni della vittoria della Rivoluzione castrista, quando il comunismo arrivò in spiaggia. E il <i>Líder Máximo </i>proponeva agli Stati Uniti di scambiare con dei trattori i mercenari che aveva fatto prigionieri.<br/><br/>Tra le altre storie di questo numero, un ritratto della candidata democratica americana Elizabeth Warren, che corre verso la nomination anche a colpi di selfie e di telefonate agli elettori, e l’intervista al figlio di Lucia Berlin in occasione dell’uscita dei diari della scrittrice, celebre per i suoi racconti.<br/> </p>
    </article>
  </body>
</html>