<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yeni-faiz-takasi-urunu-geliyor-214981h.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T17:04:52+00:00"/>
    <meta property="og:title" content="Yeni faiz takası ürünü geliyor"/>
    <meta property="og:description" content="Yabancı yatırımcı talebini artırmaya ve sermaye piyasasını daha da derinleştirmeye gayret ettiklerini ifade eden Borsa İstanbul AŞ Genel Müdürü Atilla, yakın zamanda yeni faiz takası ürününü açıklayacaklarını vurguladı."/>
  </head>
  <body>
    <article>
      <h1>Yeni faiz takası ürünü geliyor</h1>
      <h2>Yabancı yatırımcı talebini artırmaya ve sermaye piyasasını daha da derinleştirmeye gayret ettiklerini ifade eden Borsa İstanbul AŞ Genel Müdürü Atilla, yakın zamanda yeni faiz takası ürününü açıklayacaklarını vurguladı.</h2>
      <address>
        <time datetime="2019-11-13T17:04:52+00:00">13 Nov 2019, 17:04</time>
      </address>
      <p>Borsa İstanbul AŞ Genel Müdürü Mehmet Hakan Atilla, kısa süre içinde bankaların faiz riskini çok daha etkin yönetmelerine imkan sağlayacak yeni faiz takası ürününü açıklayacaklarını söyledi.</p>
      <p>Atilla, ‘Bonds, Loans &amp; Sukuk Turkey 2019' konferansında yaptığı konuşmada, Borsa İstanbul'un, gurur duydukları milli bir değer ve güçlü bir marka olduğunu belirtti. Borsa İstanbul'un 400'ün üstünde halka açık şirket ve 1 trilyon liraya yaklaşan şirket değeriyle bölgenin en büyük borsası olduğuna işaret eden Atilla, ‘'2019, borsamız için oldukça verimli bir yıl oldu. Yeni Ekonomi Programı'nda (YEP) verilen hedefler doğrultusunda bir yandan finansal piyasalarımıza pek çok yeni ürün kazandırırken, öte yandan likiditeyi artırarak derinlik sağlamaya muvaffak olduk. Geçtiğimiz yıl açtığımız FX Swap piyasası, günlük 2 milyar doları aşan hacme ulaştı. Merkez Bankamızın zorunlu karşılık düzenlemesinin ardından konsolide ettiğimiz repo pazarında bugün artık 70 milyar lira üstünde işlem geçiyor'' dedi.</p>
      <p>
        <b>SERMAYE PİYASASI DERİNLEŞECEK</b>
      </p>
      <p>Atilla, ‘'Vadeli İşlem Opsiyon Piyasamızda (VİOP) yükselen hacimle birlikte yeni pay ve faiz vadeli sözleşmeler, vade ve kullanım fiyatı yatırımcı tarafından belirlenen esnek kontratlar yaratıldı. Önümüzdeki günlerde yapacağımız duyurularla üyelerimize VİOP'ta yeni döviz kontratları ve akşam seansı gibi uygulamaların bilgisini de vermiş olacağız'' diye konuştu. Omnibus hesaplar sayesinde menkul kıymetlere yabancı yatırımcı talebini artırmaya ve sermaye piyasasını daha da derinleştirmeye gayret ettiklerine dikkati çeken Atilla, Borsa İstanbul'un, her zaman olduğu gibi gelecek yıllarda da finansal sistemin en önde gelen paydaşlarından olmaya devam edeceğini vurguladı.</p>
      <p>
        <b>ÖNEMLİ ADIMLAR ATTIK</b>
      </p>
      <p>Organize piyasa ürünleri alanındaki girişimlere ek olarak finansal mimari ve bankacılık sektörüne yönelik inisiyatifler de aldıklarını dile getiren Atilla, repo pazarının sağladığı sağlam zemin üzerine Türk Lirası Referans Faiz Oranı TLREF'i inşa ettiklerini kaydetti. Hakan Atilla, ‘'Dünya LIBOR sonrası döneme hazırlanırken, biz de bu dönüşüme ortak olduk ve ülkemizin risksiz değişken faiz altyapısına kavuşması ve finansal sistemde milli paramızın ağırlığının artırılması için önemli adımlar attık. Kısa süre içinde bankalarımızın faiz riskini çok daha etkin yönetmelerine imkan sağlayacak yeni faiz takası ürününün bilgisini paylaşacağız'' ifadelerini kullandı.</p>
    </article>
  </body>
</html>