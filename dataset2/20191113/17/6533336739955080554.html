<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/dopo-soli-69-giorni-governo-balia-se-stesso-ndash-ldquo-218963.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-13T17:52:04+00:00"/>
    <meta property="og:title" content="Dopo soli 69 giorni, un governo in balia di se stesso – “la stampa”, editoriale de profundis"/>
    <meta property="og:description" content="DOPO SOLI 69 GIORNI, UN GOVERNO IN BALIA DI SE STESSO – “LA STAMPA”, EDITORIALE DE PROFUNDIS - “CONTE, INCENSATO COME UN MAGELLANO DELLA POLITICA, BISTRATTATO DALLA LEZZI - TRA I DEM CRESCE LA SENSAZIONE DI NON TOCCARE PALLA IN TEMA DI LAVORO– ITALIA VIVA NON CRESCE NE’ CREPA - RISULTATO FINALE: REGALARE A SALVINI UN TRIONFO PERFINO PIÙ GRANDE DI QUELLO CHE AVREBBE RACCOLTO, SE SI FOSSE VOTATO’’"/>
  </head>
  <body>
    <article>
      <h1>Dopo soli 69 giorni, un governo in balia di se stesso – “la stampa”, editoriale de profundis</h1>
      <address>
        <time datetime="2019-11-13T17:52:04+00:00">13 Nov 2019, 17:52</time>
      </address>
      <p>
        <b>DOPO SOLI 69 GIORNI, UN GOVERNO IN BALIA DI SE STESSO – “LA STAMPA”, EDITORIALE DE PROFUNDIS - “CONTE, INCENSATO COME UN MAGELLANO DELLA POLITICA, BISTRATTATO DALLA LEZZI - TRA I DEM CRESCE LA SENSAZIONE DI NON TOCCARE PALLA IN TEMA DI LAVORO– ITALIA VIVA NON CRESCE NE’ CREPA - RISULTATO FINALE: REGALARE A SALVINI UN TRIONFO PERFINO PIÙ GRANDE DI QUELLO CHE AVREBBE RACCOLTO, SE SI FOSSE VOTATO’’</b>
      </p>
      <hr/>
      <p>
        <b>Ugo Magri per<a href="http://www.lastampa.it/"> “la Stampa”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255388/1230153.htm">
          <img src="https://cdn-static.dagospia.com/img/foto/10-2019/i-meme-sulle-regionali-in-umbria-speranza-zingaretti-bianconi-di-maio-conte-1230153.jpg"/>
        </a>
        <figcaption>I MEME SULLE REGIONALI IN UMBRIA - SPERANZA - ZINGARETTI - BIANCONI - DI MAIO - CONTE</figcaption>
      </figure>
      <p>Raramente un governo è riuscito a dilapidare così in fretta il «bonus» che aveva in tasca. A tutti era evidente dall' inizio la difficoltà di giustificare un patto tra ex nemici, cani e gatti fino a tre giorni prima.</p>
      <p>Nessuno si aspettava miracoli, ma perlomeno era lecito attendersi che, una volta alleati, Cinque stelle e Pd remassero con forza nella stessa direzione. Ci si poteva augurare che i rispettivi leader si spendessero per fare fronte comune, o almeno ci provassero. E qualora nessuna delle ragioni «nobili» fosse stata sufficiente, sarebbe magari scattato l' istinto di auto-conservazione dei tanti onorevoli che, se si votasse domani, tornerebbero nel nulla da cui erano venuti.</p>
      <figure>
        <a href="https://www.dagospia.com/mediagallery/Dago_fotogallery-255388/1230149.htm">
          <img src="https://cdn-static.dagospia.com/img/foto/10-2019/i-meme-sulle-regionali-in-umbria-di-maio-conte-salvini-1230149.jpg"/>
        </a>
        <figcaption>I MEME SULLE REGIONALI IN UMBRIA - DI MAIO - CONTE - SALVINI</figcaption>
      </figure>
      <p>Invece dopo soli 69 giorni l' immagine è quella, sconfortante, di una maggioranza in balia di se stessa, senz' anima e senza bussola. Al timone dovrebbe trovarsi Giuseppe Conte, incensato mesi addietro come un Magellano della politica; nemmeno lui riesce a tenere la barra dritta e in qualche caso a ottenere rispetto. Ieri il premier ha subito l' onta di farsi bistrattare da un' ex-ministra col dente avvelenato, Barbara Lezzi, che invano aveva cercato di convincere sullo «scudo» penale per Arcelor-Mittal. Il risultato è che 20mila lavoratori siderurgici (tanti sono, sommando l' indotto) rimangono ostaggio di una frangia kamikaze grillina, pronta a silurare il governo pur di chiudere gli altiforni.</p>
      <figure>
        <a href="https://www.dagospia.com/mediagallery/Dago_fotogallery-255388/1133421.htm">
          <img src="https://cdn-static.dagospia.com/img/foto/03-2019/barbara-lezzi-1133421.png"/>
        </a>
        <figcaption>barbara lezzi</figcaption>
      </figure>
      <p>Dall'Ilva all' Embraco, dalle crisi industriali a quelle bancarie, sta crescendo tra i Dem la sensazione di non toccare palla o, se si preferisce, di incassare troppi ceffoni in tema di lavoro, dove una Sinistra degna del nome si gioca la reputazione.</p>
      <p>Stessa musica sulla manovra economica. Per restaurare un senso di leadership, Conte ha convocato domani a Palazzo Chigi un vertice che si annuncia affollato.</p>
      <p>L' intera Sala Verde faticherà a contenere tutti i partecipanti. Eppure, forse, al premier sarebbe bastato chiudersi in una stanza con Luigi Di Maio, Nicola Zingaretti e Matteo Renzi, staccare i telefonini, ordinare quattro pizze e congedarsi solo dopo aver stabilito insieme la «mission» di questo governo: come si pensa di andare avanti e cosa ci si propone di fare per la gente. Sembra incredibile, ma niente di tutto ciò risulta chiaro agli stessi protagonisti.</p>
      <figure>
        <a href="https://www.dagospia.com/mediagallery/Dago_fotogallery-255388/1235861.htm">
          <img src="https://cdn-static.dagospia.com/img/foto/11-2019/altoforno-crematorio-la-crisi-dell-ilva-by-mannelli-1235861.jpg"/>
        </a>
        <figcaption>ALTOFORNO CREMATORIO - LA CRISI DELL'ILVA BY MANNELLI</figcaption>
      </figure>
      <p>Il futuro politico è avvolto dalla nebbia più impenetrabile. In compenso, sono sotto i riflettori gli esperimenti già falliti del laboratorio giallo-rosso.</p>
      <p>Il primo esperimento a vuoto mirava a stringere un patto nelle Regioni dove si voterà e nei collegi maggioritari (in caso di ritorno anticipato alle urne). E' bastata la sconfitta in Umbria per separare le strade di M5S e Pd, condannando entrambi a sconfitte senza scampo.</p>
      <p>La seconda speranza delusa è quella di Renzi, che voleva vestire contemporaneamente i panni del pompiere e del piromane, del guastatore politico e dello stabilizzatore. Per adesso Italia Viva non cresce come il senatore di Rignano vorrebbe, ma in compenso è aumentato il tasso di confusione. Nemmeno un voto ha rubato a Berlusconi, ma solo agli ex compagni di partito. Infine è tramontata l' illusione che, levando il microfono a Salvini, di Matteo non si parlasse mai più. Paradossalmente si verifica il contrario: dopo la sbornia del Papeete, un po' di astinenza mediatica al «Capitano» sta facendo bene.</p>
      <figure>
        <a href="https://www.dagospia.com/mediagallery/Dago_fotogallery-255388/992170.htm">
          <img src="https://cdn-static.dagospia.com/img/foto/03-2018/renzi-boschi-992170.jpg"/>
        </a>
        <figcaption>RENZI BOSCHI</figcaption>
      </figure>
      <p>Nei giorni scorsi era filtrata l' indiscrezione che, qualora cadesse questo governo, Sergio Mattarella dichiarerebbe senza indugio «game over» e si tornerebbe a votare. Qualcuno ci ha visto una presa di distanze, altri vi ha letto un estremo appello a ripartire con lo spirito giusto. Quale che sia l' interpretazione corretta, così non si può continuare. Senza un colpo d' ala, il «Conte due» è destinato a fare ben poca strada. Col brillante risultato di regalare a Salvini un trionfo perfino più grande di quello che avrebbe raccolto, se si fosse votato.</p>
    </article>
  </body>
</html>