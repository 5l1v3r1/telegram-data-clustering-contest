<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/varanasi/story-love-happened-on-tiktok-when-the-girlfriend-came-in-front-over-got-shocked-2847769.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T17:33:22+00:00"/>
    <meta property="og:title" content="टिकटॉक पर हुआ प्रेम, जब सामने आई प्रेमिका तो चकरा गया प्रेमी"/>
    <meta property="og:description" content="आजकल फेसबुक और इंस्टाग्राम से ज्यादा टिक-टॉक का चलन हो गया है। कुछ समय पहले इस पर बैन लग गया था लेकिन अब हट गया है। इस एप के जरिए ही मुम्बई की एक लड़की को वाराणसी के मडुवाडीह के लड़के से प्यार हो गया..."/>
  </head>
  <body>
    <article>
      <h1>टिकटॉक पर हुआ प्रेम, जब सामने आई प्रेमिका तो चकरा गया प्रेमी</h1>
      <address><time datetime="2019-11-13T17:33:22+00:00">13 Nov 2019, 17:33</time> by <a rel="author">हिन्दुस्तान संवाददाता।,वाराणसी।</a></address>
      <p>आजकल फेसबुक और इंस्टाग्राम से ज्यादा टिक-टॉक का चलन हो गया है। कुछ समय पहले इस पर बैन लग गया था लेकिन अब हट गया है। इस एप के जरिए ही मुम्बई की एक लड़की को वाराणसी के मडुवाडीह के लड़के से प्यार हो गया और दोनों ने एक दूसरे से शादी करने की प्लानिंग कर ली। हलचल तब मच गई जब 6 फीट लंबी लड़की मुम्बई से अपने प्यार का इजहार करने लगभग 4 फीट 6 इंच के मडुवाडीह निवासी लड़के के पास पहुंच गई। प्रेमिका ने फोन करके प्रेमी को मडुवाडीह स्टेशन पर बुलाया तो प्रेमी का प्राण सूख गया। वह भागते-भागते मडुवाडीह स्टेशन पहुँचा। पहली नजर में प्रेमिका को देख कर चकरा गया। प्रेमिका ने बताया कि वह घर छोड़कर भाग आई है। </p>
      <h3>Read Also: <a href="https://www.livehindustan.com/uttar-pradesh/story-bhu-south-campus-proctor-professor-kiran-damle-booked-for-removing-rss-flag-from-university-stadium-2847657.html">RSS का झंडा उतरवाने वाले BHU साउथ कैम्पस के डिप्टी चीफ प्रॉक्टर का इस्तीफा</a></h3>
      <p>प्रेमी,प्रेमिका को मनाते हुए अपने घर न ले जाकर मडुवाडीह थाने ले आया और इस प्रकरण की पूरी जानकारी ईमानदारी से पुलिस को बता दी। पता चला कि मडुवाडीह के 21 वर्षीय राजा ने 9 माह पहले मुम्बई निवासी एक लड़की के टिकटॉक वीडियो को लाइक किया था। लाइक के बाद दोनों टिकटॉक पर एक दूसरे को फॉलो करने लगे और फिर इनके बीच चैटिंग शुरू ​हो गई। उसके बाद लड़की के जन्मदिन के अवसर पर लड़के ने उससे अपने प्यार का इजहार कर दिया, जिसे लड़की ने स्वीकार कर लिया। उसके बाद दोनों में नजदीकियां बढ़ने लगीं और दोनों ने एक-दूसरे के साथ जिंदगी बिताने का फैसला कर लिया।</p>
      <h3>Read Also: <a href="https://www.livehindustan.com/uttar-pradesh/chandauli/story-chandauli-tremendous-uproar-over-the-death-of-the-driver-in-the-accident-the-oil-drain-stopped-at-the-ioc-2846889.html">चंदौली:हादसे में चालक की मौत पर जबरदस्त हंगामा, आईओसी में तेल निकासी ठप</a></h3>
      <p>इसके बाद कुछ दिन तक मोबाइल में खराबी के कारण राजा ने लड़की का फोन नहीं उठाया और ना ही मैसेज का रिप्लाई दे पाया। इस बात से लड़की चिंतित हो गई और वह घर वालों से बिना बताए ही मुम्बई से वाराणसी पहुँच गई। अपने से दोगुनी कद काठी की प्रेमिका को देख कर दहल चुके लड़के ने मडुवाडीह पुलिस को बताया कि लड़की भाग कर अपने घर से आई है, इसके घरवाले परेशान हैं। कृपया इसके घर पर सूचित कर दीजिए। इसके बाद मडुवाडीह पुलिस ने लड़की के परिजनों को फ़ोन करके उसके मडुवाडीह में होने की जानकारी देते हुए बुलवा लिया है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>