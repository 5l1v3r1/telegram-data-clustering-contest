<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/u-razi-pripinennya-tranzitu-rosiyskogo-gazu-padinnya-ekonomiki-ukrayini-mozhe-dosyagti-0-7-vitrenko-329543_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T17:13:00+00:00"/>
    <meta property="og:title" content="При припиненні транзиту російського газу ВВП України може впасти на 0,7% - Вітренко"/>
    <meta property="og:description" content="Велика ймовірність, що останній платіж за транзит газу Україна отримає в січні 2020 року."/>
  </head>
  <body>
    <article>
      <h1>При припиненні транзиту російського газу ВВП України може впасти на 0,7% - Вітренко</h1>
      <h2>Велика ймовірність, що останній платіж за транзит газу Україна отримає в січні 2020 року.</h2>
      <address>
        <time datetime="2019-11-13T17:13:00+00:00">13 Nov 2019, 17:13</time>
      </address>
      <p>У разі припинення <b><a href="https://dt.ua/ECONOMICS/ukrayina-i-yevropeyski-partneri-pidgotuvalisya-do-rishennya-rf-vidmovitisya-vid-tranzitu-gazu-cherez-ukrayinu-kobolyev-329345_.html">транзиту російського газу</a></b> через територію України за результатами 2020 року падіння вітчизняної економіки може досягти 0,7%. Про це в інтерв'ю <a href="https://www.ukrinform.ua/rubric-economy/2817348-ekonomika-ukraini-moze-piti-v-minus-u-razi-zupinki-rosieu-tranzitu-vitrenko.html">"Укрінформу"</a> заявив виконавчий директор "Нафтогазу" Юрій Вітренко.</p>
      <p>"Щомісяця ми отримували від транзиту $ 200-250 млн, і ось в січні буде фактично остання оплата за грудень 2019-го, але вже в лютому це припиниться. І уряд відчує ефект негайно", - зазначив він.</p>
      <p>Вітренко додав, що, за розрахунками НАК, у разі припинення транзиту, "падіння економіки за найбільш песимістичним сценарієм може становити до 0,7% з урахуванням ефекту мультиплікатора" замість прогнозованого зростання на 3,3%.</p>
      <p>Раніше голова правління "Нафтогазу" Андрій Коболєв заявив, що "Газпром", найімовірніше, не підпише новий контракт про транзит російського газу. Але Україна і європейські партнери готові до такого сценарію розвитку подій і накопичили достатньо запасів газу у сховищах.</p>
      <p><b><a href="https://dt.ua/ECONOMICS/u-bryusseli-vidbulisya-tristoronni-konsultaciyi-schodo-tranzitu-gazu-329031_.html">В Брюсселі 8 листопада відбулися технічні консультації по транзиту російського газу</a></b> в Євросоюз через газотранспортну систему України.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей.</p>
      <p>19 вересня представники "Нафтогазу" і "Газпрому" попередньо <b><a href="https://dt.ua/ECONOMICS/ukrayina-i-rf-domovilisya-pro-noviy-kontrakt-schodo-tranzitu-gazu-324039_.html">домовилися про початок предметних переговорів щодо контракту з транзиту газу з РФ до ЄС через ГТС України</a></b>. Українська сторона передала росіянам дорожню карту анбандлінгу і проекти договорів про транспортування газу через ГТС України і про взаємодію між операторами суміжних газотранспортних систем. Росіяни вперше допустили можливість співпраці з "Нафтогазом" за європейськими правилами з 1 січня 2020 року.</p>
      <p>Раніше керівництво "Газпрому" висловлювало <b><a href="https://dt.ua/ECONOMICS/gazprom-gotoviy-podovzhiti-kontrakti-z-naftogazom-pislya-2019-roku-navit-bez-konsultaciy-300217_.html">готовність без консультацій продовжити договір, укладений у 2009</a></b> році тодішнім прем'єр-міністром України Юлією Тимошенко.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>