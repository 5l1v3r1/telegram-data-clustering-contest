<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231880/"/>
    <meta property="og:site_name" content="Українська правда"/>
    <meta property="article:published_time" content="2019-11-13T17:54:22+00:00"/>
    <meta property="og:title" content="Тейлор розповів про дзвінок Трампа після розмови з Зеленським"/>
    <meta property="og:description" content="Тимчасовий повірений у справах США в Україні Вільям Тейлор у середу розкрив нові подробиці телефонного дзвінка між Трампом та послом США в ЄС, який відбувся наступного дня після того, як президент Трамп поговорив з Володимиром Зеленським 25 липня."/>
  </head>
  <body>
    <article>
      <h1>Тейлор розповів про дзвінок Трампа після розмови з Зеленським</h1>
      <address>
        <time datetime="2019-11-13T17:54:22+00:00">13 Nov 2019, 17:54</time>
      </address>
      <p>Тимчасовий повірений у справах США в Україні Вільям Тейлор у середу розкрив нові подробиці телефонного дзвінка між Трампом та послом США в ЄС, який відбувся наступного дня після того, як президент Трамп поговорив з Володимиром Зеленським 25 липня.</p>
      <p>Про це пише "<a href="https://www.eurointegration.com.ua/news/2019/11/13/7103011/">Європейська правда</a>" з посиланням на телеканал <a href="https://abcnews.go.com/">ABC News</a>, який веде трансляцію публічних слухань.</p>
      <p>Зі слів Тейлора випливає, що розмова між Трампом і Гордоном Сондлендом, послом США в ЄС, відбулася 26 липня й про неї раніше не повідомлялося.</p>
      <p>"Минулої п'ятниці один з моїх співробітників розповів мені про події, які відбулися 26 липня. Поки ми з послом Волкером відвідували фронт (на Донбасі – Ред.), цей член мого персоналу супроводжував посла Сондленда на зустрічі з вищим українським чиновником у Києві", - сказав Тейлор.</p>
      <p>За його словами, після цієї зустрічі Сондленд вирушив у ресторан і у присутності помічника Тейлора зателефонував Дональду Трампу. Співробітник зміг почути, що Трамп запитує Сондленда про розслідування.</p>
      <p>"Посол Сондленд сказав президенту Трампу, що українці готові рухатися вперед", - розповів Тейлор.</p>
      <p>Дипломат зазначив, що пригадує, як його помічник запитав про розмову.</p>
      <p>"Посол Сондленд відповів, що президент Трамп більше турбується про розслідування щодо Байдена, на якому наполягав Джуліані", - сказав Тейлор. Пізніше він уточнив, що це означає, що Трамп, на його думку, більше турбувався про розслідування, ніж про Україну.</p>
      <p><b>Читайте також:</b> <b><i><a href="https://www.eurointegration.com.ua/news/2019/11/13/7103004/">У Конгресі почалися відкриті слухання у справі імпічменту Трампа</a></i></b></p>
      <p>
        <b>
          <i>
            <a href="https://www.eurointegration.com.ua/news/2019/11/13/7103010/">У Трампа заявили, що він не дивиться слухання щодо його імпічменту</a>
          </i>
        </b>
      </p>
      <p>
        <b>Нагадаємо:</b>
      </p>
      <ul>
        <li>Раніше Сондленд надав заплутані свідчення. Зокрема, він переглянув свої покази законодавцям Палати представників і <a href="https://www.eurointegration.com.ua/news/2019/11/6/7102671/">визнав зв’язок американської допомоги</a> Україні з розслідуванням щодо колишнього віцепрезидента Джо Байдена.</li>
        <li>Палата представників Конгресу США у середу <a href="https://www.eurointegration.com.ua/news/2019/11/13/7103004/">розпочала</a> публічну фазу слухань у справі імпічменту президента Дональда Трампа.</li>
      </ul>
      <p><b>Знати більше:</b> <a href="https://www.eurointegration.com.ua/articles/2019/11/13/7102978/"><b>Імпічмент йде до фіналу: чи несе "Українагейт" реальну загрозу для Дональда <i>Трампа</i></b></a></p>
      <related>
        <a href="https://www.eurointegration.com.ua/news/2019/11/13/7102982/"/>
        <a href="https://www.eurointegration.com.ua/news/2019/11/13/7102976/"/>
        <a href="https://www.eurointegration.com.ua/news/2019/11/12/7102926/"/>
      </related>
    </article>
  </body>
</html>