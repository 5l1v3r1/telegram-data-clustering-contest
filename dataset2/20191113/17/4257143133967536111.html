<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/13/hatalmasat-ment-nadal"/>
    <meta property="og:site_name" content="infostart"/>
    <meta property="article:published_time" content="2019-11-13T17:28:00+00:00"/>
    <meta property="og:title" content="Hatalmasat ment Nadal"/>
    <meta property="og:description" content="A világelső Rafael Nadal három szettben legyőzte szerdán az orosz Danyiil Medvegyevet a Londonban zajló férfi tenisz-világbajnokság negyedik napján."/>
  </head>
  <body>
    <article>
      <h1>Hatalmasat ment Nadal</h1>
      <address><time datetime="2019-11-13T17:28:00+00:00">13 Nov 2019, 17:28</time> by <a rel="author">Infostart / MTI</a></address>
      <h3>A világelső Rafael Nadal három szettben legyőzte szerdán az orosz Danyiil Medvegyevet a Londonban zajló férfi tenisz-világbajnokság negyedik napján.</h3>
      <p>A két játékos idén az amerikai nyílt bajnokság döntőjében is összecsapott, akkor Nadal öt játszmában nyert.</p>
      <p>Az Andre Agassi-csoport délutáni mérkőzésének első játszmájában mindössze egyetlen bréklabdát láthatott az O2 Aréna közönsége, ám mivel azt az idén US Open-döntős Medvegyev nem tudta kihasználni, rövidítés döntött. Ebben az orosz játékos 3-3 után az összes labdamenetet megnyerte, így előnybe került.</p>
      <p>A második szett Nadal-brékkel kezdődött, és mivel a 19-szeres Grand Slam-tornagyőztes spanyol teniszező - aki soha nem tudta még megnyerni az évzáró vb-t - sokkal stabilabban szervált, mint korábban, 41 perc alatt egyenlített.</p>
      <p>A döntő felvonás eleje hatalmas Medvegyev-fölényt hozott: az orosz szórta a nyerő ütéseket, a spanyol sokat rontott, így jutottak el a felek 5-1-ig, amikor Nadal adogatóként mérkőzéslabdát hárított. Ettől lendületbe jött, sorozatban öt játékot nyert, majd a rövidítésben is jobbnak bizonyult az orosznál, akinek ez volt a második veresége.</p>
      <p>Nadalnak ez volt az első győzelme, és pénteken a görög Sztefanosz Cicipasz ellen kivívhatja az elődöntőbe jutást.</p>
      <p>
        <b>Eredmény, Andre Agassi-csoport, 2. forduló:</b>
      </p>
      <p>Rafael Nadal (spanyol, 1.)-Danyiil Medvegyev (orosz, 4.) 6:7 (3-7), 6:3, 7:6 (7-4)</p>
    </article>
  </body>
</html>