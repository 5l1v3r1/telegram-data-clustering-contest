<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/13/januartol-letrejon-a-nemzeti-filmintezet"/>
    <meta property="og:site_name" content="infostart"/>
    <meta property="article:published_time" content="2019-11-13T17:16:40+00:00"/>
    <meta property="og:title" content="Januártól létrejön a Nemzeti Filmintézet"/>
    <meta property="og:description" content="A teljes mozgóképszakmáért felel majd a Nemzeti Filmintézet, amely Káel Csaba, a magyar mozgóképipar fejlesztéséért felelős kormánybiztos kezdeményezésére jöhet létre január 1-től. Az erről szóló törvényjavaslatot már benyújtotta a kormány az Országgyűlésnek."/>
  </head>
  <body>
    <article>
      <h1>Januártól létrejön a Nemzeti Filmintézet</h1>
      <address><time datetime="2019-11-13T17:16:40+00:00">13 Nov 2019, 17:16</time> by <a rel="author">Infostart / MTI</a></address>
      <h3>A teljes mozgóképszakmáért felel majd a Nemzeti Filmintézet, amely Káel Csaba, a magyar mozgóképipar fejlesztéséért felelős kormánybiztos kezdeményezésére jöhet létre január 1-től. Az erről szóló törvényjavaslatot már benyújtotta a kormány az Országgyűlésnek.</h3>
      <p>Az erről szóló törvényjavaslatot már benyújtotta a kormány az Országgyűlésnek - közölte szerdán a Magyar Nemzeti Filmalap. Az összegzés szerint a nemzeti Filmintézet a Magyar Nemzeti Filmalap alapjaira épülve, a nevének megváltoztatásával jön létre azzal a céllal, hogy a támogatási rendszerek egységesítése, a támogatások észszerűbb és átlátható felhasználása révén még több sikeres, minőségi magyar alkotás készülhessen.</p>
      <p>A törvényjavaslat szerint a mozgóképipar struktúráit rendszerszinten szükséges tovább építeni a támogató tevékenység összehangolásával intézményi szinten.</p>
      <p>"Elismerve a hazai mozgóképipar és filmkultúra megújítása során eddig elért eredményeket, tovább kívánjuk fejleszteni a magyar kultúrát és mozgóképipart. A Nemzeti Filmintézet létrehozásával az a célunk, hogy a mozis és televíziós forgalmazásra szánt alkotások támogatási rendszerének egységesítése, a támogatások észszerűbb és átlátható felhasználása révén még több sikeres, minőségi magyar alkotás készülhessen" - idézi a közlemény Káel Csabát.</p>
      <blockquote>Ennek érdekében a Nemzeti Filmintézet a Televíziós Film Mecenatúra és a Televíziós Filmkollégium által ellátott támogatási feladatok jogutódja lesz.</blockquote>
      <p>A kormánybiztos szerint az új intézmény létrehozásával kiszámítható, folyamatos munkalehetőség biztosítható a mozgóképipar szereplőinek. A párhuzamosságok kiküszöbölésével a Nemzeti Filmintézet azonos költségvetési forrásból hatékonyabb produkciós lehetőséget biztosít a magyar filmelőállítóknak - közölték.</p>
      <p>A Nemzeti Filmintézet a támogatói feladatai mellett a Magyar Nemzeti Filmalapban kialakított rendszert folytatva felelős lesz</p>
      <ul>
        <li>a közgyűjteményként működő Filmarchívum,</li>
        <li>a teljes körű utómunka-szolgáltatás nyújtó Filmlabor,</li>
        <li>a hazai és külföldi produkciókat kiszolgáló Mafilm működtetésért, fejlesztésért,</li>
        <li>a magyar alkotások nemzetközi értékesítéséért,</li>
        <li>a filmes szakemberképzésért, továbbá</li>
        <li>a mozgóképkultúra oktatásért.</li>
      </ul>
      <p>Káel Csaba mozgóképipari kormánybiztos a Nemzeti Filmintézet terveiről azt is elmondta, hogy a külföldi és a hazai produkciók hatékony kiszolgálása érdekében szükség van a hazai filmstúdiók fejlesztésére, a tervek közt szerepel a Mafilm fóti stúdiótelepének bővítése összesen 4 ezer négyzetméterrel - tartalmazza a közlemény.</p>
      <p>
        <i>Nyitókép: Pixabay</i>
      </p>
    </article>
  </body>
</html>