<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/trump-a-yonelik-azil-sorusturmasinda-halka-acik-oturumlar-basladi"/>
    <meta property="og:site_name" content="euronews"/>
    <meta property="article:published_time" content="2019-11-13T17:53:28+00:00"/>
    <meta property="og:title" content="Trump'a yönelik azil soruşturmasında halka açık oturumlar başladı"/>
    <meta property="og:description" content="Amerika Birleşik Devletleri (ABD) Başkanı Donald Trump'a yönelik azil soruşturmasının duyurulmasından 6 hafta sonra kamuya açık oturumlar bugün başladı."/>
  </head>
  <body>
    <article>
      <h1>Trump'a yönelik azil soruşturmasında halka açık oturumlar başladı</h1>
      <address><time datetime="2019-11-13T17:53:28+00:00">13 Nov 2019, 17:53</time> by <a rel="author">Gizem Sade</a></address>
      <p>Amerika Birleşik Devletleri (ABD) Başkanı Donald Trump'a yönelik azil soruşturmasının duyurulmasından 6 hafta sonra kamuya açık oturumlar başladı.</p>
      <p>Şimdiye kadar kapalı olarak yapılan duruşmalar, çarşamba günü itibariyle milyonlarca ABD'li ve İnternet kullanıcısının canlı takibine açıldı. Demokratların liderlik ettiği Temsilciler Meclisi İstihbarat Komitesinde yerel saat ile sabah 10.00'da başlayan oturumlarda ABD'li üç diplomatın ifadesi alınacak.</p>
      <p>Diplomatlardan ikisi, bugün alınacak ifadeleri öncesi yemin etti. ABD’nin Ukrayna'daki üst düzey diplomatı William Taylor, oturumda, "Ukraynalılar, ABD'nin güvenlik yardımları konusunda gayet endişeliydi ve (Biden konusunda) bir basın açıklaması yapmaya hazırlandıklarını biliyorum." dedi.</p>
      <p>Dışişleri Bakanlığında Bakan Yardımcısı George Kent ise Ukrayna'nın 2016'daki Başkanlık seçimlerine müdahale ettiği iddialarıyla ilgili "Benim bildiğim kadarıyla Ukrayna'nın seçimlere müdahale ettiği iddiaları mesnetsiz." diye konuştu.</p>
      <p>Temsilciler Meclisi duruşmalar sonunda 45. ABD başkanını görevini kötüye kullanmakla suçlayıp suçlamayacağını tartışacak ve oylayacak. Trump'ın azil kararı duruşmalar sonunda alınacak, bunun için çoğunluğun "evet" demesi yeterli. ABD Temsilciler Meclisi'nin soruşturmasına liderlik eden Demokratların meclisteki çoğunluğu bu ihtimali güçlü kılıyor.</p>
      <p>Daha sonraysa soruşturmayı Senato devralacak. Senato önünde yapılan duruşmalar sonunda Trump'ın görevden alınması için üçte iki çoğunluğun oyu gerekiyor. Senatoda Cumhuriyetçilerin çoğunlukta olması, bu son adımda azil sonucu çıkma olasılığını azaltıyor.</p>
      <h3>Trump'ın Zelinskiy ile telefon görüşmesi soruşturmanın merkezinde</h3>
      <p>Trump'a yönelik azil soruşturmasının merkezinde Ukrayna Devlet Başkanı Volodimir Zelenskiy ile yaptığı telefon konuşmaları yer alıyor.</p>
      <p>Azil soruşturmasını başlatan soru şu: Trump, Zelinskiy'e Demokrat rakibi Joe Biden ve ailesine yönelik yolsuzluk soruşturması başlatması karşılığında ülkesine yardım sözü verdi mi? Bir diğer ifadeyle, Trump 2020 Başkanlık seçimlerinde rakibi olarak gördüğü Joe Biden'i karalamak üzere Zelinskiy'e şantaj yaptı mı?</p>
      <ul>
        <li>
          <a href="https://tr.euronews.com/2019/11/06/trumpa-yonelik-azil-sorusturmasinda-kamuya-acik-oturumlar-haftaya-basliyor">Trump'a yönelik azil soruşturmasında kamuya açık oturumlar haftaya başlıyor</a>
        </li>
        <li>
          <a href="https://tr.euronews.com/2019/11/13/trump-erdogan-ile-gorusmesine-cumhuriyetci-senatorleri-davet-etti-amac-buzlari-kirmak?fromBreakingNews=1">Trump Erdoğan ile görüşmesine cumhuriyetçi senatörleri davet etti: Amaç buzları kırmak</a>
        </li>
      </ul>
      <p>Soruşturma kapsamında halkın önünde ifade verenler arasında 3 ABD'li diplomat var: ABD’nin Ukrayna'daki üst düzey diplomatı William Taylor, Dışişleri Bakanlığında Bakan Yardımcısı George Kent ve eski ABD Ukrayna Büyükelçisi Marie Yovanovitch. Yovanovitch'in halka açık ifadesi cuma günü alınacak.</p>
      <p>Azil soruşturmasında görevli yetkililerden biri, Kent ve Taylor'ın birlikte ifade verdiğini, çünkü ikilinin "başkanın suistimalinin tam hikayesine tanıklık ettiğini" söyledi.</p>
      <p>Oturumlarda ayrıca, Trump'ın Cumhuriyetçilerinin tanıklığına da başvurulacak. Cumhuriyetçilerin, Trump'ın Ukrayna'nın yeni başkanından Joe Biden'e soruşturma başlatmasını istemesinde herhangi bir yanlışlık olmadığını iddia edecekleri bir savunma stratejisi hazırladığı belirtiliyor.</p>
      <p>Ek kaynaklar<b> • Reuters, AFP</b></p>
    </article>
  </body>
</html>