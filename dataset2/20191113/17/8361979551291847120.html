<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/rinok-sigaret-antimonopolniy-komitet-vimagaye-rivnogo-dostupu-dlya-distrib-yutoriv-sigaret-novini-ukrajini-50053363.html"/>
    <meta property="og:site_name" content="НВ"/>
    <meta property="article:published_time" content="2019-11-13T17:00:00+00:00"/>
    <meta property="og:title" content="Створить конкуренцію Тедісу. Антимонопольний комітет рекомендував тютюновим компаніям дати рівний доступ дистриб’юторам на ринок"/>
    <meta property="og:description" content="В Антимонопольному комітеті констатували, що після штрафу, накладеного на Тедіс Україна за зловживання становищем, ситуація на ринку не змінилася."/>
  </head>
  <body>
    <article>
      <h1>Створить конкуренцію Тедісу. Антимонопольний комітет рекомендував тютюновим компаніям дати рівний доступ дистриб’юторам на ринок</h1>
      <h2>В Антимонопольному комітеті констатували, що після штрафу, накладеного на Тедіс Україна за зловживання становищем, ситуація на ринку не змінилася.</h2>
      <address>
        <time datetime="2019-11-13T17:00:00+00:00">13 Nov 2019, 17:00</time>
      </address>
      <p><a href="https://nv.ua/ukr/tags/amku.html">Антимонопольний комітет України</a> рекомендував найбільшим виробникам сигарет в Україні вжити заходів, спрямованих на обмеження монополізму та розвиток конкуренції на ринку дистрибуції сигарет, повідомили у АМКУ.</p>
      <p>Відповідні рекомендації Комітету були надані 12 листопада групі компаній Філіп Морріс, групі компаній Бритіш Американ Тобакко, групі компаній Джей Ті та групі компаній Імперіал Тобакко.</p>
      <p>«Після штрафу ТОВ Тедіс Україна за зловживання монопольним становищем на зазначеному ринку, а також рішення за антиконкурентні узгоджені дії цього дистрибутора і виробників — ситуація на ринку не змінилась. Через Тедіс Україна і зараз продовжує проходити основний обсяг вироблених сигарет для реалізації у продаж. Укладання прямих договорів із виробниками іншими дистриб’юторами наразі залишається ускладненим», — констатували в АМКУ.</p>
      <p>Читайте також:<br/><a href="https://nv.ua/ukr/biz/markets/kompaniji-tedis-zagrozhuye-primusoviy-podil-novini-ukrajini-50047369.html">&amp;nbspТютюновому дистриб’ютору Тедіс загрожує примусовий поділ — екс-держуповноважений АМКУ</a></p>
      <p>З огляду на зазначене, Антимонопольний комітет рекомендував виробникам вжити наступних заходів:</p>
      <p>— привести відносини з реалізації сигарет у відповідність до вимог законодавства про захист економічної конкуренції;</p>
      <p>— припинити та утриматися в подальшому від необґрунтованого обмеження обсягів реалізації сигарет покупцям;</p>
      <p>— розробити та оприлюднити умови (критерії) до дистриб’юторів;</p>
      <p>— забезпечити укладання з потенційними дистриб’юторами договорів на поставку тютюнових виробів;</p>
      <p>— забезпечити реалізацію власного виробленого товару дистриб’юторам в обсягах, що не призведуть до встановлення та/або подальшого збереження монопольного (домінуючого) становища суб'єктів господарювання на ринку дистрибуції сигарет.</p>
      <p>Водночас в АМКУ застерігають, що умови до дистриб’юторів не мають бути прописані таким чином, щоб їм могли відповідати лише один-два покупці.</p>
      <p>Також на думку Комітету під визначення «дистриб’ютора» не можуть підпадати суб'єкти господарювання, пов’язані з виробником відносинами контролю.</p>
      <p>Про результати розгляду цих рекомендацій виробники мають повідомити АМКУ протягом 30 днів з дня їх отримання.</p>
      <p>Як повідомлялося, <a href="https://nv.ua/ukr/biz/markets/amku-oshtrafuvav-tyutyunovih-virobnikiv-i-distrib-yutora-tedis-ukrajina-na-6-5-mlrd-grn-novini-ukrajini-50047224.html">10 жовтня Антимонопольний комітет вирішив оштрафувати ряд тютюнових компаній і монополіста-дистриб'ютора Тедіс Україна на 6,5 млрд грн</a>.</p>
    </article>
  </body>
</html>