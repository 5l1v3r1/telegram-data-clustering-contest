<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/bethesda-nuovo-team-formato-da-ex-dipendenti-di-human-head-studios.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Bethesda, annunciato nuovo team formato da ex dipendenti di Human Head Studios"/>
    <meta property="og:description" content="Bethesda ha ufficializzato l'apertura di Roundhouse Studios, nuovo team formato dagli ex membri di Human Head Studios.. Bethesda ha annunciato oggi l'apertura di un nuovo studio di sviluppo format..."/>
  </head>
  <body>
    <article>
      <h1>Bethesda, annunciato nuovo team formato da ex dipendenti di Human Head Studios</h1>
      <h2>Bethesda ha ufficializzato l'apertura di Roundhouse Studios, nuovo team formato dagli ex membri di Human Head Studios.</h2>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p><b>Bethesda</b> ha annunciato oggi l'apertura di un nuovo studio di sviluppo formato da ex sviluppatori di <b>Human Head Studios</b>, il team di titoli come Prey (2006) e Rune. Dopo aver chiuso i battenti per motivazioni non meglio precisate, i dipendenti della società hanno ricevuto il sostegno del publisher ricevendo l'opportunità di unirsi sotto la nuova etichetta <b>Roundhouse Studios</b>.<br/><br/>Secondo quanto riferito dal co-fondatore di <a href="https://multiplayer.it/notizie/187799-rune-ragnarok-human-head-studio-ha-svelato-rune-ragnarok.html">Human Head</a>, Chris Rhinehart, Bethesda ha offerto a tutti i dipendenti un lavoro presso Roundhouse, consentendo al direttore creativo di rimanere alla guida della formazione. Gli uffici della software house sono stati dislocati a Madison, in Wisconsin.<br/><br/>"Purtroppo abbiamo dovuto chiudere Human Head Studios, il che è stato particolarmente devastante a causa della passione e della creatività della formazione che avevamo riunito", ha scritto Rhinehart nel comunicato stampa.<br/><br/>"Abbiamo chiesto sostegno ai nostri amici di Bethesda e hanno visto la stessa creatività e passione nel nostro team. Con la formazione di Roundhouse Studios, Bethesda ha offerto a ogni dipendente di Human Head una posizione nella nuova società. Siamo entusiasti di sapere che il nostro team resterà insieme, perseguendo il lavoro che tutti noi amiamo, come parte di un'azienda che già conosciamo e ammiriamo".<br/><br/>Roundhouse è il secondo studio di sviluppo che si unisce a Bethesda nell'ultimo mese. Recentemente era toccato ad <b>Alpha Dog Games</b>, azienda specializzata in progetti mobile.</p>
      <figure>
        <img src="https://multiplayer.net-cdn.it/thumbs/images/2011/04/16/attling_kiosk_cropped_698_38_1920_1176_jpg_1400x0_q85.jpg"/>
      </figure>
    </article>
  </body>
</html>