<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698111/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86-%D8%A2%D9%BE%D8%B4%D9%86-%D9%82%D8%B1%D8%A7%D8%B1%D8%AF%D8%A7%D8%AF-%DB%B6-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%DB%B5%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%A7%D8%B3%D8%AA-%DA%A9%D8%A7%D9%84%D8%AF%D8%B1%D9%88%D9%86-%DA%AF%D9%81%D8%AA%D9%87-%D8%A8%D8%A7%D8%B2%DB%8C%E2%80%8C%D9%87%D8%A7-%D9%85%D9%87%D9%86%D8%AF%D8%B3%DB%8C%E2%80%8C%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="مدیرعامل سپاهان: آپشن قرارداد ۶ پرسپولیسی ۵۰ میلیارد است/ کالدرون گفته بازی‌ها مهندسی‌شده است"/>
    <meta property="og:description" content="وضعیت تیم ما بد نیست اما درباره صدرنشینی باید بگویم که فقط 10 بازی از لیگ گذشته و قطعا تغییراتی در لیگ رخ خواهد داد. البته امیدوارم که جایگاه سپاهان تغییر نکند و ما همه تلاشمان را می‌کنیم تا موفق شویم. البته تیم‌های خیلی خوبی در لیگ هستند که به دنبال صدرنشینی هستند."/>
  </head>
  <body>
    <article>
      <h1>مدیرعامل سپاهان: آپشن قرارداد ۶ پرسپولیسی ۵۰ میلیارد است/ کالدرون گفته بازی‌ها مهندسی‌شده است</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>وضعیت تیم ما بد نیست اما درباره صدرنشینی باید بگویم که فقط 10 بازی از لیگ گذشته و قطعا تغییراتی در لیگ رخ خواهد داد. البته امیدوارم که جایگاه سپاهان تغییر نکند و ما همه تلاشمان را می‌کنیم تا موفق شویم. البته تیم‌های خیلی خوبی در لیگ هستند که به دنبال صدرنشینی هستند.</b>
      </p>
      <figure>
        <img src="https://cdn.asriran.com/files/fa/news/1398/8/22/1036538_918.jpg"/>
      </figure>
      <p>مدیرعامل باشگاه سپاهان گفت: کالدرون گفته بازی‌ها مهندسی شده و ادعای متمول بودن سپاهان را کرده اما اگر ما ثروتمند هستیم، پس شما خیلی ثروتمندتر از ما هستید.<br/><br/>به گزارش  فارس، مسعود تابش در مورد بیماری امیر قلعه‌نویی و بستری شدنش در بیمارستان گفت: او حتی نتوانست در تمرینات حاضر شود و در بیمارستان بستری شد. بچه‌های تیم را هم به خانه فرستادیم اما او حتی نتوانست در مراسم امروز حاضر شود. البته خودش می‌گوید که حالش بهتر شده است. قلعه‌نویی از ویروس‌های جدید گرفته است.</p>
      <p>مدیرعامل باشگاه سپاهان در خصوص وضعیت تیمش گفت: وضعیت تیم ما بد نیست اما درباره صدرنشینی باید بگویم که فقط 10 بازی از لیگ گذشته و قطعا تغییراتی در لیگ رخ خواهد داد. البته امیدوارم که جایگاه سپاهان تغییر نکند و ما همه تلاشمان را می‌کنیم تا موفق شویم. البته تیم‌های خیلی خوبی در لیگ هستند که به دنبال صدرنشینی هستند.</p>
      <p>وی در خصوص بازی حساس هفته آینده سپاهان مقابل استقلال خاطرنشان کرد: تیم استقلال، تیم خیلی خوبی است و با این تیم مشخص است که کار شده است. قطعا این بازی خیلی خوب خواهد شد، اما ما هم آماده هستیم و امیدوارم در درجه اول یک بازی جوانمردانه از سوی هر دو تیم انجام شود و سپس شاهد یک بازی تماشاگرپسند باشیم. 3 امتیاز این بازی برای هر دو تیم اهمیت زیادی دارد و ما تلاش می‌کنیم برنده این بازی باشیم.</p>
      <p>تابش در خصوص مصاحبه‌ای که از او منتشر شده و در این مصاحبه گفته شده که آپشن‌های 6 بازیکن یک تیم به اندازه کل بودجه باشگاه سپاهان است، من دیروز مصاحبه کردم و امروز این مصاحبه منتشر شده است. کالدرون گفته که بازی‌ها مهندسی شده و از ما به عنوان یک تیم متمول اصفهانی نام برده است، اما من به او می‌گویم که اگر ما متمول هستیم، پس شما چه هستید؟ شما که خیلی از ما ثروتمندتر هستید. آپشن‌های 6 بازیکن شما 50 میلیارد می‌شود و کل بودجه باشگاه سپاهان 50 میلیارد است! البته آنها فقط یک تیم دارند و ما در سپاهان 50 تیم داریم.</p>
      <p>وی در خصوص اینکه پرسپولیسی‌ها معتقد هستند امیر قلعه‌نویی بابت اظهاراتش و گفتن مهندسی در فوتبال باید به کمیته اخلاق اظهار شود و حتی صحبت‌های جنجالی در کنفرانس خبری کرده است، تصریح کرد: من دوست ندارم درباره دیگر تیم‌ها صحبت کنم و بهتر است شما در مورد سپاهان از من بپرسید. در مورد آقای قلعه‌نویی هم باید بگویم که او در کمیته اخلاق حتما پاسخگوی این صحبت‌ها خواهد بود اما کالدرون هم گفته است که بازی‌ها مهندسی شده.</p>
      <p>مدیرعامل باشگاه سپاهان در خصوص اینکه صحبت‌هایی در مورد تعویق بازی سپاهان و استقلال مطرح شده و شائبه حمایت‌هایی در این خصوص به گوش می‌رسد، ادامه داد: این حرف‌ها توهم است و این‌طور نیست. برخی‌ها می‌خواهند برای ما حواشی ایجاد کنند، هرچند که خود ما هیچ حاشیه‌ای نداریم.</p>
      <p>تابش در مورد تمدید قرارداد بازیکنان سپاهان برای فصل آینده گفت: اکثر بازیکنان ما دارای قراردادهای دو و سه ساله هستند. بازیکنان زیر 25 سال قراردادهای سه ساله دارند و برخی از بازیکنان بالای 25 سال هم قراردادهای دو و سه ساله دارند. کی‌روش استنلی هم قرارداد دو ساله با ما دارد.</p>
      <p>وی در خصوص قرارداد استنلی و کومان با سپاهان که گفته می‌شود رقم بالایی برای آنها هزینه شده، خاطرنشان کرد: قرارداد این دو بازیکن کاملا معقول است و حتی از قرارداد فصل گذشته آنها پایین‌تر است!</p>
      <p>پیشکسوت فوتبال کشورمان در خصوص بازی فردای تیم ملی ایران مقابل عراق، افزود: به هر حال بازی حساسی است و ما هم آرزو داریم تیم کشورمان برنده این بازی باشد. البته اینکه بازی ایران و عراق در اردو انجام می‌شود به سود ماست، هرچند که بازی حساسی خواهد بود و پیش بینی من این است که با اختلاف دو گل برنده شویم.</p>
      <p>تابش در خصوص انتقاد برخی از اعضای تیم سپاهان از اینکه برخلاف مسئولان تبریزی که در جریانات چند وقت گذشته از تراکتور حمایت کردند، مسئولان اصفهانی از امیر قلعه‌نویی در اتفاقات اخیر حمایت نکردند، گفت:‌ این‌طور نیست، بلکه مسئولان اصفهانی از قلعه‌نویی حمایت کردند و حتی نمایندگان اصفهان در مجلس شورای اسلامی به این موضوع ورود کردند و از قلعه‌نویی حمایت انجام شد. شاید آنهایی که این حرف‌ها را زدند در جریان نبودند اما از قلعه‌نویی حمایت شده است.</p>
    </article>
  </body>
</html>