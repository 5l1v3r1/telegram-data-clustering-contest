<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698215/%D8%AF%D8%A8%DB%8C%D8%B1-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C-%D9%85%D8%B3%D8%A6%D9%88%D9%84%DB%8C%D8%AA-%D8%A7%D8%AC%D8%B1%D8%A7%DB%8C%DB%8C%D8%AD%D8%AC%D8%A7%D8%A8-%D9%88-%D8%B9%D9%81%D8%A7%D9%81%D8%A8%D9%87-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D9%88%D8%A7%DA%AF%D8%B0%D8%A7%D8%B1-%D8%B4%D8%AF-%D9%85%D8%AF%DB%8C%D8%B1%DB%8C%D8%AA-%DA%A9%D8%A7%D9%85%D9%84-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%B4%D8%AF%D9%86%DB%8C-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="دبیر شورای عالی انقلاب فرهنگی: مسئولیت اجرایی&quot;حجاب و عفاف&quot;به وزارت کشور واگذار شد/ مدیریت کامل فضای مجازی شدنی نیست"/>
    <meta property="og:description" content="سید سعیدرضا عاملی امروز  دبیر شورای عالی انقلاب فرهنگی (22 آبان) در کرمانشاه در جمع خبرنگاران دبیر شورای عالی انقلاب فرهنگی در ادامه در خصوص وضعیت پوشش در دانشگاه های کشور، به مصوبه اخیر شورای عالی انقلاب فرهنگی در خصوص حجاب و عفاف اشاره کرد و گفت: بر اساس این مصوبه که اخیرا به تصویب رسیده مسئولیت اجرایی در حوزه حجاب و عفاف از وزارت فرهنگ و ارشاد اسلامی به وزارت کشور منتقل شده و وزارت کشور از این پس نسبت به اجرای سند حجاب و عفاف در جامعه، نهادهای اداری و دانشگاه‌ها مسئولیت دارد و موظف است گزارش سالیانه‌ای درخصوص عملکرد خود در این زمینه به شورای عالی انقلاب فرهنگی ارائه دهد."/>
  </head>
  <body>
    <article>
      <h1>دبیر شورای عالی انقلاب فرهنگی: مسئولیت اجرایی"حجاب و عفاف"به وزارت کشور واگذار شد/ مدیریت کامل فضای مجازی شدنی نیست</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036804_253.jpg"/>
      </figure>
      <p>سید سعیدرضا عاملی امروز  دبیر شورای عالی انقلاب فرهنگی (22 آبان) در کرمانشاه در جمع خبرنگاران دبیر شورای عالی انقلاب فرهنگی در ادامه در خصوص وضعیت پوشش در دانشگاه های کشور، به مصوبه اخیر شورای عالی انقلاب فرهنگی در خصوص حجاب و عفاف اشاره کرد و گفت: بر اساس این مصوبه که اخیرا به تصویب رسیده مسئولیت اجرایی در حوزه حجاب و عفاف از وزارت فرهنگ و ارشاد اسلامی به وزارت کشور منتقل شده و وزارت کشور از این پس نسبت به اجرای سند حجاب و عفاف در جامعه، نهادهای اداری و دانشگاه‌ها مسئولیت دارد و موظف است گزارش سالیانه‌ای درخصوص عملکرد خود در این زمینه به شورای عالی انقلاب فرهنگی ارائه دهد.</p>
      <p>
        <b>ممنوعیت تبلیغات انتخاباتی دردانشگاه</b>
      </p>
      <p>وی با اشاره به نزدیکی انتخابات مجلس، از ممنوعیت فعالیت‌های تبلیغاتی کاندیداها در دانشگاه‌ها خبر داد و تاکید کرد: دانشگاه محل تبلیغات انتخاباتی نیست و کاندیداها نمی‌توانند در محیط دانشگاه‌ها فعالیت داشته باشند.</p>
      <p>وی تاکید کرد: دانشجو عمله و ابزار احزاب سیاسی نیست و در همین راستا کاندیداها نمی‌توانند در محیط‌های دانشگاه تبلیغات انتخاباتی داشته باشند.</p>
      <p>
        <b>مدیریت کامل فضای مجازی شدنی نیست</b>
      </p>
      <p>عاملی در ادامه با اشاره به فضای گسترده مجازی و نیاز به مدیریت بیشتر و بهتر این فضا، گفت: فضای مجازی فضای گسترده‌ای است و اینکه بخواهیم این فضا را بطور کامل مدیریت کنیم شدنی نیست، اما قبول داریم بخش هایی از این فضا قابل مدیریت است که باید این کار صورت بگیرد، کماینکه در برخی کشورها از جمله چین و روسیه این کار انجام شده است.</p>
      <p>وی با اشاره به فعالیت بنگاه‌های کسب و کار درحوزه قمار و روابط نامشروع در فضای مجازی، گفت: این بنگاه‌ها دامی برای دختران و پسران جوان است و متاسفانه حتی بزرگسالان و میانسالان هم پایشان به این بنگاه ها باز می‌شود.</p>
      <p>عاملی تصریح کرد: اینکه افرادی با ادعای آزادی خواهان فعالیت این بنگاه‌ها هستند قابل قبول نیست و قطعا اگر از عموم جامعه نظر سنجی شود همه خواهان ایجاد یک فضای پاک و محیط سالم در فضای مجازی هستند و باید در همین راستا حرکت کنیم.</p>
      <p>وی افزود: قصوراتی در مدیریت فضای مجازی داشته‌ایم و این را قبول داریم، اما اینکه دنبال مقصر باشیم و بگردیم که شورای عالی انقلاب فرهنگی کوتاهی کرده یا شورای عالی فضای مجازی، مسئله و مشکل ما را حل نمی‌کند و باید به دنبال راهکار موثر در این زمینه بود.</p>
      <p>عاملی توانمندسازی فکری در جامعه، مقررات گذاری مناسب، تعیین کُدهای مسئولیت اجتماعی و اخلاق حرفه ای و ارتقا سواد اینترنتی جامعه را از جمله راهکارهای موثر در مدیریت هرچه بهتر استفاده از فضای مجازی عنوان کرد.</p>
      <p>وی تصریح کرد: چنانچه سواد اینترنتی جامعه بالا برود، قطعا مردم هر جایی در فضای مجازی کلیک نمی‌کنند و در اینصورت فضای مجازی سالم تری را تجربه خواهیم کرد.</p>
      <p>عاملی در خصوص تداخل فعالیت های شورای عالی انقلاب فرهنگی و وزارت علوم نیز گفت: وزارت علوم نهادی مجری و شورای عالی انقلاب فرهنگی نهادی سیاستگذار است و تفاوت بسیاری میان عملکرد این دو وجود دارد و در بحث تعیین روسای دانشگاه‌ها نیز این دو تداخلی با هم ندارند و این کار در کمیته‌ای با همفکری و حضور وزاری علوم و بهداشت صورت می گیرد.</p>
      <p>وی به کُندی اجرایی شدن قوانین در کشور هم اشاره کرد و افزود: متاسفانه تا یک قانون در کشور تصویب و اجرایی شود پروسه طولانی دارد. بطور مثال فقط 34 جلسه در شورای عالی انقلاب فرهنگی برگزار شد تا سند مهندسی فرهنگی کشور به تصویب برسد.</p>
      <p>عاملی گفت: در حال حاضر دو سند مهندسی فرهنگی کشور و سند حجاب و عفاف روی میز دبیرخانه شورای عالی انقلاب فرهنگی قرار دارد و با جدیت اجرایی شدن آن را پیگیری می‌کنیم.</p>
      <p>وی یادآور شد: در بحث حجاب و عفاف در دانشگاه‌ها هم اقدام خوبی از سوی وزارت علوم صورت گرفته که 30 ملاحظه در این حوزه را بصورت آیین نامه ای تدوین و به دانشگاه‌های کشور ابلاغ کرده است و خود وزارت علوم نیز بر اجرای آن نظارت دارد.</p>
    </article>
  </body>
</html>