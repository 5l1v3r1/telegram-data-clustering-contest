<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773577,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אנטרופי ממליצה לא לאשר את המשך כהונת שאול נאוי כיו&quot;ר"/>
    <meta property="og:description" content="חברת הייעוץ למוסדיים מתנגדת לחידוש המינוי בשל ריבוי קשרי משפחה בחברת האשראי החוץ־בנקאי נאוי. היא גם ממליצה להתנגד לשכר המבוקש ליו&quot;ר ולמנכ&quot;ל, בעלי השליטה שאול ודורי נאוי, שאמור להסתכם בעלות שנתית של 3.4 מיליון שקל לכל אחד"/>
  </head>
  <body>
    <article>
      <h1>אנטרופי ממליצה לא לאשר את המשך כהונת שאול נאוי כיו"ר</h1>
      <h2>חברת הייעוץ למוסדיים מתנגדת לחידוש המינוי בשל ריבוי קשרי משפחה בחברת האשראי החוץ־בנקאי נאוי. היא גם ממליצה להתנגד לשכר המבוקש ליו"ר ולמנכ"ל, בעלי השליטה שאול ודורי נאוי, שאמור להסתכם בעלות שנתית של 3.4 מיליון שקל לכל אחד</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רחלי בינדמן</a></address>
      <p>חברת הייעוץ אנטרופי ממליצה לגופים המוסדיים להתנגד לשכר המבוקש לאחים שאול ודורי נאוי, בעלי השליטה (34.4%) בחברת האשראי החוץ־בנקאית הקרויה על שמם. אסיפת בעלי המניות לאישור שכר היו"ר ומנכ"ל החברה הציבורית נקבעה ל־18 בחודש, לאחר דחייה של שבועיים על רקע דיונים עם בעלי מניות המיעוט. בעל מניות המיעוט הגדול בחברה הוא בית ההשקעות אלטשולר שחם (25%), שאינו נעזר בשירותי אנטרופי, ולכן לא ברור כיצד יצביע.</p>
      <p>
        <b>"העלייה המוצעת פי 2 בהשוואה למקבילות"</b>
      </p>
      <p>עד כה היה זכאי כל אחד מהאחים לשכר בעלות שנתית של 1.2 מיליון שקל, וכן לתגמול מבוסס ביצועים של 700 אלף שקל — ובסך הכל 1.9 מיליון שקל בשנה. כעת מבקשים האחים נאוי מבעלי מניות המיעוט לאשר עלות שכר של 3.4 מיליון שקל לכל אחד מהם, כלומר זינוק של 79% לעומת עלות השכר הקיימת. החבילה המוצעת אמורה לכלול תגמול קבוע של 600 אלף שקל, דמי ניהול שוטפים של 1.7 מיליון שקל ותגמול נוסף מבוסס ביצועים שיכול להגיע למיליון שקל.</p>
      <p>"מצאנו כי העלייה המוצעת, כאשר עלות שכרם המצרפית עולה על פי 2 בהשוואה למקבילותיה, היא משמעותית", נימקו באנטרופי את ההמלצה. עם זאת הם מסייגים ואומרים כי "החברה היא השחקנית המובילה בהשוואה לשחקניות אחרות בענף, שמתאפיינות בצמיחה מואצת בשנים האחרונות".</p>
      <figure>
        <img src="https://images1.calcalist.co.il/PicServer3/2019/11/12/947176/2L.jpg"/>
      </figure>
      <p>במסגרת שיקולי אנטרופי היא מזכירה כי בשלוש שנים האחרונות ירדה אחזקתם המצרפית של האחים מ־42% לשיעור של 34%, וכי בתקופה זו החברה הודיעה שתפסיק לחלק דיבידנדים לטובת המשך צמיחתה וחיזוק מבנה ההון. באנטרופי גם מתנגדים לחידוש כהונתו של שאול נאוי כיו"ר, וזאת לאור ריבוי גרעיני השליטה בחברות הציבוריות בישראל והשפעת מבנה זה על היבטים הקשורים באי־תלות הדירקטוריון: "ככלל אנו ממליצים להתנגד לכהונה של מנכ"ל גם כיו"ר, וכן ממליצים להתנגד למינוי מנכ"ל, או מי מהכפופים לו, או מי מבני משפחתו, לתפקיד יו"ר".</p>
      <p>באנטרופי מכירים בכך שהאחים <a href="https://www.calcalist.co.il/stocks/home/0,7340,L-3959-208017,00.html?quote=%D7%A0%D7%90%D7%95%D7%99">נאוי</a>הם הרוח החיה בחברה, וכי הצלחתה תלויה באופן ניכר בהובלתם העסקית והניהולית. לכן הם מדגישים כי דווקא מינוי של יו"ר חיצוני, שיתמקד בניהול עבודת הדירקטוריון כאורגן מפקח לטובת שיפור הממשל התאגידי בחברה, יכול לייצר תרומה עודפת בשלב זה. חברת הייעוץ גם מותחת ביקורת על הממשל התאגידי בנאוי: "בשל היקף הפעילות המשמעותי של החברה סברנו כי רצוי שמבנה הממשל התאגידי יעבור מקצה שיפורים, וכי דיון המשכי ברכיבי השכר של בעל השליטה ייכרך בכך". לעניין זה יש לציין כי לצד שירותי המלצות לאסיפות כלליות מציעה אנטרופי לחברות ציבוריות — תמורת תשלום — גם ניתוח של הממשל התאגידי והצעות לשיפורו.</p>
      <p>
        <b>התנגדות לשיפור תנאי בתו של שאול נאוי</b>
      </p>
      <p>בעלי המניות מתבקשים לאשר גם שיפור בתנאי העסקתם של קרובי משפחה נוספים, ובאנטרופי תומכים בשיפור המוצע לבניו של דורי נאוי — אסף נאוי, המכהן כיועץ לניהול חדר העסקאות, מנהל מערכות המחשב ואבטחת המידע וסוכן שיווק, ושל יעקב נאוי, עוזר המנכ"ל ומנהל השיווק. מנגד, הם ממליצים להתנגד לשדרוג עלות השכר המוצעת, בשיעור של 27%, לעו"ד נוי נאוי, בתו של שאול נאוי, המכהנת כיועצת המשפטית ומזכירת החברה.</p>
      <p>"אנו מסתייגים מכהונת קרוב לבעל השליטה בתפקיד שומר סף, לרבות יועץ משפטי. על נושאי משרה בתפקידים אלה מוטלת אחריות כבדה לעמוד על המשמר, ולחקור סוגיות בעלות פוטנציאל לניגודי עניינים מול הציבור. מינוי אדם הנמנה עם קרובי בעל השליטה לתפקיד מסוג זה עשוי לפגוע ברמת ובאיכות הממשל התאגידי".</p>
      <figure>
        <img src="http://www.calcalist.co.il/PicServer3/2018/03/22/805197/CAL0175263_l.jpg"/>
      </figure>
      <p>שאול נאוי צילום: עמית שעל</p>
    </article>
  </body>
</html>