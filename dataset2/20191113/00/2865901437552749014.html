<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/novi-format-ludila-bernardo-suspendovan-zbog-rasizma-propusta-celsi-posle-saljivog-tvita-mendiju/342378"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Novi format ludila: Bernardo suspendovan zbog rasizma, propušta Čelsi posle šaljivog tvita Mendiju?!"/>
    <meta property="og:description" content="Fudbalska asocijacija procenila da se radi o žestokom kršenju pravilnika i Portugalac neće biti na raspolaganju Pepu Gvardioli"/>
  </head>
  <body>
    <article>
      <h1>Novi format ludila: Bernardo suspendovan zbog rasizma, propušta Čelsi posle šaljivog tvita Mendiju?!</h1>
      <h2>Fudbalska asocijacija procenila da se radi o žestokom kršenju pravilnika i Portugalac neće biti na raspolaganju Pepu Gvardioli</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p><b>Sećamo se kako su uoči <a href="https://mozzartsport.com/fudbal/vesti/pocelo-je-englezi-pripremaju-teren-za-rasizam-na-marakani-protiv-totenhema/340671">Totenhemovog gostovanja Crvenoj zvezdi ostrvski mediji svakodnevnim tekstovima i konstatacijama kroz članke pripremali teren za “rasizam na Marakani“</a>, ali priče o diskriminaciji na osnovu boje kože poprimile su novi format kolektivnog ludila</b>.</p>
      <p>Najnovija vest sa Ostrva glasi - <b>Bernardo Silva</b> je suspendovan na jednu utakmicu, uz novčanu kaznu od 55.000 evra (50.000 funti) zbog rasističkog tvita upućenog prema klupskom saigraču <b>Benžamanu Mendiju</b> još pre mesec i po dana?! </p>
      <p>Jedna poruka šaljivog karaktera na društvenim mrežama izazvala je tako snažnu reakciju javnosti da je Fudbalska Asocijacija Engleske bila prinuđena da otvori postupak protiv <b>Bernarda Silve</b> i posle pregleda svih dokaza udeli kaznu i suspenziju! Da situacija bude još neverovatnija, <b>Bernardova</b> suspenzija na jednu utakmicu znači da neće biti na raspolaganju <b>Pepu Gvardioli</b> za veliki derbi protiv Čelsija odmah po završetku reprezentativne pauze!</p>
      <figure>
        <img src="https://mozzartsport.com/upload/CKEditor/09.11.2019/bernardo1.jpg"/>
      </figure>
      <p>Disciplinska komisija <i>FA</i> je kao olakšavajuću okolnost uzela <b>Bernardovu</b> žalbu i objašnjenje da se radilo o prijateljskoj šali u kojoj nije imao nameru da ponizi ni <b>Mendija</b>, ni ljude tamne puti.</p>
      <p>Otežavajuća okolnost za Portugalca je to što je tvit sa spornim sadržajem postovan na društvenoj mreži gde ima preko 600.000 pratilaca! Zbog toga je privatna šala poprimila neviđenu širinu zbog čega se <b>Bernardo</b> našao na otvorenoj liniji vatre kritika, pogotovo britanskih medija koji su iskoristili trenutak kako bi razapeli kreativnog vezistu.</p>
      <p>Zbog toga su u <i>FA</i> morali da reaguju i pridržavaju se pravila, ali nisu hteli da <b>Silvi</b> uruče suspenziju od tri utakmice, što je lako moglo da se dogodi.</p>
      <p><b>Bernardu Silvi</b> je naloženo i da krene na edukativni kurs kojim bi trebalo da iskoreni rasizam kako ne bi ponovio istu grešku u budućnosti.<br/><b>“Uzimajući u obzir sve okolnosti u ovom slučaju, Disciplinska komisija je došla do zaključka da na ovo delo mora da se reaguje implementiranjem adekvatne sankcije. Kako su optuženi i žrtva prekršaja u prijateljskim odnosima, doneta je odluka da suspenzija bude limitirana na samo jednu utakmicu“</b>, piše u saopštenju Fudbalske asocijacije.</p>
      <p>Šta reći...</p>
      <p><b>Foto</b>: <i>Shutterstock, Printscreen</i></p>
    </article>
  </body>
</html>