<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/13152659/Delhi-Chief-Minister-Arvind-Kejriwal-If-required-we.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="காற்று மாசுபாட்டை குறைக்க உதவும் தொழிற்சாலைகளை ஊக்குவிக்க வேண்டும்; கெஜ்ரிவால்"/>
    <meta property="og:description" content="காற்று மாசுபாட்டை குறைக்க உதவும் தொழிற்சாலைகளை ஊக்குவிக்க வேண்டும் என டெல்லி முதல் மந்திரி கெஜ்ரிவால் கூறியுள்ளார்."/>
  </head>
  <body>
    <article>
      <h1>காற்று மாசுபாட்டை குறைக்க உதவும் தொழிற்சாலைகளை ஊக்குவிக்க வேண்டும்; கெஜ்ரிவால்</h1>
      <h2>காற்று மாசுபாட்டை குறைக்க உதவும் தொழிற்சாலைகளை ஊக்குவிக்க வேண்டும் என டெல்லி முதல் மந்திரி கெஜ்ரிவால் கூறியுள்ளார்.</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>புதுடெல்லி,</p>
      <p>டெல்லியை சுற்றியுள்ள மாநிலங்களில் விவசாய கழிவுப்பொருட்களை எரிப்பதால் ஏற்படும் கரும்புகையால் டெல்லியில் காற்று மாசு ஏற்படுகிறது.  தொடர் காற்று மாசுபாட்டால் டெல்லியில் காற்று தர குறியீடு 500க்கும் மேல் சென்றது. இது மித அளவை விட 5 மடங்கு அதிகம்.</p>
      <p>இதனால் கடந்த 1ந்தேதி வரையில் காற்று மாசு அபாய அளவை எட்டியது.  இதன் காரணமாக கடந்த 5ந்தேதி வரை டெல்லியில் உள்ள  பள்ளிகளுக்கு விடுமுறை அளிக்கப்பட்டது. கட்டுமான பணிகளுக்கும் தடை விதிக்கப்பட்டு இருந்தது.</p>
      <p>இதன்பின்பு பள்ளி கூடங்கள் திறந்த பின்னரும் மாணவ மாணவிகள் முகமூடி அணிந்தபடி சென்றனர்.</p>
      <p>வாகனங்களாலும் இந்த பாதிப்பு ஏற்படுகிறது என்பதற்காக ஒற்றை, இரட்டை இலக்க பதிவெண் கொண்ட வாகனங்களை இயக்கும் திட்டம் அமல்படுத்தப்பட்டது.</p>
      <p>இந்த திட்டத்தின்படி, முதல் நாள் ஒற்றை இலக்கத்தில் முடியும் எண்களை கொண்ட வாகனங்கள் இயக்கப்பட்டால், 2வது நாள் இரட்டை இலக்கத்தில் முடியும் எண்களை கொண்ட வாகனங்கள் இயக்கப்படும்.  இதற்கு மறுநாள், முதல் நாள் நடைமுறையே மீண்டும் கடைப்பிடிக்கப்படும்.</p>
      <p>இதற்கு எதிராக வாகனங்களை இயக்கினால் அபராதம் விதிக்கப்படும்.  இந்த நடைமுறையின்படி டெல்லி முதல் மந்திரிக்கும் விலக்கு அளிக்கப்படவில்லை.  இதனால் கெஜ்ரிவால் வேறு வாகனத்தில் தனது அலுவலகத்திற்கு சென்றார்.</p>
      <p>இந்நிலையில், டெல்லியில் செய்தியாளர்களை சந்தித்து பேசிய முதல் மந்திரி அரவிந்த் கெஜ்ரிவால், டெல்லியில் காற்று மாசுபாடு குறைந்துள்ள நிலையை நாம் அனைவரும் காண்கிறோம்.  அண்டை பகுதிகளில் காய்ந்த பயிர்களை எரிப்பதில்லை.</p>
      <p>இதுபற்றி சுப்ரீம் கோர்ட்டு விதித்த கடுமையான உத்தரவுகள் பின்பற்றப்படுவதில்லை.  காய்ந்த பயிர்கள் இயற்கை எரிவாயுவாக உருமாற்றி பயன்படுத்தலாம்.  இது காற்று மாசுபாட்டை குறைக்க உதவுவதுடன், விவசாய வருவாயையும் அதிகரிக்கும்.  இதற்கான தொழிற்சாலைகளை ஊக்குவிக்க வேண்டும்.</p>
      <p>இந்த ஒற்றை, இரட்டை இலக்க பதிவெண் வாகனங்களை இயக்கும் திட்டம் தேவைப்பட்டால் நீட்டிக்கப்படும்.  பின்னர் அவை தினந்தோறும் என்ற அடிப்படையில் கண்காணிக்கப்படும் என கூறியுள்ளார்.</p>
    </article>
  </body>
</html>