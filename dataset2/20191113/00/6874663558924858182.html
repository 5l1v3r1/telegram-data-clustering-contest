<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773640,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="סאני תקשורת במו&quot;מ עם סמסונג על הארכת הסכם ההפצה עד לסוף 2024"/>
    <meta property="og:description" content="ההסכם האחרון נחתם ב-16 למרץ 2015 לשנה אחת, ומאז הוא מתחדש כל שנה אוטומטית; כיום מייבאת סאני תקשורת מכשירי סלולר וטאבלטים של סמסונג - ההערכה היא כי ההסכם החדש יכלול לראשונה לפטופים ושעונים"/>
  </head>
  <body>
    <article>
      <h1>סאני תקשורת במו"מ עם סמסונג על הארכת הסכם ההפצה עד לסוף 2024</h1>
      <h2>ההסכם האחרון נחתם ב-16 למרץ 2015 לשנה אחת, ומאז הוא מתחדש כל שנה אוטומטית; כיום מייבאת סאני תקשורת מכשירי סלולר וטאבלטים של סמסונג - ההערכה היא כי ההסכם החדש יכלול לראשונה לפטופים ושעונים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אביאור אבו</a></address>
      <p><a href="https://www.calcalist.co.il/stocks/home/0,7340,L-3959-1082353,00.html?quote=%D7%A1%D7%90%D7%A0%D7%99%20%D7%AA%D7%A7%D7%A9%D7%95%D7%A8%D7%AA">סאני תקשורת</a>, יבואנית סמסונג הרשמית בישראל, הודיעה היום (ד') כי היא מנהלת משא ומתן עם סמסונג העולמית להארכת הסכם ההפצה בין הצדדים. ההסכם האחרון נחתם ב-16 למרץ 2015 לשנה אחת ומאז מתחדש כל שנה אוטומטית. הפעם, דנים הצדדים להארכת תוקפו של ההסכם עד לסוף 2024. אם אכן יבשיל המשא ומתן לכדי הבנות, תהיה זו הבעת אמון מצד סמסונג העולמית. מניית סאני תקשורת מגיבה לדיווח ועולה בכ-5%.</p>
      <p>ההסכם המקורי בין סאני לסמסונג נחתם עוד בימיו של אילן בן דב, ב-27 בפברואר 2001. ב-2014 איבד בן דוב את זיכיון היבוא הבלעדי לחברות הסלולר הגדולות. כיום, סאני תקשורת בהנהלתו של משה פרי, מוחזקת בכ-46% על ידי קבוצת לפידות קפיטל שבשליטת יעקב לוקסנבורג.</p>
      <p>לסאני 20 סניפים של סמסונג ברחבי הארץ וכ-550 נקודות מכירה. כיום מייבאת החברה מכשירי סלולר וטאבלטים, אך ההערכה היא כי ההסכם החדש יכלול לראשונה ייבוא לפטופים ושעונים. מכשיריה של סמסונג מהווים כ-57% משוק הסלולריים בארץ, כאשר סאני אחראית ל-55% מהמכירות. ההערכה היא שסאני מוכרת כ-50 אלף מכשירים בחודש. שאר המכירות מתבצעות על ידי חברות הסלולר ויבוא מקביל בשוק החופשי.</p>
      <p>בחודש אוגוסט יצאה לראשונה החברה, כמשווקת של HOT מובייל, עם חבילה שוברת שוק במחיר של 14.90 שקל לחודש. תוצאותיה של סאני תקשורת לרבעון שלישי יפורסמו בשבוע הבא. החברה סיימה את הרבעון השני עם רווח נקי של כ-3 מיליון שקל, לעומת כ-17 מיליון שקל ברבעון המקביל, צניחה של כ-82%. הכנסות החברה הסתכמו בכ-284 מיליון שקל, עלייה של 11.5% לעומת רבעון מקביל.</p>
      <figure>
        <img src="https://images1.calcalist.co.il/PicServer2/20122005/267833/IMG_5999342947_L.jpg"/>
        <figcaption>יעקב לוקסנבורג <br/>צילום: אוראל כהן</figcaption>
      </figure>
    </article>
  </body>
</html>