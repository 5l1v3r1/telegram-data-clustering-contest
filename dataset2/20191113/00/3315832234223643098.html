<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5eb5b4c509bfa93d/papa-francisc-acuzat-de-inchinare-idolatra-de-catre-un-grup-de-catolici-conservatori.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Papa Francisc, acuzat de „închinare idolatră” de către un grup de catolici conservatori"/>
    <meta property="og:description" content="Un grup internaţional de catolici conservatori a protestat împotriva"/>
  </head>
  <body>
    <article>
      <h1>Papa Francisc, acuzat de „închinare idolatră” de către un grup de catolici conservatori</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">Jurnal.md</a></address>
      <p>
        <b>Un grup internaţional de catolici conservatori a protestat împotriva "actelor superstiţioase şi de sacrilegiu" comise, în opinia lor, de Papa Francisc în timpul unei adunări recente a episcopilor din regiunea Amazonului, la Roma, informează Agerpres.</b>
      </p>
      <p>Francisc, considerat o figură progresistă în Biserica Catolică, a fost acuzat că a participat la "închinarea idolatră la zeitatea păgână Pachamama" în timpul sinodului de luna trecută, în cadrul unei petiţii semnate de 100 de persoane şi distribuite marţi pe diverse site-uri catolice.</p>
      <p>Adunarea a generat controverse în condiţiile în care patru statui din lemn reprezentând-o pe zeiţa incaşă Pachamama (Mama Pământ) au fost amplasate într-o biserică din apropierea Pieţei Sf. Petru, spre nemulţumirea catolicilor ultra-conservatori care au văzut în acest gest o atrocitate păgână.</p>
      <p>Statuile au fost ulterior furate şi aruncate în Tibru, vinovaţii postând un videoclip al faptei pe YouTube.</p>
      <p>Francisc şi-a cerut scuze pentru furt, însă criticii săi l-au condamnat în scrisoarea de protest pentru simpla amplasare a statuetelor zeiţei Pachamama, în acelaşi timp criticându-i eforturile din trecut de a favoriza dialogul interconfesional.</p>
      <p>"Îi cerem cu respect Papei să se pocăiască public şi fără ambiguitate pentru aceste păcate obiectiv grave şi pentru toate ofensele publice comise împotriva lui Dumnezeu şi adevăratei religii", au scris ei, cerându-le totodată episcopilor "să-l mustre frăţeşte pe Papă pentru aceste scandaluri şi să-şi avertizeze turmele că .. vor risca osânda veşnică dacă vor urma exemplul lui".</p>
    </article>
  </body>
</html>