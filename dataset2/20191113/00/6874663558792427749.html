<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773649,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="יצרני החשמל הפרטיים מבקשים להאיץ מכירה למשקי הבית"/>
    <meta property="og:description" content="טוענים, כי &quot;אין כל צורך בפיילוט מוגבל או בתקופת ניסיון אחרת וניתן לפתוח בלוח זמנים קצר את כלל המגזר הביתי לתחרות&quot;"/>
  </head>
  <body>
    <article>
      <h1>יצרני החשמל הפרטיים מבקשים להאיץ מכירה למשקי הבית</h1>
      <h2>טוענים, כי "אין כל צורך בפיילוט מוגבל או בתקופת ניסיון אחרת וניתן לפתוח בלוח זמנים קצר את כלל המגזר הביתי לתחרות"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">ליאור גוטמן</a></address>
      <p>יצרני החשמל הפרטיים, שמחזיקים כיום כבר כשליש מייצור החשמל בישראל, מבקשים היום (ד') להאיץ את מכירת החשמל למשקי הבית ולא לחכות לסיומו של הפיילוט בנושא. כפי <a href="https://www.calcalist.co.il/articles/0,7340,L-3773616,00.html">שנחשף הבוקר בכלכליסט</a> רשות החשמל תפרסם שימוע לקראת חיבור ראשוני של 30 עד 40 אלף בתי אב לספק חשמל פרטי, כזה שיבטיח הנחה שנאמדת בעד 10% מהתעריף הרשמי של חברת החשמל. השימוע אכן פורסם הבוקר ותגובות אליו יתקבלו עד ה-12 בדצמבר, לקראת חיבור בפועל של לקוחות כבר ב-2020.</p>
      <figure>
        <img src="https://images1.calcalist.co.il/PicServer3/2019/08/25/929548/YE0712118_l.jpg"/>
        <figcaption>תחנת כוח חגית של חברת החשמל <br/>צילום: אלעד גרשגורן</figcaption>
      </figure>
      <p>לטענת היצרנים הפרטיים, שצפויים להגיב כך גם לשימוע "בגז טבעי מייצרים כבר היום למעלה משליש מתצרוכת החשמל של המשק ויכולים לספק בפרק זמן קצר חשמל מוזל ותחרותי לכלל משקי הבית. אנו מברכים על החלטתם של שר האנרגיה ורשות החשמל. עם זאת, להערכתנו המקצועית אין כל צורך בפיילוט מוגבל או בתקופת ניסיון אחרת וניתן לפתוח בלוח זמנים קצר את כלל המגזר הביתי לתחרות וכך הציבור בישראל יוכל להנות מהוזלת עלויות", לשון בקשתם. השימוע האמור בא בהמשך לניסיונות של חברת דוראד לחבר לקוחות באזור עוטף עזה. על הבקשות שלהם מהשנים האחרונות נחסמו, והבוקר כאמור נפתחה הדלת רשמית למכירת חשמל פרטי ומוזל. דוראד מפעילה תחנת כוח שמפיקה כ850 מגה וואט (כ6% מכושר הייצור של חברת החשמל) והיא פעילה מאמצע 2014. בין לקוחותיה ניתן למנות את משרד הביטחון, מקורות, שטראוס, אסם, התעשיה האווירית ורשת פתאל. על לי ההערכות דוראד תפנה ללקוחות פרטיים, כאשר מי שעוד יכול לגלות התעניינות היא OPC שבשליטת קאנון. זו מפעילה תחנה פרטית מאז קיץ 2013 שמפיקה כ440 מגה וואט, ובימים אלו היא משדרגת את תחנת הכוח במפעלי נייר חדרה לתפוקה של כ-120 מגה וואט.</p>
    </article>
  </body>
</html>