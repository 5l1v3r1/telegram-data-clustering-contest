<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773612,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="בזכות המזגנים: שיפור של 12% ברווחי תדיראן בסיכום רבעון הקיץ"/>
    <meta property="og:description" content="החברה בשליטת משה ממרוד מסכמת את הרבעון של חודשי יולי-ספטמבר עם הכנסות של 270 מיליון שקל - הרווח התפעולי עלה ב-8% ל-31 מיליון שקל, הרווח הנקי עמד על 22.4 מיליון שקל"/>
  </head>
  <body>
    <article>
      <h1>בזכות המזגנים: שיפור של 12% ברווחי תדיראן בסיכום רבעון הקיץ</h1>
      <h2>החברה בשליטת משה ממרוד מסכמת את הרבעון של חודשי יולי-ספטמבר עם הכנסות של 270 מיליון שקל - הרווח התפעולי עלה ב-8% ל-31 מיליון שקל, הרווח הנקי עמד על 22.4 מיליון שקל</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אורנה יפת</a></address>
      <p>חברת <a href="https://www.calcalist.co.il/stocks/home/0,7340,L-3959-258012,00.html?quote=%D7%AA%D7%93%D7%99%D7%A8%D7%90%D7%9F%20%D7%94%D7%95%D7%9C%D7%93%D7%99%D7%A0%D7%92%D7%A1">תדיראן הולדינגס</a>מציגה צמיחה בהכנסות, עלייה במכירות המזגנים ושדרוג בשורת הרווח בסיכום הרבעון השלישי - וזוכה בתגובה לפידבק של העלאת דירוג מצד מידרוג. ,</p>
      <p>החברה רשמה ברבעון עלייה של 16.2% בהכנסות ל-269.6 מיליון שקל ונהנתה מעונה "תומכת" במכירות מזגנים - תחום ההתמחות העיקרי של תדיראן הוא מיזוג אוויר, ענף שהמכירות החזקות בו נרשמות בחודשים יולי ואוגוסט. הרווח הגולמי הושפע לטובה מהעליה במכירות ומעיתוי החגים והסתכם ב-67.7 מיליון שקל, עלייה של 13.5% בהשוואה לרבעון המקביל - בה בעת, שיעורו מההכנסות צומצם ל-25.1% לעומת 25.8% ברבעון המקביל, בשל שינוי בתמהיל המכירות.</p>
      <p>תדיראן המשיכה להשקיע ביציאה לחו"ל וכיוונה משאבים לפרסום ושיווק המותג באמצעות פרזנטור בינלאומי, השחקן מורגן פרימן. פעילויות אלה, לצד העלייה בשכר העבודה והוצאות הובלה ללקוחות (שנבעו מהגידול במכירות), הובילו לעליה של 26.5% בהוצאות המכירה והשיווק, שהסתכמו ב-28.4 מיליון שקל ברבעון השלישי.</p>
      <p>הרווח התפעולי צמח ב-7.9% ל-31.4 מיליון שקל אך שיעורו מהמכירות ירד ל-11.6% לעומת 12.5% ברבעון מקביל אשתקד, עקב הגידול בהוצאות המכירה והשיווק להם נדרשה החברה לצורך ההשקעה בפרסום המותג. הרווח הנקי עמד על 22.4 מיליון שקל, מול 20 מיליון שקל ברבעון המקביל, שיפור של 12% - שיעור הרווח הנקי ירד ל-8.3%, מול 8.7% ברבעון המקביל. תדיראן נסחרת בת"א בשווי של 1 מיליארד שקל, המניה טיפסה ב-66% מתחילת השנה.</p>
      <p>חברת הדירוג מידרוג העלתה ביום שני את דירוג תדיראן הולדינגס, מ-A2 ל-A1 ושינה את אופק הדירוג מחיובי ליציב. "העלאת דירוג החברה הינה נוכח שיפור נמשך בביצועים העסקיים תוך שמירה על פרופיל פיננסי בולט לטובה. החברה הינה שחקן מרכזי בענף שיווק מערכות מיזוג אוויר ביתיות ("ענף המזגנים") בישראל, המחזיקה בנתח שוק שנע בטווח שבין 35% -40% לאורך זמן", נאמר בנימוקי מידרוג. תדיראן נסחרת בת"א בשווי של 1 מיליארד שקל, המניה טיפסה ב-66% מתחילת השנה.</p>
      <p>בספטמבר האחרון הודיעה תדיראן על ביטול ההסכמים לרכישת 70% מחברת פח תעש לאחר בדיקות נאותות שביצעה קודם לרכישה. תדיראן אמורה הייתה להשקיע 100 מיליון שקל בפח תעש במטרה להרחיב באופן משמעותי את הפעילות בתחום מיזוג האוויר התעשייתי, תחום המוגדר בחברה כמנוע צמיחה.</p>
      <figure>
        <img src="https://images1.calcalist.co.il/PicServer3/2019/05/22/907520/7_l.jpg"/>
        <figcaption>בעל השליטה והמנכ"ל - משה ממרוד <br/>צילום: עמית שעל</figcaption>
      </figure>
    </article>
  </body>
</html>