<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773667,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="סופית: אושרה תוכנית סירקין בפתח תקווה לבניית 8,500 יח&quot;ד"/>
    <meta property="og:description" content="מדובר באישור הותמ&quot;ל לתוכנית הבנייה במזרח העיר, בסמיכות ל&quot;שכונת עמישב&quot; בשטח המשמש היום את &quot;מחנה סירקין&quot; שיתפנה. לתוכנית היתה התנגדות רחבה בעיקר בשל עומסי התנועה הגדולים הקיימים במרחב התוכנית כבר כיום. ברמ&quot;י טוענים כי במקביל יוקמו פרויקטים תחבורתיים לפתרון הבעיה"/>
  </head>
  <body>
    <article>
      <h1>סופית: אושרה תוכנית סירקין בפתח תקווה לבניית 8,500 יח"ד</h1>
      <h2>מדובר באישור הותמ"ל לתוכנית הבנייה במזרח העיר, בסמיכות ל"שכונת עמישב" בשטח המשמש היום את "מחנה סירקין" שיתפנה. לתוכנית היתה התנגדות רחבה בעיקר בשל עומסי התנועה הגדולים הקיימים במרחב התוכנית כבר כיום. ברמ"י טוענים כי במקביל יוקמו פרויקטים תחבורתיים לפתרון הבעיה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שלומית צור</a></address>
      <p>הוועדה הארצית לתכנון ולבנייה למתחמים מועדפים לדיור (ותמ"ל) אישרה היום (ד') את התוכנית שקודמה על ידי רשות מקרקעי ישראל ומשרד הביטחון בשטח מחנה 'סירקין' בפתח תקווה.</p>
      <p>התוכנית ממוקמת בחלקה המזרחי של העיר, בסמיכות ל"שכונת עמישב" בשטח המשמש היום את מחנה צה"ל 'סירקין' ואשר עתיד להתפנות כחלק ממהלך כולל של מעבר מחנות צה"ל ממרכז הארץ לנגב ופיתוח שכונות מגורים בשטחם.</p>
      <p>שטחה של התוכנית 2,500 דונם, כאשר במסגרת התוכנית שאושרה, יוקם רובע מגורים חדש ובו 8,500 יחידות דיור בבניינים בני 30-3 קומות. מתוך כלל יחידות הדיור, 2,500 יוקצו לדירות קטנות ו- 600 לדיור מיוחד.</p>
      <p>בנוסף, התוכנית כוללת 270 אלף מ"ר שטחי מסחר ותעסוקה אשר פרוסים לאורך חזיתות מסחריות וכן בשני אזורי תעסוקה בצפון ובדרום התוכנית. בין הרובע החדש לעיר הוותיקה יחבר פארק עירוני. התוכנית נערכה על ידי משרד ארי כהן אדריכלים.</p>
      <p>
        <b>עומסי תנועה כבר עכשיו</b>
      </p>
      <p>נגד התוכנית הושמעו התנגדויות רבות מראשיתה, בעיקר בשל עומסי התנועה הגדולים הקיימים במרחב התוכנית כבר כיום. בותמ"ל מציינים כי רשות מקרקעי ישראל וצוות הותמ"ל ביצע בדיקה תחבורתית מקיפה, במסגרתה מופו הצרכים התחבורתיים ופורטו הפרויקטים התחבורתיים הדרושים במרחב, תוך תיאומם מול הגורמים הרלוונטיים לביצועם ותיקצובם.</p>
      <figure>
        <img src="https://images1.calcalist.co.il/PicServer3/2016/12/22/689869/YE0227999-l.jpg"/>
        <figcaption>בסיס סירקין (ארכיון) <br/>צילום: טל כהן</figcaption>
      </figure>
      <p>בין הפרויקטים התחבורתיים שקודמו במסגרת הבדיקה התחבורתית לאזור - הקמת כביש שיחבר את מתחם המגורים ומזרח פתח תקווה לעיר הוותיקה, הקמת כביש שיחבר בין מתחם המגורים ומזרח פתח תקווה לכביש 471 דרך "מחלף עמישב", חיבור מתחם המגורים עם תחנת הרכבת החדשה שתוקם באלעד, הרחבת תחנת הרכבת "סגולה", שדרוג "מחלף עמישב", וקידום אפשרות להקים שתי תחנות מטרו במתחם בעתיד. הליך התכנון נעשה בשיתוף הדוק עם עיריית פתח תקווה, מאז כניסתו של ראש העירייה הנוכחי רמי גרינברג לתפקיד, שכן קודמו, איציק ברוורמן, היה בין מתנגדי התוכנית. במסגרת שיתוף הפעולה עם העירייה, סוכם שכביש 40 הקיים ממערב לרובע יהפוך לרחוב מקומי ובמקומו יוקם כביש ארצי חדש - "עוקף 40" אשר יהווה חלק מפתרונות התחבורה. בתחום הרובע החדש כביש 'עוקף 40' יהא משוקע ומעליו יוקם פארק ובו ספורטק, קאנטרי, מגרשי ספורט, אמפיתיאטרון ועוד. סגן הממונה על התקציבים באוצר ויו"ר הותמ"ל, אריאל יוצר: "הוועדה ביצעה היום צעד מרכזי נוסף בדרך להרחבה משמעותית של היצע יח"ד בלב אזורי הביקוש. התוכנית מספקת מענה לאתגרים הרבים וכוללת פתרונות תחבורה, שטחים פתוחים, אזורי מסחר ותעסוקה ומבני ציבור שצפויים להביא להקמת רובע מגורים איכותי".</p>
      <p>מנהל אגף בכיר לתכנון ופרויקטים ברשות מקרקעי ישראל, רפי אלמליח, ציין כי "התוכנית הוחלטה לאישור לאחר שורה ארוכה של תיאומים רבים אשר נערכו מול עיריית פתח תקווה והגופים הרלוונטיים האחרים על מנת לטייב את התכנון ולענות על הצרכים הנדרשים במסגרתו".</p>
      <p><b>ממטה המאבק למען בינוי שפוי שהתנגד לתוכנית נמסר</b>: "הותמ"ל הוכיחה פעם נוספת כי מוסד בדיקת ההתנגדויות שלה, קרי - מינוי חוקר מטעמה, משול למשחק מכור. החוקר התגלה כחותמת גומי פעם נוספת ולמרות הטיעונים הכבדים והעבודה הרצינית שנעשתה, בחרו החוקר והותמ"ל בשל לחצים פוליטיים ומניעים זרים להתעלם מכל זה ולהמשיך בהליך המסוכן שיפגע בציבור בצורה אנושה. אנו נחושים להמשיך ולהיאבק משפטית בתוכנית גם בבית המשפט".</p>
    </article>
  </body>
</html>