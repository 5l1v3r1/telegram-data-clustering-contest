<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342410/sport:/title:partizanu-ponuden-dzejmi-vardi-a-u-klubu-ni-dinara"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Partizanu ponuđen Džejmi Vardi, a u klubu ni dinara..."/>
    <meta property="og:description" content="Dragan Đurić pričao o nepoznatim detaljima od pre sedam godina..."/>
  </head>
  <body>
    <article>
      <h1>Partizanu ponuđen Džejmi Vardi, a u klubu ni dinara...</h1>
      <h2>Dragan Đurić pričao o nepoznatim detaljima od pre sedam godina...</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Pažnju je na sebe skrenuo 2013. i 2014, rešetajući mreže u Čempionšipu i uvodeći Lester u Premijer ligu. Planetarno poznat postao je kao i cela generacija Lisica iz 2016. koja se okitila titulom prvaka Engleske. Trenutno je prvi strelac Premijeršipa i jedan od najboljih napadača Evrope. A pre samo sedam godina, kada niko nije znao za njega, dok je nosio dres petoligaša Flitvuda, mogao je da obuče dres Partizana?! Da, da, <b>Džejmi Vardi!</b></p>
      <p>Tako bar tvrdi nekadašnji predsednik crno-belih <b>Dragan Đurić </b>i celu priču potkrepljuje uvodeći u igru "glavnog glumca" - <b>Avrama Granta</b>.</p>
      <p><b>Đurić </b>je u kraćem razgovoru za <i><b><a href="https://informer.rs/sport">Informer </a></b></i>govorio kako je bivši trener Parnog valjka imao na umu da angažuje <b>Džejmija Vardija</b> čim je imenovan na to mesto. Nažalost, iz opravdanih razloga do tog istorijskog transfera nije došlo...<br/><b>"Odmah nam je rekao da dovedemo Vardija i tvrdio je da će nam se višestruko isplatiti. Mi nismo imali ni dinara, a kamoli milion evra da ga kupimo, koliko su Englezi tražili. Nismo imali čak ni generalnog sponzora... Nije bilo para kao što ih sada ima u Partizanu"</b>, počeo je <b>Đurić</b>, pa objasnio neke detalje: <b>"Nemojte da vas zavara to što nam je petoligaš tražio milion evra. I tad je Vardi bio paklen igrač. Iako ne toliko poznat. Grant je poznavao sve te klince po Engleskoj, bio je majstor da otkrije talentovano dete, ali eto, mi smo bili u velikoj krizi i nismo mogli to da platimo"</b>.</p>
      <p><b>Đurić </b>otkriva da <b>Vardi </b>nije bio jedina <b>Grantova </b>želja iz Engleske...<br/><b>"Imao je on spisak nekoliko imena, takođe iz niželigaša, ali to danas nisu poznati igrači. U pauzi između polusezona hteo je da dovede Francuza Frederika Pikiona, koji je bio slobodan. Sećam se samo šta je govorio za naše talente. Crvenim markerom je podvukao imena Lazara i Saše Markovića i rekao da su ti igrači suvo zlato Partizana"</b>, prisetio se Đurić.</p>
      <p>A da je Partizan kojim slučajem tog leta 2012. imao 1.000.000 evra...<br/><b>"Da smo imali te pare i doveli Vardija, sigurno bi nas svi kritikovali što smo dali toliki novac za nepoznatog igrača. Danas Partizan i Zvezda dovode raznorazne strance, daju tolike pare i nikom ništa"</b>, zaključio je <b>Đurić</b>.</p>
      <p>Džejmi Vardi je u julu 2012. prešao iz Flitvuda u Lester za nešto više od 1.000.000 evra. Sada već ima 32 godine i njegovu čudesnu priču svi znaju. Ceo svet. Za Lester je postigao ukupno 118 golova, a prema <i>Transfermaktu </i>vredi 20.000.000 evra.</p>
      <p>
        <i><b>Foto</b>: Reuters </i>
      </p>
      <figure>
        <img src="https://mozzartsport.com/upload/CKEditor/14.11.2019./Predrag-Sarapa-1080x1080.jpg"/>
      </figure>
      <p> </p>
    </article>
  </body>
</html>