<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/alibaba-pregateste-o-listare-secundara-gigant-de-13-4-miliarde-dolari-pe-bursa-din-hong-kong-18577023"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Alibaba pregăteşte o listare secundară gigant de 13,4 miliarde dolari pe bursa din Hong Kong"/>
    <meta property="og:description" content="Gigantul chinez de comerţ online Alibaba Group se pregăteşte să lanseze o vânzare de acţiuni pe bursa din Hong Kong prin care vrea să strângă 13,4 miliarde dolari, iar procedura ar putea fi demarată chiar joi, potrivit surselor citate de Reuters."/>
  </head>
  <body>
    <article>
      <h1>Alibaba pregăteşte o listare secundară gigant de 13,4 miliarde dolari pe bursa din Hong Kong</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Alibaba pregăteşte o listare secundară gigant de 13,4 miliarde dolari pe bursa din Hong Kong</h3>
      <p>Gigantul chinez de comerţ online Alibaba Group se pregăteşte să lanseze o vânzare de acţiuni pe bursa din Hong Kong prin care vrea să strângă 13,4 miliarde dolari, iar procedura ar putea fi demarată chiar joi, potrivit surselor citate de Reuters.</p>
      <p>Executivii Alibaba se pregătesc ca listarea să aibă loc joi, dar sursele susţin că momentul exact s-ar putea schibma în funcţie de modul în care evoluează protestele violente din Hong Kong.</p>
      <p>Tranzacţia ar reprezenta cea mai mare listare secundară transfrontalieră din lume şi ar putea ajuta economia Hong Kong-ului, care a intrat în recesiune pentru prima dată în ultimul deceniu, în contextul în care protestele violente din ultimele cinci luni şi tensiunile comerciale dintre China şi SUA s-au făcut resimţite.</p>
      <p>Compania plănuia o vânzare de acţiuni pentru luna august, însă tranzacţia a fost amânată pe fondul protestelor începute în luna iunie, care au devenit progresiv mai violente.</p>
      <p>Vânzarea s-ar ridica la 500 milioane de acţiuni primare, ceea ce ar duce la o diluţie de 2,8% pentru actualii acţionari, iar investitorii vor putea tranzacţiona acţiuni între cele două burse, potrivit surselor.</p>
      <p>Acţiunile Alibaba Group, listate la bursa din New York, au închis şedinţa de tranzacţionare de marţi la o un preţ de 186,97 dolari per acţiune, la o capitalizare bursieră de aproape 487 miliarde dolari.</p>
      <p> </p>
    </article>
  </body>
</html>