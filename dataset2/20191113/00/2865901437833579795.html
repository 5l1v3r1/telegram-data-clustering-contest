<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/i-ako-ne-ide-pokazi-ko-si-kad-je-najteze-teo-digao-virtus-od-15-do-top-16/342399"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="I ako ne ide, pokaži ko si kad je najteže: Teo digao Virtus od -15 do TOP 16"/>
    <meta property="og:description" content="Makabi Rišon nije imao rešenje za srpskog pleja"/>
  </head>
  <body>
    <article>
      <h1>I ako ne ide, pokaži ko si kad je najteže: Teo digao Virtus od -15 do TOP 16</h1>
      <h2>Makabi Rišon nije imao rešenje za srpskog pleja</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">Dejan Stanković</a></address>
      <p>Fraza je da svaki put možeš da budeš na 100 odsto svojih mogućnosti. Uglavnom su ti trenuci rezervisani za utakmice koje te najviše inspirišu. A ako si pravi šampion onda ćeš u ovim ostalima ako ništa drugo da budeš najbolji kad se odlučuje. Pa je tako <b>Miloš Teodosić</b> uprkos lošem početku na gostovanju kod Makabija Rišona u poslednjoj četvrtini izrastao u jednog od junaka utakmice i poveo Virtus do pobede od  kojom je ekipa <b>Aleksandra Đorđevića</b> i definitivno obezbedila plasman među 16 najboljih u Evrokupu.</p>
      <p>Mučio se <b>Teodosić</b> većim delom utakmice, za prvih 20 minuta postigao samo pet poena, primetno je bilo da je ušao u nervozu,  tri minuta pre kraja treće deonice i nesportska lična greška tome je posvedočila. U tom trenutku i dalje je <b>Teo</b> na pet poena, a Makabi je na plus 15, pošto vodi sa 67:52.</p>
      <p>A onda – spektakl. Sa košem i dve asistencije privukao je srpski plej Virtus na 60:69, a početkom poslednjeg kvartala ubacio još dve trojke, na tu drugu nadovezao i dodatno bacanje, proigrao <b>Dejvida Kurnoa </b>za za treću trojku u toj četvrtini i gosti su okrenuli rezultat u svoju koristi.</p>
      <p>Pride igrače Makabija ubili u pojam. Za samo šest minuta prešli su put od 15 poena prednosti do koša zaostatka i tu su Izraelci stali, iako Virtus ni u finišu meča nije igrao posebno dobro. Uspevao je ipak nekako da zadrži prednost, pošto ni Makabi nije uspevao da se oporavi od tog šoka sa kraja treće i početka četvrtine.</p>
      <p>U finišu meča još četiri poena <b>Teodosića</b> sa penala, tek da zadrži rivala na sigurnom odstojanju, i to je bilo to. <b>Teo</b> je meč završio sa 18 poena i šest asistencija, mada treba reći da je imao i sedam izgubljenih lopti.<b> Stefan Marković</b> je pobedi doprineo sa šest poena, za tri je šutirao 0/3, ali je zato imao i tri skoka i po pet asistencija i ukradenih lopti. Najefikasniji u pobedničkom timu bio je <b>Džulijus Gembl</b> sa 19 poena.</p>
      <p>Za Makabi Rišon, <b>Aleks Hamilton</b> i<b> Džonatan Vilijams</b> su ubacili po 19 poena, <b>Frederik</b> Burdijon je dodao 15, nije vredelo.</p>
      <p>
        <b>EVROKUP, GRUPA A</b>
      </p>
      <p>
        <i>Utorak</i>
      </p>
      <p>Ulm - Andora 88:99<br/>/Brisko, Hejs 19 - Hana 20, Todorović 17/</p>
      <p>
        <i>Sreda</i>
      </p>
      <p>Makabi Rišon - Virtus Bolonja 79:85<br/>/Hamilton 19, Vilijams 19 – Gembl 19, Teodosić 18/</p>
      <p>
        <b>
          <a href="https://www.mozzartbet.com/sr#/match/4518200">9.45: (1,35) Monako (16,0) Promiteas (3,50)</a>
        </b>
      </p>
    </article>
  </body>
</html>