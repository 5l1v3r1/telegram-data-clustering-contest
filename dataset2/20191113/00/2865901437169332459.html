<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/godina-2020-dolazi-u-horoskopskom-znaku-mina-rajole-ibra-haland-pogba-dido-ken-insinje/342366"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Godina 2020. dolazi u horoskopskom znaku Mina Rajole: Ibra, Haland, Pogba, Điđo, Ken, Insinje..."/>
    <meta property="og:description" content="Kontroverzni agent će imati pune ruke posla od 1. januara do 1. septembra"/>
  </head>
  <body>
    <article>
      <h1>Godina 2020. dolazi u horoskopskom znaku Mina Rajole: Ibra, Haland, Pogba, Điđo, Ken, Insinje...</h1>
      <h2>Kontroverzni agent će imati pune ruke posla od 1. januara do 1. septembra</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">Aleksandar Gligorić</a></address>
      <p>Kako se bliži početak zimskog prelaznog roka, tako je i sve više glasina i spekulacija po medijima o mogućim dešavanjima na fudbalskoj pijaci.</p>
      <p>Negde su u prvom planu fudbaleri, negde klubovi, ali jedini agent koji se konstantno pominje kao ključni faktor je <b>Mino</b> <b>Rajola</b>. Kontroverzni Italijan je dogurao do statusa najmoćnijeg menadžera u svetu fudbala i posle dugo godina svrgnuo <b>Žorža</b> <b>Mendeša</b> sa prestola. O tome govori i broj <b>Rajolinih</b> klijenata koji se pominju pred zimski prelazni rok. Neki će promeniti klubove, za neke se pravi samo uvertira za letnje transfere. Ali da će <b>Rajola</b> u 2020. godini imati pune ruke posla, to je neminovno. Prošlog leta je relaizovao velike transfere <b>De</b> <b>Lihta</b> u Juventus, <b>Lozana</b> u Napoli, <b>Kena</b> u Everton, <b>Manolasa</b> u Napoli, izmakao mu je transfer <b>Pogbe</b>, ali u sledećoj godini ga očekuje još više pregovora, poslova, transfera. I para.</p>
      <p>Da krenemo od <b>Rajolinog</b> najvećeg i najomiljenijeg klijenta – <b>Zlatana</b> <b>Ibrahimovića</b>.</p>
      <p>Istekao mu je ugovor u Los Anđeles Galaksiju u kojem je zarađivao 7.000.000 evra godišnje. Zainteresovanih klubova ima, ali problem je što <b>Zlatan</b> traži ugovor na najmanje godinu i po dana i istu platu. A to mu niko ne nudi. Ni Galaksi, ni Milan, ni Napoli. Rosoneri mu nude ugovor na šest meseci, Galaksi 7.000.000 za dve godine, a Napoli saradnju na pola godine s opcijom produžetka za još jednu sezonu. Pominjali su se Flamengo i Boka Juniors, ali to ipak nisu bile realne opcije. Na kraju ostaje Bolonja kao najozbiljnija priča. Klub sa Dal’ Are je spreman da mu ponudi 3.000.000 evra do kraja sezone, plus još 5.000.000 za sledeću sezonu. Adut Bolonje je i <b>Siniša</b> <b>Mihajlović</b> zbog kojeg bi <b>Ibra</b> prvi put u karijeri pristao da igra za neki klub koji se ne bori za trofeje. Ili će Šveđanin progutati ponos i potpisati za Milan. <b>Rajola</b> će tu odigrati veliku ulogu.</p>
      <p>On je na <b>Ibrahimovićevim</b> transferima zaradio najveći novac u karijeri, ali ta karijera je na kraju. Jedna druga tek počinje i mnogo obećava. U pitanju je još jedan skandinavski napadač kojeg je <b>Rajola</b> na vreme ugrabio kao klijenta. Norvežanin <b>Erling</b> <b>Brut</b> Haland iz Red Bul Salcburga je senzacija svetskog fudbala. Sa 19 godina rešeta mreže gde stigne, ove sezone je već postigao pet het-trikova (!) i trenutno je “najvreliji” mladi napadač na planeti. Mančester Junajted, Juventus i Real Madrid su zainteresovani za <b>Halanda</b> i prate razvoj situacije, ali transfer nije realan u januaru. Na leto će već biti drugačije. Do tada <b>Rajola</b> treba da pripremi teren za transfer. Real za sada samo prati mladog špica, ali Mančester Junajted i Juventus su ozbiljni. <b>Solskjer</b> ga je lansirao u Moldeu i želi ga i na Old Trafordu, a Juventus se uzda u tesne veze sa <b>Rajolom</b>. Salcburg je da bi ohladio celu situaciju istakao cenu od 100.000.000 evra koju (po trenutnom stanju stvari) niko neće platiti. Austrijanci nemaju potrebu da ga prodaju, ali bi za 80.000.000 evra narednog leta morali debelo da se zamisle. Ogroman je to novac… Tu <b>Rajola</b> stupa na scenu i Juve se nada da će im izboksovati nižu cenu od pomenute.</p>
      <figure>
        <img src="https://mozzartsport.com/upload/CKEditor/13.11.2019/2019-10-02T202032Z_1641371002_RC1F19A8AFB0_RTRMADP_3_SOCCER-CHAMPIONS-LIV-RBS-REPORT.JPG"/>
      </figure>
      <p>I dok se za <b>Halanda</b> priprema teren za letnji transfer, još jedan <b>Rajolin</b> mladi napadač sa liste klijenata bi već u januaru mogao da menja klub. <b>Mojze</b> <b>Ken</b> je letos prešao iz Juventusa u Everton za 27.500.000 evra, ali se nije uklopio na Gudisonu, problematično se ponaša i vapi za povratkom u Italiju. <b>Rajola</b> ga je i letos nudio Milanu, ali je Juventus stopirao tu priču jer nije želeo da pojačava klubove u Italiji. Sada Juve nema ništa sa <b>Kenom</b> i <b>Rajoli</b> je opet otvorena mogućnost da talentovanog Italijana dovede u tabor Rosonera. Milanova želja se ohladila odlaskom <b>Leonarda</b>, ali <b>Rajola</b> bi mogao da proda priču <b>Maldiniju</b> i <b>Bobanu</b>. Milan ima velike probleme sa realizacijom i ako već ne želi <b>Ibrahimovića</b>, <b>Rajola</b> mu nudi drugačiju verziju. Generalni direktor <b>Gazidis</b> je protivnik dovođenja iskusnih i skupih igrača, ali je zato zagovornik  dovođenja maldih talenata. Uprkos nesnalaženju u Evertonu, <b>Ken</b> je i dalje jedan od najvećih talenata italijanskog fudbala. Ima samo 19 godina i <b>Rajola</b> veruje da bi u Italiji opet raspalio svoj potencijal. Everton bi verovatno prihvatio samo da izvuče uloženo…</p>
      <p>Sa <b>Ibrahimovićem</b> i <b>Kenom</b> se ne završava spisak <b>Rajolinih</b> poslova u pregovorima sa Milanom. <b>Đanluiđi</b> <b>Donaruma</b> je još jedna <b>Minova</b> zlatna koka. Uprskos svim posrtanjima Milana i katastrofalnim igrama i rezultatima, <b>Điđo</b> i dalje ostavlja sjajan utisak i važi za najperspektivnijeg golmana planete. I jednog od najboljih. Još davno je <b>Rajola</b> hteo da ga odvede u Juventus kao <b>Bufonovog</b> naslednika, ali su <b>Donaruma</b> i Milan odbili tu ponudu. Pre godinu i po dana je vladala prava sapunica oko produžetka ugovora i to je bila jedna od retkih prilika kada je neko uspeo da namagarči <b>Rajolu</b>. Tadašnji Milanov direktor <b>Mirabeli</b> je uz pomoć trenera <b>Montele</b> i pritiska na porodicu i kartu emocija uspeo da nagovori <b>Donarumu</b> i da mu čak poturi na potpis ugovor bez fiksne klauzule koja je bila obećana <b>Rajoli</b>. Temperamentni agent je tada pobesneo, pretio Milanu, ali se sve stišalo posle promene vlasnika i rukovodstva.</p>
      <p><b>Donaruma</b> je tada potpisao ugovor do 2021. godine i sada se taj problem ponovo aktuelizuje. Sledećeg leta ulazi u poslednju godinu ugovor i ako do tada ne dogovori novi produžetak, Milan će morati da ga proda. Da ga kasnije ne bi izgubio za smešne pare ili čak bez obeštećenja. Problem je što on već sada ima veliki ugovor od 6.000.000 evra godišnje i što Milan ne može da mu ponudi nešto mnogo više. Ni sportski, ni ekonomski. <b>Rajola</b> je i prošlog leta pokušavao da ga proda, ali su vrata velikih klubova bila zatvorena jer se golmani nisu mnogo menjali. Sledećeg leta se ta priča opet otvara, a <b>Donaruma</b> bi i sam mogao da izgubi strpljenje i zatraži transfer jer mu je dosta da gubi vreme u klubu koji ne zna gde bije i daleko je od borbe za trofeje. Američki valsnici i <b>Gazidis</b> nisu mnogo emotivni bez obzira što je <b>Điđo</b> projektovan kao budući simbol kluba i prvu dobru ponudu bi mogli da prihvate i zakrpe rupe u budžetu nastale lošim rezultatima i poslovanjem. Pride i da se liše <b>Donarumine</b> visoke plate. <b>Rajola</b> čeka kao zapeta puška.</p>
      <p>Osim <b>Donarume</b>, <b>Rajola</b> je odnedavno menadžer i Milanovog kapitena <b>Alesija</b> <b>Romanjolija</b>. Mladi štoper je uz <b>Donarumu</b> jedina svetla tačka u ovom timu Rosonera i igrač čija vrednost na tržištu je ozbiljna, a mnogi veliki klubovi ga rado videli kao koamndanta odbrane. On ima čvrst ugovor do 2022. godine, ali kao u slučaju <b>Donarume</b>, američki vlasnici u Milanu bi mogli da se odluče na njegovu prodaju ako stigne neka ponuda od 40 ili više miliona evra kako bi popravili krvnu sliku u budžetu.</p>
      <p>Na kraju, <b>Donaruma</b> bi ovih dana trebalo da postane i zatsupnik Milanovog ofanzivca <b>Susa</b> i da mu u januaru realizuje transfer. Španac je u velikom padu forme, publika na San Siru ga je uzela na zub, ne uklapa se kod trenera i prodaja je najrealnija opcija.</p>
      <p>Poput <b>Susa</b> koji očekuje beg sa San Sira, nečemu sličnom se nada i još jedan <b>Rajolin</b> atraktivni klijent u Napulju. <b>Lorencu</b> <b>Insinjeu</b> je izgleda prekipelo sa ludim <b>De</b> <b>Laurentisom</b>, razmaženim Napolitancima i huliganima. Koliko god voli klub iz rodnog grada, pritisak pod kojim se nalazi je neizdrživ. A u prošlosti je bio želja nekih drugih klubova. Pominjala se čak i Barsleona. <b>Rajola</b> ima dovoljno dobre veze da ga lansira u jednu od zvezda prelaznog roka. Možda već na zimu ako se situacija u Napulju ne smiri.</p>
      <figure>
        <img src="https://mozzartsport.com/upload/CKEditor/13.11.2019/2019-09-25T193828Z_1739620149_RC1EBF4977E0_RTRMADP_3_SOCCER-ITALY-NAP-CAG-REPORT.JPG"/>
      </figure>
      <p>A kruna <b>Rajolinog</b> poslovanja u 2020. godine bi trebalo da bude <b>Pola</b> <b>Pogba</b>. Kako prošlog leta nije uspeo da ga odvede u Real Madrid, verovatno se i on pita. <b>Zidan</b> je pripremio teren u Madridu, ali <b>Florentino</b> <b>Perez</b> nije bio dovoljno uporan, a Mančester Junajted je na pokazao ozbiljniju liniju otpora od očekivane. <b>Rajola</b> je u leto 2016. realizovao kontroverzan <b>Pogbin</b> povratak na Old Traforda iz Juventusa kao najveći u istoriji ostrvskog fudbala. Tom prilikom je uz neke čudne odnose i veze sa Juventusom uspeo da naplati bezobrazno veliku proviziju za koju se spekulisalo da je istorijska i da je premašila 30.000.000 evra. Prošlog leta je pokušao da ga odvede u Real, ali Junajted je bio nepopustljiv. Ako <b>Zidan</b> ostane u Realu, onda narednog leta treba očekivati da se <b>Pogbin</b> transfer konačno desi. A cena će opet bili ogromna…</p>
      <p><b>Mino</b> <b>Rajola </b>bi narednog godine bi mogao da izazove tektonske promećaje na fudbalskom tržištu. Pored pomenutih zvezda, <b>Rajola</b> zastupa još neka manja imena poput nove holandske zvezde <b>Donjela</b> <b>Malena</b> iz PSV Ajndhovena, <b>Henrika Mhitarjana</b> i <b>Džastina Klajverta</b> iz Rome, <b>Markusa Tirama</b> iz Borusije Menhengladbah, <b>Kalvina Stengsa</b> iz AZ Alkmara, <b>Pabla Rosarija</b> iz PSV Ajndhovena, <b>Bleza Matuidija</b> iz Juventusa, <b>Alfonsa</b> <b>Areole</b> iz Reala, <b>Andree Pinamontija</b> iz Đenove… Biće tu pozajmica, otkupa, produžetaka ugovora, manjih transfera. A u svima tim pričama, procenat ima <b>Mino</b> <b>Rajola</b>. Nikada nije bio fudbalski igrač, ali je postao najbitniji “igrač” za pregovaračkim stolom.</p>
      <p>(FOTO: Reuters)</p>
      <figure>
        <img src="https://mozzartsport.com/upload/CKEditor/13.11.2019/Dejan.Tomas%CC%8Cevic%CC%81%201080x1080.jpg"/>
      </figure>
      <p> </p>
    </article>
  </body>
</html>