<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698161/%D8%AA%D8%B1%DA%A9%DB%8C%D9%87-%D8%A7%D8%AE%D8%B1%D8%A7%D8%AC-4-%D8%B4%D9%87%D8%B1%D8%AF%D8%A7%D8%B1-%DA%A9%D9%8F%D8%B1%D8%AF-%D8%B1%D8%A7-%D8%A8%D9%87-%D8%A7%D8%AA%D9%87%D8%A7%D9%85-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D9%BE%E2%80%8C%DA%A9%E2%80%8C%DA%A9"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ترکیه؛ اخراج 4 شهردار کُرد را به اتهام ارتباط با پ‌ک‌ک"/>
    <meta property="og:description" content="بنا به گزارش خبرگزاری رویترز، آنکارا می‌گوید که این شهرداران به دلیل ارتباط با گروه تروریستی «پ ک ک» (حزب کارگران کردستان ترکیه) اخراج شده‌اند."/>
  </head>
  <body>
    <article>
      <h1>ترکیه؛ اخراج 4 شهردار کُرد را به اتهام ارتباط با پ‌ک‌ک</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>بنا به گزارش خبرگزاری رویترز، آنکارا می‌گوید که این شهرداران به دلیل ارتباط با گروه تروریستی «پ ک ک» (حزب کارگران کردستان ترکیه) اخراج شده‌اند.</b>
      </p>
      <figure>
        <img src="https://cdn.asriran.com/files/fa/news/1398/8/22/1036681_802.jpg"/>
      </figure>
      <p>دولت ترکیه امروز (چهارشنبه)، چهار شهردار دیگر کُرد از حزب «دموکراتیک خلق‌ها» را به اتهام ارتباط با گروه تروریستی «پ ک ک» اخراج کرد.</p>
      <p>به گزارش فارس، ترکیه امروز (چهارشنبه) در راستای سیاست‌های دولت «رجب طیب اردوغان» رئیس‌جمهور ترکیه برای مقابله با شبه‌نظامیان کُرد که آنکارا آنها را تروریستی می‌داند، چهار شهردار دیگر کُرد را اخراج کرد.</p>
      <p>بنا به گزارش خبرگزاری رویترز، آنکارا می‌گوید که این شهرداران به دلیل ارتباط با گروه تروریستی «پ ک ک» (حزب کارگران کردستان ترکیه) اخراج شده‌اند.</p>
      <p>با اخراج این چهار نفر، تعداد شهردارانی که از زمان انتخاب شدن در اوایل سال جاری میلادی تاکنون در ترکیه اخراج شده‌اند، به 20 نفر افزایش یافت.</p>
      <p>خبرگزاری دولتی ترکیه پیش از این در تاریخ 17 آبان ماه گزارش کرده بود که یک شهردار کرد به اتهام داشتن ارتباط با پ ک ک بازداشت شده است.</p>
      <p>اردوغان و دولت وی، حزب دموکراتیک خلق (اچ دی پی) ترکیه را به داشتن ارتباط با پ ک ک متهم می‌کند که البته این حزب داشتن هرگونه ارتباط با پ ک ک را رد می‌کند.</p>
      <p>حزب اچ دی پی ترکیه در ماه مارس سال جاری میلادی با پیروزی در انتخابات محلی موفق شد در دهها شهر و روستا با اکثریت جمعیت کُرد به پیروزی برسد. با اینحال،دادستانی کل ترکیه، از آن زمان تاکنون، تعداد زیادی از سیاستمداران این حزب را به اتهام داشتن ارتباط با پ ک ک بازداشت کرده است.</p>
      <p>طبق گزارش رویترز، اقدام ترکیه علیه حزب دموکراتیک خلق‌ها در بحبوحه حمله نظامی ترکیه به سوریه علیه شبه‌نظامیان کُرد سوریه که به اعتقاد آنکارا با پ ک ک ارتباط دارند، صورت گرفته است.</p>
      <p>حزب دموکراتیک خلق‌ها، تنها حزب در پارلمان ترکیه است که با حملات آنکارا به شمال شرقی سوریه که در تاریخ 9 اکتبر (17 مهرماه) آغاز شد، مخالفت کرده است.</p>
    </article>
  </body>
</html>