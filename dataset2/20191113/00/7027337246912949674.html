<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698105/%D8%AA%D8%AC%D9%85%DB%8C%D8%B9-%DA%AF%D8%B1%D8%A7%DB%8C%D8%B4%E2%80%8C%D9%87%D8%A7%DB%8C-%D8%AF%DA%A9%D8%AA%D8%B1%DB%8C-%D8%A8%D9%87-%D8%B3%D8%A7%D9%84-1400-%D9%85%D9%88%DA%A9%D9%88%D9%84-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="تجمیع گرایش‌های دکتری به سال 1400 موکول شد"/>
    <meta property="og:description" content="مدیرکل دفتر برنامه‌ریزی آموزش عالی وزارت علوم، تحقیقات و فناوری گفت: تجمیع گرایش‌های مقطع دکتری در دانشگاه‌ها از سال ۱۴۰۰ کلید می‌خورد و شیوه‌نامه آن در آستانه ورود به شورای گسترش و برنامه ریزی آموزش عالی است."/>
  </head>
  <body>
    <article>
      <h1>تجمیع گرایش‌های دکتری به سال 1400 موکول شد</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036502_546.jpg"/>
      </figure>
      <p>مدیرکل دفتر برنامه‌ریزی آموزش عالی وزارت علوم، تحقیقات و فناوری گفت: تجمیع گرایش‌های مقطع دکتری در دانشگاه‌ها از سال ۱۴۰۰ کلید می‌خورد و شیوه‌نامه آن در آستانه ورود به شورای گسترش و برنامه ریزی آموزش عالی است.</p>
      <p>«محمدرضا آهنچیان» روز چهارشنبه در گفت و گو با خبرنگار دانشگاه و آموزش اظهار داشت: شیوه نامه تجمیع گرایش های مقطع دکتری تنظیم شده و به تائید معاون آموزشی وزارت علوم، تحقیقات و فناوری رسیده است.<br/><br/>وی افزود: این شیوه نامه هم اکنون در آستانه ورود به شورای گسترش و برنامه ریزی آموزش عالی وزارتخانه است که اگر به تصویب این شورا برسد از سال ۱۴۰۰ اجرایی خواهد شد.<br/><br/>به گفته آهنچیان، اجرایی شدن این شیوه نامه از سال ۹۹ قدرت مانور ندارد.<br/><br/>این مقام مسئول وزارت علوم درباره علت تجمیع گرایش های دکتری تاکید کرد: شاخه شاخه شدن رشته ها یک نظام غیرسیستماتیک را دامن زده است و هزینه های سربار برای دانشجویان ایجاد می کند؛ همچنین دانش آموختگان سرگردان می شوند.<br/><br/>وی تجمیع دوره دکتری را به منزله پایین آمدن ظرفیت دوره پذیرش ندانست و تاکید کرد: تجمیع یعنی گرایش ها حذف شود که به عنوان مثال تنها یک رشته علوم اجتماعی داشته باشیم؛ بنابراین ظرفیت ها تغییر پیدا نمی کند مگر اینکه دانشگاه این تصمیم را داشته باشد.<br/><br/>مدیرکل دفتر برنامه ریزی آموزش عالی وزارت علوم، تحقیقات و فناوری گفت: گرایش ها در دل رشته مادر ترکیب می شوند، رشته مادر به تعداد ظرفیت پیشین گرایش ها دانشجو می پذیرد و بر حسب تخصص استاد، گرایش ها بین آنها و گروه های آموزشی توزیع خواهد شد.<br/><br/>وی خاطرنشان کرد: دانشجو در این روش با انعطاف بیشتر دوره های آموزشی لازم را می گذراند و استادان نقش جدی تری دارند همچنین از تلفات این چنینی مدارک تحصیلی پیشگیری به عمل می آید.<br/><br/>به نظر می رسد دانشگاه ها نیز با تجمیع گرایش های دکتری موافق باشند و در این زمینه حسین حسینی معاون آموزشی دانشگاه تهران پیش از این در گفت و گو با ایرنا اعلام کرده بود که گرایش های دوره دکتری باید کاهش یابد، تجمیع عناوین دوره های دکتری یکی از مهم ترین برنامه دانشگاه محسوب می شود چرا که دغدغه اصلی توجه بیشتر به کیفیت دوره دکتری است.</p>
    </article>
  </body>
</html>