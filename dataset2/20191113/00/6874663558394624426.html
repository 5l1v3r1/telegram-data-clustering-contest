<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773594,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="דיאגנוסטיק רובוטיקס השלימה סבב גיוס של 24 מיליון דולר"/>
    <meta property="og:description" content="את ההשקעה בחברת הסטארט אפ, המפתחת טכנולוגיות בינה מלאכותית לפתרון בעיות העומס במערכות הבריאות, הובילה קרן ה-HealthTech החדשה שהוקמה על ידי AccelMed; היו&quot;ר וה-CTO ד&quot;ר קירה רדינסקי: &quot;הטכנולוגיה שלנו תנגיש משאבי בריאות לאוכלוסיות שאינן נהנות משירותי בריאות מתקדמים&quot;"/>
  </head>
  <body>
    <article>
      <h1>דיאגנוסטיק רובוטיקס השלימה סבב גיוס של 24 מיליון דולר</h1>
      <h2>את ההשקעה בחברת הסטארט אפ, המפתחת טכנולוגיות בינה מלאכותית לפתרון בעיות העומס במערכות הבריאות, הובילה קרן ה-HealthTech החדשה שהוקמה על ידי AccelMed; היו"ר וה-CTO ד"ר קירה רדינסקי: "הטכנולוגיה שלנו תנגיש משאבי בריאות לאוכלוסיות שאינן נהנות משירותי בריאות מתקדמים"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">הגר רבט</a></address>
      <p>דיאגנוסטיק רובוטיקס (Diagnostic Robotics) הודיעה היום (ד') על השלמת סבב A בסך 24 מיליון דולר. את ההשקעה בחברת הסטארט אפ, המפתחת טכנולוגיות בינה מלאכותית לפתרון בעיות העומס במערכות הבריאות, הובילה קרן ה-HealthTech החדשה שהוקמה על ידי AccelMed, בהובלת ד"ר אירית יניב ואמיר בלאט, בשיתוף עם מבטח שמיר.</p>
      <p>משקיעים נוספים בסבב הם קרן Maverick Ventures Israel, קרן Alpha Capital, ד"ר קובי וד"ר יהודית ריכטר, ג'יסון, דיויד ודניאל אריסון ומארק סיגל (חבר הנהלה ב-Cedar Sinai וב-Xprize).</p>
      <figure>
        <img src="https://images1.calcalist.co.il/PicServer3/2019/11/12/946930/1NL.jpg"/>
        <figcaption>דיאגנוסטיק רובוטיקס <br/>קרדיט: יח"צ</figcaption>
      </figure>
      <p>דיאגנוסטיק רובוטיקס הוקמה על ידי יונתן עמיר, ד"ר קירה רדינסקי - שכיהנה עד לאחרונה <a href="https://www.calcalist.co.il/internet/articles/0,7340,L-3772015,00.html">כמדענית הראשית של eBay ישראל</a> מאז שמכרה ל-eBay את SalesPredict - ופרופ' משה שהם, חבר סגל בפקולטה להנדסת מכונות בטכניון ומייסד חברת מזור רובוטיקס, שנרכשה לאחרונה על ידי Medtronic העולמית ב-1.6 מיליארד דולר.</p>
      <p>החברה מעסיקה 60 עובדים, ובהם רופאים, מהנדסים, חוקרי נתונים ומדעני בינה מלאכותית שמפתחים מערכת אבחון וחיזוי תומכת החלטות לצוותי הרפואה בבתי החולים, באמצעות ניתוח סטטיסטי של מיליארדי רישומים רפואיים הקיימים במערכת. "רופא מיון יקבל בזמן אמת סט המלצות על אפיק דיאגנוסטי וטיפולי", מסביר מנכ"ל החברה יונתן עמיר. "במקביל, גם הפציינט מקבל מערכת שבאמצעותה הוא יכול, בין השאר, להזין נתונים רפואיים כדי לקבל המלצה על מוסד הבריאות הרלוונטי לו, המלצות דיאגנוסטיות על בסיס התלונה הרפואית וכו".</p>
      <p>הזדקנות כללית של האוכלוסיה היא אחד הגורמים שמביאים להחרפת העומס על מערכות הבריאות העולמיות, וסטארט אפים רבים ברחבי העולם מבקשים למצוא פתרון לבעיה. חלקם, כמו למשל זברה מדיקל הישראלית, משתמשים בבינה מלאכותית כדי לטפל בתחומים ספציפיים בעולם הדיאגנוסטיקה והדמיות רפואיות. בדיאגנוסטיק רובוטיקס מייעדים את המערכת שלהם לאנליזה של נתונים טקסטואליים וגנריים בלבד, הווה אומר טקסטים רפואיים ותוצאות בדיקות מעבדה.</p>
      <p>"עד 70% מהפניות בחדרי המיון היו יכולות לקבל מענה רפואי כמעט מלא גם ברמת הקהילה, ז"א במרפאות או אפילו באמצעות ייעוץ רפואי אונליין", אומר עמיר. "בשלב זה, המערכת נמצאת בפרישה בקופ"ח לאומית ומאוחדת, ובבתי החולים רמב"ם וסורוקה. יש לנו גם פעילות עם בתי חולים בארה"ב ובקרוב נפרסם שת"פ מאוד גדול עם ארגוני בריאות נוספים".</p>
      <p>
        <b>האם בינה מלאכותית כמו שלכם יכולה באמת להחליף את האלמנט האנושי במערכת הרפואה?</b>
      </p>
      <p>"אין תחליף ליכולות של הרופא האנושי. החזון שלנו הוא של שילוב של רופא מטפל ומערכות בינה מלאכותית, לעשות עבורו אוטומציה של חלק מהתהליכים".</p>
      <p>ד"ר קירה רדינסקי, המשמשת יו"ר ו-CTO של דיאגנוסטיק רובוטיקס, מסרה: "אנחנו מאמינים כי טכנולוגיות המבוססות על בינה מלאכותית יאפשרו את הנגשת הרפואה לכ-3.8 מיליארד אנשים נוספים – כמחצית מאוכלוסיית העולם - עד שנת 2030. מאות מיליוני אנשים, בעיקר אלה החיים בפרברים ובאזורים נידחים, סובלים כיום מהעדר גישה לשירותי בריאות מספקים. הנגשת הבריאות היא תנאי הכרחי לצמצום הפערים ולהגברת השוויון בעולם, והטכנולוגיה שפיתחנו תהווה מעטפת בינה מלאכותית למערכות בריאות שלמות. היא תאפשר אבחון מהיר שיתמוך בקבלת ההחלטות של רופאים ומטופלים.</p>
      <p>"מערכת החיזוי שלנו, המבוססת על מיליארדי רשומות רפואיות וחוזה מראש אירועים קליניים, תאפשר לאתר בשלב מוקדם מטופלים בעלי פוטנציאל להחמרה מיידית במצבם הבריאותי. הטכנולוגיה שלנו תספק לכל אדם גישה לכלי אבחון מתקדמים, וכך תנגיש משאבי בריאות לאוכלוסיות שאינן נהנות משירותי בריאות מתקדמים".</p>
    </article>
  </body>
</html>