<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698183/%D9%84%DB%8C%D8%AB-%D9%86%D9%88%D8%A8%D8%B1%DB%8C-%DA%A9%D8%A7%D8%B1%D8%B4%D9%86%D8%A7%D8%B3-%D8%B4%D8%A8%DA%A9%D9%87-%D8%A7%D9%84%DA%A9%D8%A7%D8%B3-%D9%82%D8%B7%D8%B1-%D8%A7%DB%8C%D8%B1%D8%A7%D9%86-%D8%B9%D8%B1%D8%A7%D9%82-%D8%AD%D8%B3%D8%A7%D8%B3-%D8%AA%D8%B1-%D8%A7%D8%B2-%D8%B1%D8%A6%D8%A7%D9%84-%D9%88-%D8%A8%D8%A7%D8%B1%D8%B3%D8%A7-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="لیث نوبری کارشناس شبکه الکاس قطر: ایران-عراق حساس تر از رئال و بارسا است"/>
    <meta property="og:description" content="عراق مدت زیادی است که به جام جهانی نرفته و برایشان خیلی مهم است که این دوره بتوانند صعود کنند. آن ها باور نمی کردند ما به بحرین ببازیم. به نظر من باخت به بحرین معادلات گروه را به هم زد."/>
  </head>
  <body>
    <article>
      <h1>لیث نوبری کارشناس شبکه الکاس قطر: ایران-عراق حساس تر از رئال و بارسا است</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>عراق مدت زیادی است که به جام جهانی نرفته و برایشان خیلی مهم است که این دوره بتوانند صعود کنند. آن ها باور نمی کردند ما به بحرین ببازیم. به نظر من باخت به بحرین معادلات گروه را به هم زد.</b>
      </p>
      <figure>
        <img src="https://cdn.asriran.com/files/fa/news/1398/8/22/1036752_554.jpg"/>
      </figure>
      <p>لیث نوبری مهاجم سابق تیم ملی ایران امروز برای کارشناسی بازی ایران و عراق در شبکه الکاس به قطر سفر کرد.</p>
      <p>به گزارش" ورزش سه" او که در جام ملت های آسیا یکی از کارشناسان ثابت بازی های ایران در این شبکه بود این بار نیز به همراه یونس محمود مهاجم سابق تیم ملی عراق در این برنامه حضور پیدا خواهند کرد. لیث که متولد بغداد است شناخت خوبی هم از فوتبال عراق دارد. با او پیش از سفرش به قطر درباره بازی ایران و عراق گفت و گویی انجام دادیم که می خوانید:برابر عراق ما چیزی برای از دست دادن نداریم. تنها ناراحتی من این است که چرا جلوی بحرین باختیم.</p>
      <p>
        <b>ریسک های ویلموتس</b>
      </p>
      <p>من نفهمدیم چرا ویلموتس در بازی با بحرین اینقدر ریسک کرد. بازی دادن مجید حسینی و محمد حسین کنعانی زادگان در آن بازی یک ریسک بود. پنالتی که حسینی داد خیلی عجیب و مبتدی بود. یک مدافع هیچوقت نباید بگذارد که مهاجم زودتر تصمیم بگیرد اما حسینی اشتباه کرد و داور هم که آمادگی اش را داشت اعلام پنالتی کرد. امیدوارم ویلموتس برای بازی برابر عراق اینقدر ریسک نکند. حتی بازی دادن به سه مهاجم هم ریسک بود؛ او سه مثلث تهاجمی را برابر بحرین بازی داد که آن ها بدون پشتوانه بودند. هافبک هایی در ترکیب وجود نداشت که پاس های عمق بدهند و مهاجمان را تغذیه کنند.</p>
      <p>
        <b>نباید اول گل بخوریم</b>
      </p>
      <p>نمی دانم چرا اما تیم ملی وقتی گل می خورد کار برای بازگشت و جبرانش سخت می شود. خیلی دوست داشتم در بازی برابر بحرین ما معادلات قبلی را به هم می زدیم بخصوص به خاطر حرکت زشتی که قبل از بازی انجام دادند. من فکر می کنم تیم ملی قطر در جام ملت ها درس بزرگی به همه داد. آن ها در خاک امارات کشوری که روابط دیپلماتیکشان با هم قطع بود به این کشور 4 گل زدند. اماراتی ها برای این بازی ادارات را تعطیل کرده و گفته بودند امروز کارشما رفتن به ورزشگاه و تشویق تیم ملی است. اما قطر نشان داد این کارها در فوتبال امروز جواب نمی دهد و کارهای ناشایست نمی تواند مانع شکست شود. با اینحال معتقدم فیفا باید به مشکلات بازی ایران و بحرین ورود کند.</p>
      <p>
        <b>عراق تیم کوچکی نیست</b>
      </p>
      <p>تیم ملی عراق تیم کوچکی نیست. افتی هم که این تیم مدتی به آن دچار شد به این خاطر بود که آن ها کنار هم تمرین نمی کردند و هرکدامشان از یک کشور می آیند. آن ها اما پتانسیل بالایی دارند و تیم های پایه شان خیلی قوی است و همین بازیکنان از تیم های رده های پایین تر به تیم بزرگسالان می رسند. اما ما از لحاظ فنی و بازیکن چه در جام ملت ها و چه الان برتر بوده و هستیم. می دانم که خود عراقی ها اصلا دوست نداشتند با ما همگروه شوند و ژاپن را ترجیح می دادند. آن ها هم با ما به مشکل می خورند چرا که بازیکنان بزرگی داریم و قدرتی بازی می کنیم.</p>
      <p>
        <b>وحید باید بیشتر کمک کند</b>
      </p>
      <p>خیلی از کارشناسان به یک موضوع توجه نکردند. تیم ما در کنار ویلموتس یک بازیکن بزرگ به نام وحید هاشمیان را دارد که همبازی من در تیم پاس بود. انتظار خود من این است که وحید کمک خیلی بیشتری به سرمربی تیم در ارنج بکند. تیم ما در اکثر موارد از عراق سرتر است ضمن اینکه عراق در خانه خودش هم بازی نمی کند. فکر می کنم اگر ویلموتس از 4-2-3-1 همان روشی که کی روش استفاده می کرد و بازیکنان مهارتهایشان را در آن پست ها پیدا کرده اند استفاده کند بهتر است. ما در این بازی حق باختن نداریم.</p>
      <p>
        <b>مهندعلی مهاجم خطرناکی است</b>
      </p>
      <p>مهند علی مهاجمی است که 20 سال دارد و خیلی جوان است. او در تیم الدحیل بازی می کند و برای این تیم گل هم زده است. او در تیم ملی عراق عملکردش خیلی خوب بوده و از هفت گلی که این تیم زده سه گلش را مهند علی به ثمر رسانده است. او مهاجم گلزنی است و در رده های پایه هم برای عراق گل های زیادی زده است. اما نکته مهم درباره خط حمله عراق این است که علا عبدالزهرا هم در این تیم هست و اگر کاتانچ او را در کنار مهندعلی بازی بدهد کمی خطرناک خواهد شد.</p>
      <p>کاتانچ اگر به شیوه قبلی اش که 4-4-2 است برگردد آن وقت ممکن است که علاعبدالزهرا در کنار مهند علی در خط حمله بازی کند. مهند بازیکن قدرتی و سرزن است و عبدالزهرا نیز یک مهاجم با تجربه و خطرناک است که ترکیبشان می تواند مدافعان تیم ایران را اذیت کند. به نظر من علا خیلی خطرناکتر از مهند است و حضورش قدرت تهاجمی عراق را دوچندان خواهد کرد.</p>
      <p>
        <b>این دربی آسیا است</b>
      </p>
      <p>به نظر من حساسیت بازی تیم های ایران و عراق بالاتر از رئال مادرید و بارسا است. دو کشور همسایه هستند و رابطه نزدیکی باهم دارند. این بازی در جام ملت های آسیا از بازی رئال و بارسا هم حساس تر بود. این بازی با کل بازی های آسیا و حاشیه خلیج فارس متفاوت است. عراق مدت زیادی است که به جام جهانی نرفته و برایشان خیلی مهم است که این دوره بتوانند صعود کنند. آن ها باور نمی کردند ما به بحرین ببازیم. به نظر من باخت به بحرین معادلات گروه را به هم زد.</p>
    </article>
  </body>
</html>