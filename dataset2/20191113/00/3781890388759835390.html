<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741360"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T00:17:00+00:00"/>
    <meta property="og:title" content="อดีตผู้นำโบลิเวียประณาม &quot;รัฐประหารฝ่ายขวา&quot;"/>
    <meta property="og:description" content="อดีตประธานาธิบดีอีโว โมราเลส เดินทางจากโบลิเวียถึงเม็กซิโก เพื่อลี้ภัยทางการเมือง โดยโมราเลสประณามสถานการณ์วุ่นวายที่เกิดขึ้นว่าเป็น 'การรัฐประหาร' ของฝ่ายค้านซึ่งเป็นพรรคฝ่ายขวา"/>
  </head>
  <body>
    <article>
      <h1>อดีตผู้นำโบลิเวียประณาม "รัฐประหารฝ่ายขวา"</h1>
      <address>
        <time datetime="2019-11-13T00:17:00+00:00">13 Nov 2019, 00:17</time>
      </address>
      <p>
        <b>อดีตประธานาธิบดีอีโว โมราเลส เดินทางจากโบลิเวียถึงเม็กซิโก เพื่อลี้ภัยทางการเมือง โดยโมราเลสประณามสถานการณ์วุ่นวายที่เกิดขึ้นว่าเป็น "การรัฐประหาร" ของฝ่ายค้านซึ่งเป็นพรรคฝ่ายขวา</b>
      </p>
      <p>สำนักข่าวต่างประเทศรายงานจากกรุงเม็กซิโกซิตี ประเทศเม็กซิโก เมื่อวันที่ 12 พ.ย. ว่าเที่ยวบินพิเศษของรัฐบาลเม็กซิโกนำอดีตประธานาธิบดีอีโว โมราเลส แห่งโบลิเวีย เดินทางจากกรุงลาปาซ ถึงยังกรุงเม็กซิโกซิตี เมื่อวันอังคาร  เพื่อลี้ภัยทางการเมือง โดยมีนายมาร์เซโล เอบราด รมว.กระทรวงการต่างประเทศเม็กซิโกรอต้อนรับ ซึ่งโมราเลส วัย 60 ปี ซึ่งครองอำนาจในโบลิเวียยาวนาน 13 ปี และเป็นชาวเผ่าคนแรกซึ่งขึ้นถึงตำแหน่งสูงสุดทางการเมืองในประเทศ กล่าวขอบคุณประธานาธิบดีอันเดรส มานูเอล โลเปซ โอบราดอร์ พันธมิตรฝ่ายซ้ายคนสำคัญในภูมิภาค "ที่ช่วยชีวิต" และยืนยันจะเคลื่อนไหวทางการเมืองต่อไป พร้อมทั้งยืนยันว่าการลี้ภัยที่เม็กซิโก "จะเป็นเพียงชั่วคราว" เพราะเขาจะเดินทางกลับโบลิเวียอย่างแน่นอน<br/> </p>
      <figure>
        <iframe data-src="https://twitter.com/camilateleSUR/status/1194304817381986309?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191113/news_fbjDJYUQCa072822_533.jpg?v=201911130811?v=4412"/>
      </figure>
      <p><b>นายมาร์เซโล เอบราด รมว.กระทรวงการต่างประเทศเม็กซิโก ต้อนรับอดีตประธานาธิบดีอีโว โมราเลส แห่งโบลิเวีย</b><br/> <br/>ขณะเดียวกัน อดีตผู้นำโบลิเวียประณามนางจีนีน อาเนซ รองประธานวุฒิสภาคนที่ 2 จากพรรคฝ่ายค้าน ซึ่งสถาปนาตัวเองเป็นประธานวุฒิสภาเพื่อทำหน้าที่รักษาการประธานาธิบดี ว่าคือ "การรัฐประหารอันเลวทรามที่สุด" ในประวัติศาสตร์การเมืองของประเทศ โดยความเคลื่อนไหวของอาเนซเกิดขึ้นหลังรัฐสภาของโบลิเวียซึ่งพรรคฝ่ายซ้ายยังครองเสียงข้างมาก ไม่สามารถบรรลุมติในการแต่งตั้งบุคคลให้ดำรงตำแหน่งรักษาการผู้นำประเทศได้ เนื่องจากผู้สืบทอดอำนาจตามรัฐธรรมนูญพากันลาออกตามโมราเลสไปหมด ตั้งแต่รองประธานาธิบดี ประธานวุฒิสภาและประธานสภาผู้แทนราษฎร<br/> </p>
      <figure>
        <iframe data-src="https://twitter.com/pvillegas_tlSUR/status/1194388737658109952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191113/news_gjLnXEwQYh072835_533.jpg?v=201911130811?v=6559"/>
      </figure>
      <p><b>นางจีนีน อาเนซ รองประธานวุฒิสภาคนที่ 2 สถาปนาตัวเองขึ้นเป็นผู้นำรักษาการของโบลิเวีย<br/></b> <br/>แม้การลาออกจากตำแหน่งผู้นำโบลิเวียของโมราเลส เกิดขึ้นท่ามกลางแรงกดดันอย่างหนักของหลายฝ่ายโดยเฉพาะกองทัพ จากผลการเลือกตั้งประธานาธิบดีเมื่อวันที่ 20 ต.ค. ที่ผ่านมา ซึ่งมีการลงความเห็นจากหน่วยงานที่เกี่ยวข้องว่า "น่ากังขาและไม่โปร่งใส" และเป็นชนวนให้เกิดการประท้วงรุนแรง แต่การพ้นจากอำนาจของโมราเลสดูเหมือนส่งผลให้สถานการณ์ในโบลิเวียยิ่งเลวร้าย โดยการประท้วงรุนแรงมากขึ้นจากทั้งฝ่ายสนับสนุนและฝ่ายต่อต้าน ขณะที่กองทัพโบลิเวียยืนยันจะเร่งฟื้นฟูความสงบ<br/> </p>
      <figure>
        <iframe data-src="https://twitter.com/telesurenglish/status/1194306361921691649?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191113/news_rLVVWwdhsG073149_533.jpg?v=201911130811?v=9828"/>
      </figure>
      <p><b>ตำรวจปราบจลาจลของโบลิเวียพาผู้ประท้วงฝ่ายสนับสนุนอดีตประธานาธิบดีอีโว โมราเลส เดินทางไปยังรัฐสภาในกรุงลาปาซ เพื่อยื่นฎีกา</b><br/><br/>ในอีกด้านหนึ่ง ประธานาธิบดีโดนัลด์ ทรัมป์ ผู้นำสหรัฐ ย้ำว่าสถานการณ์ในโบลิเวีย "ไม่ใช่การรัฐประหาร" แต่เป็น "สัญญาณเตือน" ถึงประธานาธิบดีนิโคลัส มาดูโร ผู้นำเวเนซุเอลา และประธานาธิบดีดาเนียล ออร์เตกา ผู้นำนิการากัว ซึ่งยังคงเป็นสองผู้นำรัฐบาลฝ่ายซ้ายในลาตินอเมริกาที่เป็นไม้เบื่อไม้เมากับรัฐบาลวอชิงตันมานาน.<br/><br/><b>เครดิตภาพ : AP</b><br/>  </p>
    </article>
  </body>
</html>