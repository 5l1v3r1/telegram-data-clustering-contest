<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773616,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="תחרות לחברת החשמל: כך תוכלו לרכוש חשמל מוזל מיצרנים פרטיים"/>
    <meta property="og:description" content="רשות החשמל ומשרדי הממשלה סיכמו את הפרטים: כבר בחודשים הקרובים יוכלו כ־40 אלף בתי אב להתנתק מחברת החשמל ולהתחבר לספק עצמאי; החיסכון הצפוי יכול להגיע למאות שקלים בשנה"/>
  </head>
  <body>
    <article>
      <h1>תחרות לחברת החשמל: כך תוכלו לרכוש חשמל מוזל מיצרנים פרטיים</h1>
      <h2>רשות החשמל ומשרדי הממשלה סיכמו את הפרטים: כבר בחודשים הקרובים יוכלו כ־40 אלף בתי אב להתנתק מחברת החשמל ולהתחבר לספק עצמאי; החיסכון הצפוי יכול להגיע למאות שקלים בשנה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">ליאור גוטמן</a></address>
      <p>רוצים לעזוב את חברת החשמל ולשלם פחות בכל חודש? תוכנית ההתנתקות מהמונופול הממשלתי יוצאת החודש רשמית לדרך. רשות החשמל סיימה לגבש עם משרדי האנרגיה והאוצר את מסגרת הכללים החדשה למכירת חשמל מתחנות כוח פרטית ישירות למשקי אב ולעסקים קטנים.</p>
      <p>התוכנית המלאה תופץ החודש בצורה רשמית בצורה של שימוע, במטרה לקבל את הערות השחקנים השונים בשוק לפני יציאה למהלך כולל.</p>
      <figure>
        <img src="https://images1.calcalist.co.il/PicServer3/2017/09/26/760402/1NL.jpg"/>
        <figcaption>אסף אילת, יו"ר רשות החשמל <br/>צילום: אוהד צויגנברג</figcaption>
      </figure>
      <p>ההערכות הן שכבר בינואר הקרוב תגובש הרגולציה הסופית, ובמהלך 2020 יוכלו לקוחות שונים להתנתק מחברת החשמל ולהתחבר לספק אחר ועצמאי. מדובר בפיילוט שיכלול כ־30 עד 40 אלף בתי אב לתקופה של עד שנתיים, ובמהלכן הספק יחויב לתת ללקוח את המחיר המוזל שהציע תוך העמדת ערבויות של מיליוני שקלים מול המדינה. המטרה היא שעם סיום הפיילוט ב־2021 ייפתח משק החשמל לכמה מאות אלפי בתי אב נוספים.</p>
      <p>במשק החשמל יש כיום כ־10 גופים שמחזיקים תחנות כוח פרטיות. כוח הייצור הפרטי כבר מגיע לכשליש מכלל הצריכה במשק, אולם מגבלות רגולטוריות מנעו עד היום ממשקי בית לרכוש חשמל מוזל, וההטבה נשארה בבלעדיות של בעלי עסקים גדולים או צרכני חשמל כבדים שיכלו להתנתק מחברת החשמל ולרכוש לעצמם חשמל מוזל בהנחה של עד 10% מתעריף החשמל הרשמי. ל"ממון" נודע כי לפחות שתי תחנות כוח גדולות מבקשות להיכנס לתחום, ומנהלות מגעים מול רשות החשמל כדי להצטרף למיזם.</p>
      <p>במשרדי הממשלה מעריכים שהחיסכון השנתי המינימלי שיוכלו משקי הבית להפיק מהמהלך יעמוד על כ־8%־10% בחודש, בדומה להנחה שמקבלים גופים עסקיים.</p>
      <p>עם זאת, במשרדי הממשלה מציינים כי מאחר שמדובר במודל של שוק חופשי שבו כל ספק יכול להציע איזה מחיר שירצה, הרגולציה החדשה לא קבעה "מחיר רצפה". וכך, ספק יוכל לתת הנחה גדולה יותר בתעריף החשמל, עד ל־15% או 20% פחות מהתעריף הרשמי.</p>
      <p>לפי נתוני האוצר, צריכת החשמל השנתית לבתי אב נעה סביב כ־8,000 קילוואט/שעה, שמשקפים תשלום שנתי של כ־4,560 שקל, כך שההנחה לצרכנים תעמוד על כמה מאות שקלים בשנה.</p>
      <figure>
        <img src="https://images1.calcalist.co.il/PicServer3/2017/12/21/781437/36_l.jpg"/>
        <figcaption>אתר "אורות רבין" בחדרה <br/>צילום: עמית שעל</figcaption>
      </figure>
      <h3>איך זה יעבוד?</h3>
      <p>כדי לקבל חשמל מוזל חייבת להיות אפשרות לקרוא את המונה מרחוק, כלומר שבבית הלקוח יוצב מונה דיגיטלי. מדובר במונה משוכלל ושונה מהותית ממוני "המחוגה" שמותקנים ברוב בתי האב בישראל. לכן, קהל היעד הראשוני שיפנו אליו הוא בעלי המונים הדיגיטליים החדשים. לפי רשות החשמל, כיום מותקנים במשק החשמל מונים רציפים בעלי אפשרות לקריאה מרחוק אצל כ־36 אלף צרכנים ביתיים ועוד כ־15 אלף מונים נמצאים אצל צרכנים תעשייתיים ומסחריים, והם אמורים לקבל פנייה ראשונית מספקי החשמל הפרטיים. אם אין בביתכם מונה דיגיטלי, עדיין יש לכם אפשרות להיכנס לתוכנית אם תתקינו עצמאית מונה כזה. במשרדי הממשלה טוענים כי מדובר בעלות של כ־70 דולר למונה חכם.</p>
      <p>לגבי זהות ספק החשמל יש שתי אפשרויות. הראשונה היא לקבל את החשמל מתחנת הכוח, כלומר מהיצרן עצמו. השנייה היא להתקשר עם מתווך, שירכוש עבורכם את החשמל או מתחנת הכוח או ממנהל מערכת החשמל הארצית, בתעריף קבוע מראש שיתפרסם מדי בוקר ובתדירות של חצי שעה. מי שיספק לכם את החשמל חייב לתת לכם שירות מלא, כלומר להחזיק מערך שירות לקוחות, מערך תשלומים ויכולת לספק ללקוח חשבוניות מדי חודש. לכן, ההערכה היא שחברות בעלות מערך שירות לקוחות מוכח ייכנסו לתחום, למשל חברות הסלולר. חלק מהן כבר רוכשות חשמל מוזל מתחנות כוח פרטיות, והן יוכלו למכור עודפים למשקי הבית או לרכוש עוד חשמל במחיר מוזל, ואז לשווק אותו למשקי הבית בהנחה.</p>
      <p>
        <b>* * *</b>
      </p>
      <p>
        <b>הרווח כולו שלנו</b>
      </p>
      <p> </p>
      <p>עבור משקי הבית משק החשמל התנהל עד היום במבנה מיושן שלא השתנה מקום המדינה: חברה אחת מונופוליסטית שמספקת את הייצור, ההולכה והאספקה הסופית. לטוב או לרע, זה מה שהיה, וללקוח לא הייתה אפשרות אחרת.</p>
      <p>מציאת מאגרי הגז גילגלה לשוק יצרני חשמל פרטיים שאמנם פועלים כבר כ־7 שנים, אבל עבור משקי הבית קיומם היה סוד כמוס, ואף אחד לא יכול ליהנות מהנחות. במסגרת הרפורמה בחברת החשמל שאושרה בסוף 2018, משרדי האוצר והאנרגיה תיקנו את העיוות, ועכשיו הם פותחים את הדלת לרכישת חשמל מוזל, כאילו אתם משרד הביטחון, שטראוס, רשת מלונות או התעשייה האווירית. בשלב הראשון מצפים לכ־40־30 אלף בתי אב, אבל לאומת הסטארט־אפ לא אמורה להיות בעיה להאיץ את התהליך ולשלש את מספר הלקוחות כבר במהלך 2021.</p>
      <p>גם עבור חברת החשמל מדובר בשחר של יום חדש. ראשי החברה, כמו גם ועד העובדים, מחויבים למהלך, כחלק מהרפורמה, שיכלול מענקי שכר לעובדים כפיצוי על אובדן נתחי שוק. מי שאמור להרוויח בסופו של יום הוא הלקוח הביתי, שישלם פחות עבור הפעלת חימום, מזגן או מכונת כביסה.</p>
    </article>
  </body>
</html>