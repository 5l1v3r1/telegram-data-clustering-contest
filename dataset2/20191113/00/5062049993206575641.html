<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10677--turnaj-mistru-thiem-v-monumentalni-bitve-udolal-djokovice-federer-si-pripsal-povinnou-vyhru"/>
    <meta property="og:site_name" content="Tenisový svět"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Turnaj mistrů: Thiem v monumentální bitvě udolal Djokoviče. Federer si připsal povinnou výhru"/>
    <meta property="og:description" content="Turnaj mistrů měl na programu třetí hrací den. Hned na úvod šel do akce slovenský tenista Filip Polášek. Společně s parťákem Chorvatem Dodigem prohráli i podruhé v super tiebreaku. V dalším utkání Roger Federer přehrál ve dvou setech Itala Berrettiniho. Ve večerní čtyřhře si dvojice Klaasen, Venus hladkou výhrou nad párem Kubot, Melo zajistila pokračování v turnaji i po skupinové fázi. Vrcholem večerního programu v Londýně byl velkolepý souboj Djokoviče s Thiemem, v němž uspěl Rakušan."/>
  </head>
  <body>
    <article>
      <h1>Turnaj mistrů: Thiem v monumentální bitvě udolal Djokoviče. Federer si připsal povinnou výhru</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <b>Turnaj mistrů měl na programu třetí hrací den. Hned na úvod šel do akce slovenský tenista Filip Polášek. Společně s parťákem Chorvatem Dodigem prohráli i podruhé v super tiebreaku. V dalším utkání Roger Federer přehrál ve dvou setech Itala Berrettiniho. Ve večerní čtyřhře si dvojice Klaasen, Venus hladkou výhrou nad párem Kubot, Melo zajistila pokračování v turnaji i po skupinové fázi. Vrcholem večerního programu v Londýně byl velkolepý souboj Djokoviče s Thiemem, v němž uspěl Rakušan.</b>
      </p>
      <p><b>Thiem porazil i Djokoviče!</b><br/>Dominic Thiem hraje na Turnaji mistrů ve výborné formě. Ke skalpu Rogera Federera přidal i triumf nad Novakem Djokovičem, kterého porazil v krásném utkání 6:7(5), 6:3 a 7:6(5). Bitva se protáhla na bezmála tři hodiny. Rakušan, který v rozhodujícím tiebreaku otočil nepříznivý stav 1:4, má jistý postup ze skupiny. O druhé místo v semifinále se ve čtvrtek v přímém souboji utkají Federer a Djokovič.</p>
      <figure>
        <iframe data-src="https://twitter.com/TennisTV/status/1194389815468470273?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Federer si udržel naději na postup<br/></b>Roger Federer své druhé utkání na Turnaji mistrů zvládl, když porazil debutanta Mattea Berrettiniho za 78 minut 7:6(2) a 6:3. Osmatřicetiletý Švýcar, který zaznamenal osm es, tak po úvodním zaváhání s Dominicem Thiemem slaví první výhru v letošním ročníku.</p>
      <p>Dvacetinásobný grandslamový vítěz si jako jediný v prvním setu vypracoval brejkbol, a to až ve dvanácté hře. Šanci na ukončení sady ale nevyužil. Favorizovaný Švýcar se tím nenechal rozhodit, když posléze bez problémů uspěl v tiebreaku. Na to navázal zkraje druhého dějství, když získal rychlý brejk. Federer musel v osmé hře ještě odvracet tři brejkboly. V té následující už utkání, které bylo specifické krátkými výměnami, na returnu ukončil.</p>
      <figure>
        <iframe data-src="https://twitter.com/TennisTV/status/1194276420597493760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Klaasen a Venus opět neztratili set<br/></b>Stoprocentní bilanci si na londýnském Turnaji mistrů udrželi Raven Klaasen a Michael Venus, když porazili dvojici Lukasz Kubot, Marcelo Melo 6:3 a 6:4. Klaasen s Venusem si v každém setu připsali jeden brejk, sami jedinou šanci soupeřů v poslední hře odvrátili. Díky dvěma dvousetovým vítězstvím ve skupině mají Klaasen a Venus před posledním duelem proti Ivanu Dodigovi a Filipu Poláškovi jistý postup do semifinále z prvního místa. Naopak chorvatsko-slovenské dvojici nepomůže k setrvání v turnaji ani jasná výhra. </p>
      <p><b>Polášek prohrál i podruhé</b><br/>Filip Polášek s Chorvatem Ivanem Dodigem si připsali druhou porážku na letošním Turnaji mistrů. Slovensko-chorvatský pár prohrál i podruhé v super tiebreaku, když nestačil ve vyrovnaném klání na americko-britskou dvojici Ram, Salisbury 6:3, 3:6 a 6:10. Šance Dodiga s Poláškem na postup do semifinále jsou tak již minimální.</p>
      <p><u>Úterní program</u><br/><b>Ram, Salisbury (USA/GBR)</b> – Dodig (CRO), Polášek (SVK) 3:6, 6:3, 10:6<br/><b>Roger Federer (SUI, 3.)</b> – Matteo Berrettini (ITA, 8.) 7:6(2), 6:3<br/>Kubot, Melo (POL/BRA) – <b>Klaasen, Venus (RSA/NZL)</b> 3:6, 4:6<br/>Novak Djokovič (SRB, 2.) – <b>Dominic Thiem (AUT, 5.)</b> 7:6(5), 3:6, 6:7(5)</p>
      <footer>Jan Havlovic, Marek Bartošík, foto: Twitter – Standard Sport</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>