<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773642,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="חברת הסייבר Pcysys גייסה 10 מיליון דולר"/>
    <meta property="og:description" content="החברה פיתחה פלטפורמה לאוטומציה של בדיקות חדירה עבור ארגונים. את סבב הגיוס הובילה קרן Awz הקנדית ביחד עם קרן ההשקעות האמריקאית בלקסטון"/>
  </head>
  <body>
    <article>
      <h1>חברת הסייבר Pcysys גייסה 10 מיליון דולר</h1>
      <h2>החברה פיתחה פלטפורמה לאוטומציה של בדיקות חדירה עבור ארגונים. את סבב הגיוס הובילה קרן Awz הקנדית ביחד עם קרן ההשקעות האמריקאית בלקסטון</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">הגר רבט</a></address>
      <p>חברת הסייבר הישראלית פסייסיס (Pcysys), הודיעה היום (ד') על השלמת סבב גיוס שני בהיקף של 10 מיליון דולר, אותו הובילה <a href="https://www.calcalist.co.il/internet/articles/0,7340,L-3730771,00.html">קרן Awz הקנדית</a> של יוצא השב"כ ירון אשכנזי, ביחד עם קרן ההשקעות האמריקאית בלקסטון. מאז הקמתה, גייסה החברה 15 מיליון דולר בשני סבבים.</p>
      <p>פסייסיס מפתחת פלטפורמה שמאפשרת אוטומציה לבדיקות חדירות סייבר ומספקת התרעות בזמן אמת. כיום בדיקות חדירות נעשות באופן ידני על ידי חברות צד שלישי, לרוב פעם בשנה, שירות שעולה לחברות וארגונים עשרות עד מאות אלפי דולרים בשנה. טובות ככל שיהיו, החברות מוגבלות ביכולתן לבצע בדיקות שוטפות של מערכות גדולות ועל כל פירצה שהן מצליחות למצוא, יש ככל הנראה עוד רבות שטרם התגלו ומהוות סכנה שהמערכת הארגונית לא מחוסנת בפניה.</p>
      <figure>
        <img src="https://images1.calcalist.co.il/PicServer3/2019/11/13/947360/DOR_9076_l.jpg"/>
        <figcaption>סגל פסייסיס. מימין: רן תמיר, אמיתי רצון, אריק ליברזון ואביב כהן <br/>צילום: דורון לצטר</figcaption>
      </figure>
      <p>היא הוקמה ב-2015 בידי אריק ליברזון ואריק פיינגולד; המנכ"ל, אמיתי רצון, הצטרף אליה ב-2018. פסייסיס מעסיקה כ-50 עובדים, מתוכם 35 בישראל והנהלתה מתכוונת להגדיל את הצוות באופן משמעותי בשנה הקרובה.</p>
      <p>מהחברה נמסר כי יש לה כ-100 לקוחות משלמים, כולם ארגונים גדולים בישראל, ארה"ב ואירופה במגוון רחב של תחומים - בנקאות, חברות ביטוח, קרנות גידור, רשתות קמעונאות, חברות ייעוץ, בתי חולים, משרדי עורכי דין. כמו כן, בין לקוחותיה גם חברות אבטחת מידע מוכרות.</p>
      <p>בלקסטון האמריקאית, שהתמודדה בעבר על רכישת NSO, השקיעה כבר במספר חברות סייבר ישראליות ביניהן WatchDox שנמכרה לבלקברי ב-2015, ו-IntSights שפיתחה מערכת לניטור והגנה מפני מתקפות רשת, בהתמקדות על סריקת הרשת האפלה.</p>
    </article>
  </body>
</html>