<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953220"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T00:14:21+00:00"/>
    <meta property="og:title" content="అమెరికా కోడి కాలు దువ్వుతోంది!"/>
    <meta property="og:description" content="ADVT"/>
  </head>
  <body>
    <article>
      <h1>అమెరికా కోడి కాలు దువ్వుతోంది!</h1>
      <address>
        <time datetime="2019-11-13T00:14:21+00:00">13 Nov 2019, 00:14</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>భారత పౌల్ట్రీకి యూఎస్‌ చికెన్‌ లెగ్స్‌ ముప్పు</b>
        </li>
        <li>
          <b>దిగుమతి సుంకం తగ్గించాలని ట్రంప్‌ డిమాండ్‌</b>
        </li>
        <li>
          <b>ప్రభుత్వం తర్జనభర్జన.. తగ్గిస్తే మన పరిశ్రమ కుదేలు</b>
        </li>
      </ul>
      <p><b>హైదరాబాద్‌ (ఆంధ్రజ్యోతి బిజినెస్‌) : </b>భారత కోళ్ల పరిశ్రమను మళ్లీ అమెరికా చికెన్‌ లెగ్స్‌ (కోడి కాళ్లు)దిగుమతుల భయం వెంటాడుతోంది. ప్రస్తుతం వీటి దిగుమతులపై భారత్‌ 100 శాతం సుంకం విధిస్తోంది. దీన్ని 30 శాతానికి తగ్గించాలని డొనాల్డ్‌ ట్రంప్‌ సర్కార్‌ కేంద్ర ప్రభుత్వంపై ఒత్తిడి పెంచింది. సుంకాల తగ్గింపుపై వచ్చే ఏడాది జనవరి 28వ తేదీలోగా నిర్ణయం తీసుకోవాల్సి ఉండటంతో కేంద్ర ప్రభుత్వం ఎటూ తేల్చుకోలేక తర్జనభర్జనలు పడుతోంది. అమెరికా డిమాండ్‌కు తలొగ్గితే భారత రిటైల్‌ మార్కెట్లో అమెరికా చికెన్‌ లెగ్స్‌ కిలో రూ.200కే లభించే అవకాశం ఉంది. అదే జరిగితే దేశీయ బ్రాయిలర్‌ కోళ్ల పరిశ్రమ కుప్పకూలుతుందని పరిశ్రమ వర్గాలు ఆందోళన వ్యక్తం చేస్తున్నాయి.</p>
      <p> </p>
      <p>
        <b>దేశీ పరిశ్రమకు చావు దెబ్బే</b>
      </p>
      <p>ట్రంప్‌ సర్కార్‌ ఒత్తిడికి తలొగ్గి ప్రభుత్వం చికెన్‌ లెగ్స్‌పై దిగుమతి సుంకాన్ని తగ్గిస్తే, అది దేశీయ బ్రాయిలర్‌ కోళ్ల పరిశ్రమకు చావు దెబ్బ అవుతుందని సుగుణ ఫుడ్స్‌ ప్రైవేట్‌ లిమిటెడ్‌ ఎండీ జీబీ సుందర రాజన్‌ ఆందోళన వ్యక్తం చేశారు. ప్రభుత్వం ఈ విషయంలో ఏ మాత్రం తొందరపడినా కోళ్ల పరిశ్రమనే నమ్ముకున్న రైతులు, వారి కుటుంబాలతో పాటు 50 లక్షల మంది రోడ్డున పడే ప్రమాదం ఉందన్నారు. అమెరికాలో కోళ్ల పెంపకం జన్యు మార్పిడి (జీఎం) మొక్కజొన్న, సోయాతో చేసిన దాణాతో జరుగుతున్న విషయాన్ని సుందర రాజన్‌ గుర్తు చేశారు. మన దేశంలో కోళ్ల దాణాలో మాత్రం జీఎం సోయా, మొక్క జొన్న వినియోగాన్ని పూర్తిగా నిషేధం విధించారని సుందర రాజన్‌ అన్నారు.</p>
      <p> </p>
      <p>
        <b>తాజా చికెన్‌కే గిరాకీ</b>
      </p>
      <p>అమెరికా, ఐరోపా దేశాలతో పోలిస్తే మన దేశంలో అప్పటికప్పుడు ప్రాసెస్‌ చేసిన ఫ్రెష్‌ చికెన్‌నే ఎక్కువగా ఇష్టపడతారు. నెలల తరబడి ఫ్రీజర్లలో నిల్వ చేసిన అమెరికా చికెన్‌ లెగ్స్‌కు మన దేశంలో ఏ మాత్రం ఆదరణ ఉంటుందనేదీ ప్రశ్నార్థకమే. చిన్న హోటళ్లు, రెస్టారెంట్లు, చిరు వ్యాపారులు మాత్రం అటువైపు మళ్లే ప్రమాదం కనిపిస్తోంది. ఏదేమైనా అమెరికా చికెన్‌ లెగ్స్‌ దిగుమతితో దేశీయ బ్రాయిలర్‌ కోళ్ల పరిశ్రమ ఎంతో కొంత దెబ్బతినడం ఖాయమని స్నేహ ఫామ్స్‌ సీఎండీ రాంరెడ్డి అన్నారు. అమెరికా కోళ్ల రైతుల్లా దేశీయ కోళ్ల రైతులకూ దాణా ప్రధాన ముడి పదార్ధాలైన మొక్కజొన్న, సోయా చెక్కలను చౌకగా అందుబాటులో ఉంచడమే దీనికి కొంత వరకు పరిష్కారమని ఆంధ్రప్రదేశ్‌ పౌలీ్ట్ర ఫెడరేషన్‌ కన్వీనర్‌ సోమిరెడ్డి చెప్పారు.</p>
      <p> </p>
      <p>
        <b>కోడి కాళ్లే ఎందుకు?</b>
      </p>
      <p>అమెరికాలో చికెన్‌ లెగ్స్‌కు పెద్దగా డిమాండ్‌ ఉండదు. అక్కడి ఆహార అలవాట్ల ప్రకారం చికెన్‌ బ్రెస్ట్‌నే ఎక్కువగా ఇష్టపడతారు. ప్రస్తుతం అమెరికాలో కిలో బ్రెస్ట్‌ చికెన్‌ ఏడు డాలర్లకు (సుమారు రూ.497) అమ్ముతుంటే, లెగ్స్‌ ధర 50 నుంచి 60 సెంట్స్‌ (సుమారు రూ.42) మాత్రమే. దీంతో అమెరికా చికెన్‌ లెగ్స్‌ను ఫ్రీజర్లలో నిల్వ చేసి చైనా, పశ్చిమాసియా వంటి ఆసియా దేశాలకు చౌకగా ఎగుమతి చేసి వదిలించుకుంటోంది. చైనాతో వాణిజ్య యుద్ధం నేపథ్యంలో అక్కడికి ఎగుమతులు బాగా దెబ్బతిన్నాయి. దాంతో భారత్‌లో పాగా వేయాలని భావిస్తోంది. ఇందులో భాగంగానే చికెన్‌ లెగ్స్‌ దిగుమతులపై సుంకాలను తగ్గించాలని ఒత్తిడి చేస్తున్నట్టు పరిశ్రమ వర్గాలు భావిస్తున్నాయి.</p>
      <p> </p>
      <p>
        <b>ప్రభుత్వంతో మాట్లాడుతున్నాం..</b>
      </p>
      <p>చికెన్‌ లెగ్స్‌ అంశంపై కేంద్ర ప్రభుత్వంతో మాట్లాడుతున్నాం. వీటి దిగుమతులపై ఉన్న 100 శాతం సుంకాన్ని రెట్టింపు చేసి, పూర్తి చికెన్‌ దిగుమతులపై ఉన్న సుంకాన్ని 30 శాతానికి తగ్గించాలని కోరుతున్నాం. అలా చేస్తే దేశీయ పరిశ్రమతో అమెరికా పోటీపడలేదు. సుంకాల తగ్గింపుపై వచ్చే ఏడాది జనవరి 28 లోగా ప్రభుత్వం నిర్ణయం తీసుకోవాల్సి ఉంది.</p>
      <p> </p>
      <p>
        <b>రంజిత్‌ రెడ్డి, ప్రెసిడెంట్‌,</b>
      </p>
      <p>
        <b>తెలంగాణ పౌలీ్ట్ర బ్రీడర్స్‌ అసోసియేషన్‌</b>
      </p>
    </article>
  </body>
</html>