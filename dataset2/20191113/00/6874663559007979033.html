<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773673,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אחרי 17 שנה: עופר מקסימוב השתחרר מהכלא"/>
    <meta property="og:description" content="יוזם מעילת הענק בבנק למסחר יצא לחופשי כשהוא מלווה בבתו שנה לפני השלמת עונשו המלא. ועדת השחרורים של הנהלת בתי המשפט אישרה בשבוע שעבר את השחרור המוקדם שלו"/>
  </head>
  <body>
    <article>
      <h1>אחרי 17 שנה: עופר מקסימוב השתחרר מהכלא</h1>
      <h2>יוזם מעילת הענק בבנק למסחר יצא לחופשי כשהוא מלווה בבתו שנה לפני השלמת עונשו המלא. ועדת השחרורים של הנהלת בתי המשפט אישרה בשבוע שעבר את השחרור המוקדם שלו</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רענן בן צור וגלעד מורג, ynet</a></address>
      <p>17 שנה לאחר שהחל לרצות את עונשו, השתחרר היום (ד') מכלא מעשיהו האסיר עופר מקסימוב (54), שיזם את מעילת הענק בבנק למסחר. מקסימוב יצא עם בתו נואל מבלי לומר מילה, ועזב את המקום.</p>
      <p> ועדת השחרורים של הנהלת בתי המשפט אישרה בשבוע שעבר את השחרור המוקדם של מקסימוב, שריצה כאמור קרוב ל-17 שנות מאסר מתוך 18 שנגזרו עליו. אתמול החליטה פרקליטות מחוז מרכז שלא לערער על ההחלטה של הוועדה וכך נסללה הדרך לשחרורו של מקסימוב.</p>
      <p>הוועדה בראשות השופטת בדימוס דניאל שריזלי ששמעה את טיעוני הפרקליטות ואת טיעוני עורכת דינו של מקסימוב, עורכת הדין רינת פרידמן, קבעה כי"האסיר הוכיח שהוא ראוי בעת הזו לשחרור מוקדם על תנאי, וכי מסוכנותו לשלום הציבור פחתה באורח המאפשר את שחרורו המוקדם".</p>
      <figure>
        <img src="https://images1.calcalist.co.il/PicServer3/2019/11/13/947465/1NL.jpg"/>
        <figcaption>עופר מקסימוב בעת שחרורו מהכלא היום <br/>צילום: שמוליק דודפור</figcaption>
      </figure>
      <p>הפרשה החלה ב-2002, אז קרס הבנק למסחר אחרי שאתי אלון, אחותו של מקסימוב, הצליחה להוציא במרמה 250 מיליון שקל שזרמו להימוריו וחובותיו של אחיה. השניים נידונו ל-17 שנות מאסר, אולם למקסימוב נוספו שנה וחמישה חודשים כחלופה לקנס של שלושה מיליון שקל שאותו לא שילם.</p>
      <p>מקסימוב נעצר במאי 2002 ברומניה, וטען שלא ידע שמקור הכסף הוא בגניבה. לדבריו, הוא החזיר את מרבית הכספים באמצעות הלוואות שנטל בשוק האפור ורווחים שהפיק בהימורים. בכתב האישום נגד מקסימוב נטען כי הוא היה זה שיזם וכיוון את המעילה, וכן זייף המחאות בנקאיות שניתנו לו על ידי אחותו. בפברואר 2004 הרשיע אותו בית המשפט המחוזי בתל אביב בעבירות של קשירת קשר לביצוע פשע, גניבה בידי עובד, קבלת דבר במרמה בנסיבות מחמירות, זיוף מסמך בכוונה לקבל באמצעותו דבר בנסיבות מחמירות, עשיית שימוש במסמך מזויף ועשיית פעולה ברכוש אסור. הוא זוכה מחמת הספק מעבירה נוספת של גניבה בידי עובד. השופט שלי טימן קבע בהכרעת הדין כי מקסימוב הוא "שקרן שמילת אמת לא יוצאת מפיו". הוא הוגדר כ"סיבה, מסובב והגורם למעילה בבנק", ובית המשפט קבע כי הוא היה המוח המפעיל מאחורי המעילה וביצע את מעשיו בקור רוח, ובין היתר השתמש בתמונת בנו כדי לסחוט את אחותו אתי. מקסימוב נשלח תחילה ל-15 שנות מאסר, אולם לאחר ערעור המדינה נוספו לו שנתיים נוספות ועונשו נקבע על 17 שנים לפני התוספת שהמירה את תשלום הקנס. אחותו אתי אלון שוחררה ב-2016.</p>
    </article>
  </body>
</html>