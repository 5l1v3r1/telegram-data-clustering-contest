<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698184/%D8%A8%D9%88%D8%B4%D9%87%D8%B1-%D8%AF%D8%B3%D8%AA%D8%A8%D8%B1%D8%AF-%DB%8C%DA%A9-%D9%86%D9%88%D8%AC%D9%88%D8%A7%D9%86-15-%D8%B3%D8%A7%D9%84%D9%87-%D8%A8%D9%87-400-%D8%AD%D8%B3%D8%A7%D8%A8-%D8%A8%D8%A7%D9%86%DA%A9%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="بوشهر؛ دستبرد یک نوجوان 15 ساله به 400 حساب بانکی"/>
    <meta property="og:description" content="این متهم در منزل به دور از چشم والدین در پیام رسان تلگرام با ایجاد درگاه های جعلی شماره کارت و رمز دوم ۴۰۰ حساب بانکی را در اختیار گرفته و با اسامی مستعار اقدام به خرید کالا از فروشگاه های مجاز در سطح کشور می کرد."/>
  </head>
  <body>
    <article>
      <h1>بوشهر؛ دستبرد یک نوجوان 15 ساله به 400 حساب بانکی</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>این متهم در منزل به دور از چشم والدین در پیام رسان تلگرام با ایجاد درگاه های جعلی شماره کارت و رمز دوم ۴۰۰ حساب بانکی را در اختیار گرفته و با اسامی مستعار اقدام به خرید کالا از فروشگاه های مجاز در سطح کشور می کرد.</b>
      </p>
      <p>بوشهر فرمانده انتظامی استان بوشهر گفت: نوجوان ۱۵ ساله بوشهری که از ۴۰۰ حساب بانکی بیش از یک میلیارد ریال برداشت کرده بود شناسایی و دستگیر شد.</p>
      <p>به گزارش ایرنا، سردار خلیل واعظی با اعلام این خبر افزود: با تلاش هوشمندانه افسران سایبری پلیس فتا استان بوشهر، یک متهم ۱۵ ساله که با ایجاد سه درگاه اینترنتی جعلی در پوشش فروش شارژ تلفن همراه، ارائه بسته اینترنتی و ابزار جعلی برنده شدن در شرط بندی فوتبال، اطلاعات حساب هموطنان در سراسر کشور را کپی و موجودی حساب آنها را سرقت می کرد شناسایی و دستگیر شد.</p>
      <p>وی افزود: این متهم از ابتدای سال ۹۷ به صورت تجربی فعالیت مجرمانه خود را آغاز، و در منزل به دور از چشم والدین در پیام رسان تلگرام با ایجاد درگاه های جعلی شماره کارت و رمز دوم ۴۰۰ حساب بانکی را در اختیار گرفته و با اسامی مستعار اقدام به خرید کالا از فروشگاه های مجاز در سطح کشور می کرد.</p>
      <p>به گفته فرمانده انتظامی استان بوشهر تا کنون معادل ۳۵۰ میلیون ریال کالای خریداری شده با استفاده از حساب مالباختگان شامل انواع گوشی تلفن همراه، زیورآلات طلا و نقره، تجهیزات دیجیتال همراه و... از منزل متهم کشف شده است.</p>
      <p>وی با بیان اینکه مشخصات ۴۰۰ حساب بانکی که رمز دوم آنها در اختیار متهم بوده شناسایی شده است، اظهار کرد: از این حساب ها بیش از یک میلیارد ریال برداشت شده و انتظار می رود با ادامه تحقیقات ارزش کلی وجوه برداشتی از حساب مالباختگان بیشتر شود.</p>
      <p>این مقام انتظامی گفت: بعضی از حساب های بانکی ۱۵ مرحله کپی و فیشینگ شده ولی به علت عدم فعالسازی قابلیت اطلاع رسانی پیامکی، صاحبان حساب متوجه این اقدامات نشده اند.</p>
      <p>به گزارش روابط عمومی پلیس بوشهر، سردار واعظی نظارت بیشتر والدین بر رفتار و حرکات فرزندانشان را خواستار شد و تصریح کرد: خانواده این متهم نوجوان به رفتار فرزند خود مشکوک شده بودند ولی به علت ترس از واکنش منفی وی موضوع را پیگیری نکردند ولی در حال حاضر عواقب قضایی بیشتری متوجه فرزند آنها خواهد شد.</p>
      <p>وی با بیان اینکه شهروندان در انجام فعالیت های اقتصادی اینترنتی از رمز دوم یک بار مصرف استفاده نمایند، ادامه داد: به منظور انجام خریدهای اینترنتی و پرداخت هر گونه وجه از باز کردن لینک های فضای مجازی خودداری و آدرس دقیق سایت و درگاه را بررسی نمایند.</p>
      <p>فرمانده پلیس استان بوشهر اظهار کرد: مردم به تبلیغات فروش کالا و ارائه خدمات با هزینه پایین به عنوان یک فرصت اقتصادی نگاه نکنند، به این موضوع شک کرده و با مطالعه کامل اقدام به خرید کنند.</p>
      <p> </p>
    </article>
  </body>
</html>