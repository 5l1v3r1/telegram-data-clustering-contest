<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/cancelarul-german-angela-merkel-cere-ue-sa-preia-controlul-datelor-gestionate-de-google-microsoft-si-amazon-in-europa-18577027"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Cancelarul german Angela Merkel cere UE să preia controlul datelor gestionate de Google, Microsoft şi Amazon în Europa"/>
    <meta property="og:description" content="Cancelarul german Angela Merkel cere conducerii Uniunii Europene să preia cât mai repede controlul datelor gestionate în Europa de giganţii din Silicol Valley, într-o intervenţie care scoate la iveală dorinţa din ce în ce mai mare a europenilor de a se ridica în cursa pentru economia digitală – dominată în prezent de americani, potrivit FT."/>
  </head>
  <body>
    <article>
      <h1>Cancelarul german Angela Merkel cere UE să preia controlul datelor gestionate de Google, Microsoft şi Amazon în Europa</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Cancelarul german Angela Merkel cere UE să preia controlul datelor gestionate de Google, Microsoft şi Amazon în Europa</h3>
      <p>Cancelarul german Angela Merkel cere conducerii Uniunii Europene să preia cât mai repede controlul datelor gestionate în Europa de giganţii din Silicol Valley, într-o intervenţie care scoate la iveală dorinţa din ce în ce mai mare a europenilor de a se ridica în cursa pentru economia digitală – dominată în prezent de americani, potrivit FT.</p>
      <p>Merkel a spus că Uniunea Europeană ar trebui să obţină „suveranitate digitală” prin dezvoltarea propriilor platforme care să gestioneze date, pentru a-şi reduce dependenţa de serviciile de cloud oferite de Google, Microsoft şi Amazon.</p>
      <p>„Foarte multe companii şi-au externalizat toate datele către companii americane. (...) Nu spun că acest lucru este rău – vreau doar să spun că ies multe produse cu valoare adăugată de acolo, iar cu ajutorul inteligenţei artificiale ar putea fi create anumite dependenţe care nu cred că sunt prea bune”, a spus Angela Merkel în faţa liderilor de business in Germania.</p>
      <p>Discursul ei, în faţa unei conferinţe a angajatorilor din Berlin, arată dimensiunea pe care o dobândeşte subiectul economiei digitale în relaţia de comerţ dintre UE şi SUA.</p>
      <p>În acelaşi timp, arată preocupările ţărilor din UE legate de influenţa pe care o pot dobândi astfel companiile americane de tehnologie, în special cele care stochează, procesează şi analizează date.</p>
      <p>Margrethe Vestager, comisarul pentru Concurenţă al Uniunii Europene, revizuieşte în prezent politicile digitale ale blocului europea, ea devenind cunoscută după ce a început să aplice amenzi de sute de milioane de euro giganţilor americani de tehnologie.</p>
      <p>Discursul lui Merkel a venit la doar două săptămâni după ce Berlin a anunţat un plan pentru o iniţiativă europeană de cloud computing, denumită Gaia-X, care a fost descrisă drept „o infrastructură de date pentru Europa, competitivă şi sigură”.</p>
      <p>Din proiectul Gaia-X fac parte 40 de companii, printre care Deutsche Telekom, SAP şi Bosch, iar noua platformă ar putea fi funcţională până la finalul anului.</p>
      <p> </p>
      <p> </p>
    </article>
  </body>
</html>