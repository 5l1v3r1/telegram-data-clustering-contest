<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773710,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="לא שקט: מטח רקטות לעבר אשדוד ואשקלון"/>
    <meta property="og:description" content="תוך חצי שעה נשמעו אזעקות באשדוד, אשקלון וביישובים נוספים בעוטף עזה, זמן קצר לאחר גלי התקיפות של צה&quot;ל ברצועת עזה. כיפת ברזל יירטה לפחות 5 רקטות. הפלסטינים מדווחים על שני הרוגים בתקיפות הערב. המגעים להפסקת האש עדיין נמשכים"/>
  </head>
  <body>
    <article>
      <h1>לא שקט: מטח רקטות לעבר אשדוד ואשקלון</h1>
      <h2>תוך חצי שעה נשמעו אזעקות באשדוד, אשקלון וביישובים נוספים בעוטף עזה, זמן קצר לאחר גלי התקיפות של צה"ל ברצועת עזה. כיפת ברזל יירטה לפחות 5 רקטות. הפלסטינים מדווחים על שני הרוגים בתקיפות הערב. המגעים להפסקת האש עדיין נמשכים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">מתן צורי ויואב זיתון, ynet</a></address>
      <p>אזעקות רבות נשמעו הערב (רביעי) באשדוד, אשקלון, שער הנגב, חוף אשקלון ויישובי הסביבה החל מהשעה 20:45. במגן דוד אדום עדכנו כי לא דווח על נפגעים כתוצאה מהרקטות. כוחות משטרה הוזעקו לזירת נפילה של רסיסי רקטה סמוך מאוד לבניין מגורים באשדוד. כיפת ברזל יירטה לפחות חמש רקטות.</p>
      <p> </p>
      <p>בסביבות השעה 20:00 צה"ל יצא לגל תקיפות נרחב ברצועת עזה, ושני פעילים מוועדות ההתנגדות נהרגו באחד ממוקדי התקיפה ברפיח. לפי צה"ל, כ-20 פעילי ג'יהאד נהרגו מתחילת הסבב - אך הנזק שנגרם ברצועה מופחת יחסית.</p>
      <figure>
        <img src="https://images1.calcalist.co.il/PicServer3/2019/05/05/903861/922570701001398640360no.jpg"/>
        <figcaption>ירי רקטות על אשקלון <br/>צילום: AFP</figcaption>
      </figure>
      <p>דובר הג'יהאד רמז להתפתחויות במגעים עם ישראל - וייתכן שניסה להכין את השטח לרגיעה. "ההתנגדות אמרה את דברה, הגיבה על הפשע של ישראל וניפצה את האשליה של נתניהו", הכריז הדובר. "ההתנגדות שלחה מסרים חשובים מבחינה אזורית ומדינית, בשעות הקרובות יהיו התפתחויות מדיניות חשובות".</p>
      <p>  </p>
      <p>כלי התקשורת הערביים דיווחו כי מנהיג הג'יהאד, זיאד נאחלה, יגיע בראש משלחת למצרים וישתתף במגעים. בקהיר שואפים להגיע להסכם הפסקת אש בין ישראל לג'יהאד עוד הלילה - ובכיר ישראלי אמר כי "הדברים קורים במקביל. מצד אחד יש מגעים, אבל מצד שני הם יורים ואנחנו תוקפים. זה יכול להיסגר הלילה, או מחר, אבל יכול גם לגלוש ולהחריף". גורמים דיפלומטיים ציינו כי המתווכים המצריים ושליח האו"ם ניקולאי מלאדנוב עושים מאמץ על-מנת להביא להפסקת האש עוד הלילה.</p>
      <p>מוקדם יותר הערב, תושבי שני קיבוצים בעוטף עזה התבקשו להסתגר בבתיהם מחשש לאירוע ביטחוני. לאחר כחצי שעה נמסר לתושבים כי הם רשאים לחזור "לשגרה" - כמובן בהתאם להנחיות פיקוד העורף הרלוונטיות לסבב הלחימה.</p>
      <p>מפקד פיקוד העורף, אלוף תמיר ידעי, ומפקד מחוז דרום בפיקוד העורף, אלוף-משנה יוסי כהן, השתתפו קודם לכן בהערכת מצב במרכז ההפעלה של העיר נתיבות. הערכת המצב התקיימה בראשות ראש העיר יחיאל זוהר ומנהלי המכלולים בחירום.</p>
    </article>
  </body>
</html>