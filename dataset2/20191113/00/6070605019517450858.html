<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Moventia-Mallorca-contracte-autobus_0_2343365693.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T00:03:50+00:00"/>
    <meta property="og:title" content="Moventia creix a Mallorca amb un contracte d’autobús de 100 milions d'euros"/>
    <meta property="og:description" content="El contracte és per a 10 anys -prorrogable cinc anys més-, amb un valor d’uns 10 milions d’euros anuals"/>
  </head>
  <body>
    <article>
      <h1>Moventia creix a Mallorca amb un contracte d’autobús de 100 milions d'euros</h1>
      <h2>El contracte és per a 10 anys -prorrogable cinc anys més-, amb un valor d’uns 10 milions d’euros anuals</h2>
      <address>
        <time datetime="2019-11-13T00:03:50+00:00">13 Nov 2019, 00:03</time>
      </address>
      <p>El grup Moventia s’ha adjudicat a l’illa de Mallorca un contracte de transport interurbà de 100 milions d’euros. Segons ha pogut saber l’ARA, la companyia especialitzada en mobilitat va guanyar un dels tres lots en què les autoritats de transport balears van dividir les línies d’autobús de l’illa. Aquest contracte, a punt de signar-se, és per a 10 anys -prorrogable cinc anys més-, amb un valor d’uns 10 milions d’euros anuals. El lot que s’ha adjudicat Moventia és el primer, que correspon a la zona de ponent de l’illa, amb municipis tan importants com Palma, Magaluf i Palmanova.</p>
      <p>Aquesta no és la primera incursió del grup català controlat per la família Martí a les Balears, on ja va comprar una companyia de transport discrecional, Emilio Seco, i on també explota quatre carrilets turístics: el d’Alcúdia, el de Cales de Mallorca, el de Can Picafort i el de Porto Cristo. “Fa temps que volíem fer una expansió a les Balears”, va explicar el president del grup, Miquel Martí, que considera l’aposta per les illes com una “expansió geogràfica natural” per a Moventia. “L’aterratge a les Balears és una satisfacció, perquè és un territori que teníem molt present en els nostres plans”, va afegir Martí. La companyia començarà a donar servei a la zona l’any que ve amb una flota totalment nova i propulsada per gas, amb l’objectiu de minimitzar les emissions. Ara el grup espera que les autoritats balears convoquin licitacions per als serveis de les illes de Menorca i Eivissa per poder presentar-hi ofertes.</p>
      <h3>Aposta per França</h3>
      <p>A banda del creixement a les Balears, el grup de mobilitat, que acaba d’estrenar una nova seu central de 3.500 metres quadrats a Sant Cugat del Vallès, també aposta per l’expansió a França en el transport col·lectiu. Moventia ja hi és present des del juliol del 2017, a la zona de Montbéliard, al nord-est del país, on dona serveis de transport urbà, interurbà i escolar en 72 municipis, amb 65 autobusos propis, 50 de subcontractats i una plantilla de 215 professionals.</p>
      <p>Ara Moventia ha passat la prequalificació prèvia per optar a tres nous contractes a l’àrea de París. A més, també opta a la liberalització de l’AVE a Espanya amb Globalvia, el seu soci en els tramvies de Barcelona.</p>
    </article>
  </body>
</html>