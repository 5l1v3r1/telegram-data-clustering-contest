<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773602,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="השחיתות ברשויות המקומיות: &quot;הצעתם למרשי להיות עד מדינה?&quot; &quot;הכל בדו&quot;ח הסודי&quot;"/>
    <meta property="og:description" content="המשטרה מנסה לגייס עד מדינה מקרב נחקרי פרשת השחיתות החדשה ברשויות המקומיות ובמספר תאגידים. במהלך חקירתו של אחד החשודים, רון מצר, החוקרים אמרו לו: &quot;זו ההזדמנות האחרונה שלך לעלות על הרכבת&quot;"/>
  </head>
  <body>
    <article>
      <h1>השחיתות ברשויות המקומיות: "הצעתם למרשי להיות עד מדינה?" "הכל בדו"ח הסודי"</h1>
      <h2>המשטרה מנסה לגייס עד מדינה מקרב נחקרי פרשת השחיתות החדשה ברשויות המקומיות ובמספר תאגידים. במהלך חקירתו של אחד החשודים, רון מצר, החוקרים אמרו לו: "זו ההזדמנות האחרונה שלך לעלות על הרכבת"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">עמיר קורץ</a></address>
      <p>המשטרה מנסה לגייס עד מדינה מקרב נחקרי <a href="https://www.calcalist.co.il/local/articles/0,7340,L-3773159,00.html">פרשת השחיתות החדשה ברשויות המקומיות</a> ובמספר תאגידים, כך עולה מפרטים שהגיעו לידי "כלכליסט" מתוך חקירת חשודים. פרשת השוחד הפכה לגלויה בשבוע שעבר.</p>
      <p>במהלך חקירתו של החשוד רון מצר, מנכ"ל משותף של חברת הייעוץ ההנדסי המשפחתית הנושאת את שמו, השמיעו החוקרים הקלטות של האזנות סתר שביצעה המשטרה לשיחות שלו עם החשוד המרכזי בפרשה, ה"מאכער" אברהם קוגמאן. האחרון ייעץ וליווה את חברת ההנדסה כשהתמודדה במכרזים בתחום התשתיות, בין היתר של נתיבי ישראל, תוך שהוא מפזר הבטחות שונות לגבי יכולתו לוודא שהחברה תזכה.</p>
      <figure>
        <img src="https://images1.calcalist.co.il/PicServer3/2019/11/12/947166/1L.jpg"/>
        <figcaption>מימין: החשודים רון מצר, מחברת מצר EDCS וראש עיריית קריית אתא יעקב פרץ <br/>צילומים: פייסבוק, גיל נחושתן</figcaption>
      </figure>
      <p>המשטרה חושדת כי התשלומים לקוגמאן היו כסות לתשלומי שוחד, במטרה להטות מכרזי תשתיות באופן שחברת מצר תהיה זו שתזכה בהם.</p>
      <p>במהלך חקירתו במשטרה אמרו החוקרים למצר: "זו ההזדמנות האחרונה שלך לעלות על הרכבת. נקודת האל חזור".</p>
      <p>מצר הכחיש את החשדות נגדו בחקירתו, וטען כי אמנם הסתייע בשירותיו של קוגמאן, אך לא ידע שהכספים ששילם שימשו לשוחד. "איני יודע מה הוא עושה, למי ואיך הוא פונה ומה הוא עושה מאחורי גבי... מעולם לא נתתי או שילמתי שוחד".</p>
      <h3>"הכל כתוב בדו"ח הסודי"</h3>
      <p>ביום ראשון, בעת הדיון בהארכת המעצר השלישית של מצר בבית משפט השלום בראשון לציון, ניסתה עורכת דינו, תמי אולמן, לקבל תשובות מהחוקרת מילי ציון.</p>
      <p>"האם זה נכון שהצעתם לו להיות עד מדינה?", היא שאלה בחקירה הנגדית.</p>
      <p>"הכל כתוב בדו"ח הסודי", ענתה החוקרת את תשובתה הקבועה מזה שבוע ימים לסנגוריהם של כל החשודים.</p>
      <p>"לא אקבל תשובה?", תהתה אולמן.</p>
      <p>החוקרת ענתה: "הכל בדו"ח הסודי".</p>
      <p>"למה את מחייכת?" רגזה אולמן.</p>
      <p>"אני מחייכת תמיד", ענתה מילי ציון.</p>
      <p>בהמשך הדיון ניסתה אולמן שוב ושוב לגרום לחוקרת להודות בפני בית המשפט כי המשטרה מתכוונת לגייסו כעד מדינה, אך ציון התעקשה: "הכל כתוב בדו"ח הסודי".</p>
      <p>עו"ד אולמן טענה כי המשטרה לא השיבה לגבי הראיות שקושרות את מצר למעשים המיוחסים לו, וביקשה לשחררו למעצר בית. נשיאת ביהמ"ש עינת רון האריכה את מעצרו עד יום רביעי.</p>
      <figure>
        <img src="https://images1.calcalist.co.il/PicServer3/2019/11/04/944828/CAL0105019_l.jpg"/>
        <figcaption>אברהם קוגמאן. לפי החשד קיבל כספים, ששילם כשוחד לשם הטיית מכרזים <br/>צילום: עמית שעל</figcaption>
      </figure>
      <h3>מעצרו של פרץ הוארך</h3>
      <p>בדיון מקביל האריכה הנשיאה רון עד יום חמישי את מעצרו של קוגמאן, מי שמהווה ה"ציר המרכזי" בפרשה וקושר בין כל החשודים. המשטרה התחקתה אחריו במשך כשנה בחקירה סמויה ואספה ראיות לכך שהוא תיווך לשוחד בין קבלנים ובעלי חברות לבין אישי ציבור ובעלי תפקידים מרכזיים בתחום התשתיות ברמה הארצית והמקומית, שלהם לפי החשד הוא נתן שוחד במטרה להטות מכרזים ולהגדיל את התמורה מהם.</p>
      <p>הסנגור עו"ד גיל עשת הכחיש את החשדות נגד קוגמאן. השופטת קבעה: "חלקו בפרשה בלתי מבוטל".</p>
      <p>החברה של מצר מעורבת בפרויקטים רבים בתחום הבנייה והתשתיות ועם לקוחותיה נמנים נתיבי ישראל, קק"ל, נתיבי איילון, רכבת ישראל, משרדי ממשלה, רשויות מקומיות וחברת יפה נוף - חברת התשתיות של חיפה, שהמנכ"ל שלה אבישי כהן נעצר גם הוא בפרשה.</p>
      <p>בפרשה נעצרו גם שני ראשי ערים מכהנים: יעקב פרץ ראש עיריית קרית אתא ושמואל סיסו, יו"ר הוועדה הקרואה בתל מונד שכיהן בעבר כראש עיריית קרית־ים. מעצרו של פרץ הוארך בפעם השלישית, עד ליום חמישי. החוקרים מייחסים לו בין היתר קבלת שוחד מקבלנים ואנשי עסקים בתמורה לקידום עסקיהם. עורכי דינו, יצחק יונגר, עופר רחמני וטומי נדשי הגישו ערר לבית המשפט המחוזי מרכז על הארכת המעצר; לעומת זאת, הסכימה המשטרה לשחרר את סיסו למעצר בית בן 10 ימים בתנאים מגבילים, כולל הרחקה ל־90 יום ממשרדי המועצה ומכל עיסוק בתפקידו.</p>
      <p>חשוד נוסף הוא מזכיר המועצה המקומית בתל מונד דוד דהן, שנעצר יומיים לאחר שאר החשודים האחרים. המשטרה טוענת שגם הוא, כמו סיסו, פעל לקידום אינטרסים של אחרים בתמורה לטובות הנאה. גם הוא שוחרר שלשום למעצר בית של שבוע והורחק ממשרדי המועצה.</p>
      <p>סנגוריהם של כל העצורים מכחישים את החשדות נגדם.</p>
    </article>
  </body>
</html>