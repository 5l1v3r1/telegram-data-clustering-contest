<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/jos-jedna-teska-optuzba-za-muslina-trazio-mi-je-2-500-evra-da-igram/342389"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Još jedna teška optužba za Muslina: Tražio mi je 2.500 evra da igram"/>
    <meta property="og:description" content="Bivši igrač Lokomotive upire prstom"/>
  </head>
  <body>
    <article>
      <h1>Još jedna teška optužba za Muslina: Tražio mi je 2.500 evra da igram</h1>
      <h2>Bivši igrač Lokomotive upire prstom</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Krenulo je sasvim bezazleno. Novinar ruskog <i>Čampionata </i>na  Tviteru je objavio intervju sa <b>Olegom Dolmatovim</b>, čuvenim tamošnjim trenerom. Prvi komentar ispod ostavio je <b>Iso Kanjenda</b>, nama u Srbiji potpuno nepoznat igrač, ali fudbaler koji je u Rusiji igrao od 2003. do  2011. godine. Kad je već tako, hajde da se nađu, da se prisete starih dobrih vrmeena. I dok su se podsećali uspomena - i lepih i ružnih – dotakli su se normalno i kratke epizode sada penzionisanog napadača iz Malavija u Lokomotivi. Na čiju je klupu ubrzo seo i <b>Slavoljub Muslin</b> na čiji će spomen u Rusiji uvek neko iz fioke izvaditi onaj intervju <b>Olega Samsonova</b>, njegovog bivšeg igrača iz Krasnodara, koji je srpskog trenera optuživao da mu je tražio 20 odsto od plate da bi igrao.</p>
      <p><b>Muslin</b> je te reči <b>Samsonova</b> oštro demantovao, najavio je i mogućnost tužbe mada nikad nismo saznali da li je pretnju i realizovao. Ali logično je bilo pitanje novinara i za <b>Kanjendu</b>: toga verovatno nije bilo u Lokomotivi?<br/>“<b>Bilo je! Muslin mi je rekao: Ako želiš da igraš u Lokomotivi, moraš da platiš</b>”, kategorički će <b>Kanjenda</b> za <i>Championat.com</i>.</p>
      <related>
        <a href="https://www.mozzartsport.com/fudbal/vesti/muslin-besan-idemo-na-detektor-lazi-tako-i-ja-mogu-za-nekog-da-kazem-da-je-homoseksualac/127573"/>
      </related>
      <p>Odmah je usledilo novo pitanje, koliko? Kao iz topa odgovara sada 37-godišnji fudbalski pensioner.<br/>“<b>Svakog meseca 2.500 evra. Odmah sam odbio. Ne mogu da igram tako. Ako treba, vratiću se u Rostov,  nema problema. U Lokomotovi su doduše bile visoke plate, ali ja nisam mnogo zaradio pošto sam tamo proveo samo šest meseci</b>”.</p>
      <p>Otišao je baš posle dolaska <b>Muslina</b> na čelo kluba.<br/>“<b>O mom transferu su se dogovorili predsednici Lokomotive i Rostova, Savidi i Filatov. Nisam ni ja bio protiv. Ali sve je krenulo po zlu od samog početka. Posle mesec dana sam na treningu povredio koleno, operisao meniscus u Nemačkoj, tokom oporavka izgubio formu. Posle se promenio i trener. Muslin mi je odmah rekao da je bolje da idem. I ja sam se vratio u Rostov</b>”, završio je <b>Kanenda</b>.</p>
      <p>Sve skupa je u Lokomotivi odigrao četiri utakmice i navijači ga baš i nisu upamtili. Zatim se vratio u Rostov, pa je igrao i u KAMAZ-u i Rotoru i Dinamu iz Brijanska. Sve skupa je u prvoj ligi Rusije odigrao 11 utakmica, postigao 21 gol i namestio još 11. Kao ni <b>Oleg Samsonov</b> nije napravio značajniju karijeru, ali nije baš ni da je samo prošao kroz ruski fudbal.</p>
      <p><b>Slavoljubu Muslinu</b> je Lokomotiva bila prvi angažman u Rusiji, ali je posle toga radio i u Himkiju, Krasnodaru, Amkaru…  Dok je bio u Permu i <b><a href="https://mozzartsport.com/fudbal/vesti/muslin-opet-na-udaru-bivsi-igrac-tvrdi-izbacivao-je-po-14-igraca-samo-da-bi-doveo-14-novih/133946">Georgi Pejev</a></b> ga je upamtio po lošem. Od 2016. do 2017. je sedeo i na klupi reprezentacije Srbije. Ni tu nije sve prošlo bez incidenata,<b> Mateja Kežman</b> je javno govorio da <b>Sergej Milinković Savić</b> ne dobija šansu, jer njegov menadžer “ne pristaje na kombinacije” sa selektorom.</p>
      <p>Mada, <b>Muslin</b> je na klupi Orlova imao uspeha, odveo nas je na Svetsko prvenstvo, ali nas tamo nije vodio, pošto ga je rukovodstvo FSS smenilo bez jasnog obrazloženja i na njegovo mesto postavilo – <b>Mladena Krstajića</b>. Svi znamo kako se to završilo.</p>
      <p>(FOTO: Reuters, Star Sport)</p>
    </article>
  </body>
</html>