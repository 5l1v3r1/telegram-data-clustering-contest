<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698191/%DA%A9%DB%8C%D8%B4-%D9%85%DB%8C%D8%B2%D8%A8%D8%A7%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%88%D8%B3%DB%8C%D9%82%DB%8C-%D9%86%D9%88%D8%A7%D8%AD%DB%8C-%D8%AC%D9%86%D9%88%D8%A8-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="کیش، میزبان جشنواره موسیقی نواحی جنوب ایران"/>
    <meta property="og:description" content=" معاون فرهنگی و اجتماعی سازمان منطقه آزاد کیش اعلام کرد:دومین جشنواره موسیقی کیش با عنوان &quot; موسیقی نواحی جنوب ایران، خلیج فارس تا دریای عمان&quot; از سی ام آبان تا یکم آذر با نمایش ۴۵ اثر هنری و موسیقیایی مرتبط در کیش برگزار می شود."/>
  </head>
  <body>
    <article>
      <h1>کیش، میزبان جشنواره موسیقی نواحی جنوب ایران</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036773_386.png"/>
      </figure>
      <p> معاون فرهنگی و اجتماعی سازمان منطقه آزاد کیش اعلام کرد:دومین جشنواره موسیقی کیش با عنوان " موسیقی نواحی جنوب ایران، خلیج فارس تا دریای عمان" از سی ام آبان تا یکم آذر با نمایش ۴۵ اثر هنری و موسیقیایی مرتبط در کیش برگزار می شود.</p>
      <p>به گزارش ایرنا سعید پورعلی روز چهارشنبه در یک نشست خبری افزود: این جشنواره با هدف شناسایی و معرفی میراث فرهنگی ناملموس از جمله نواهای موسیقیایی مناطق ساحلی دریای عمان و خلیج فارس برپا می شود.<br/><br/>وی اضافه کرد: توانمند سازی فرهنگی و اجتماعی جوامع محلی به عنوان یکی از برنامه های راهبردی سه ساله منطقه آزاد کیش از جمله شاخصه ها و اهداف این رویداد فرهنگی و اجتماعی است.</p>
      <p>پورعلی ادامه داد: در مجموع ۶۰ اثر از نقاط مختلف کشور به ویژه مناطق ساحلی جنوب کشور به دبیرخانه جشنواره ارسال شده که از این آثار ۴۵ اثر مرتبط با جشنواره توسط هیات داوران انتخاب و به جشنواره راه یافته است.</p>
      <p>معاون فرهنگی و اجتماعی سازمان منطقه آزاد کیش با اشاره به اینکه موسیقی نواحی جنوب ایران از خلیج فارس تا دریای عمان سرشار از آواهای موسیقی تنیده با زندگی فرهنگ و اقتصاد این مناطق است اضافه کرد: ظرفیت های بی بدیل موسیقی و نواهای این منطقه، با توجه به شرایط روز و فرآیند صنعتی شدن نیازمند بازخوانی،خلاقیت و کشف استعداد های درخشان نواحی جنوب است و برگزاری جشنواره های موسیقی راهکاری موثر برای رسیدن به این اهداف است.</p>
      <p>وی ابلاغ صلح مهرورزی و معرفی نواهای غنی موسیقی محلی در سطح ملی و بین المللی را از دیگر اهداف برگزاری این رویداد فرهنگی و اجتماعی عنوان کرد و افزود: موسیقی اصیل ایرانی به ویژه موسیقی محلی مناطق جنوب برای تمامی زوایای زندگی از جایگاهی اثر گذار برخوردار است و معرفی این داشته های غنی با برند موسیقی خلیج فارس و معرفی کیش؛ فراگیری،دربرگیری و اثر گذاری بیشتری در روند تحولات فرهنگی،اجتماعی،اقتصادی و گردشگری این مناطق خواهد داشت.</p>
    </article>
  </body>
</html>