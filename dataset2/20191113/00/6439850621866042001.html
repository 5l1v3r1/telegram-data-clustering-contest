<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460391/%E0%A6%B6%E0%A6%BE%E0%A6%A8%E0%A7%8D%E0%A6%A4%E0%A6%BF%E0%A6%A8%E0%A6%97%E0%A6%B0%E0%A7%87-%E0%A6%AC%E0%A6%BE%E0%A6%B8%E0%A7%87%E0%A6%B0-%E0%A6%9A%E0%A6%BE%E0%A6%95%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%A8%E0%A6%BE%E0%A6%B0%E0%A7%80%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="শান্তিনগরে বাসের চাকায় প্রাণ গেল নারীর"/>
    <meta property="og:description" content="স্টাফ রিপোর্টার ॥ রাজধানীর শান্তিনগরে বাসের চাকায় পিষ্ট হয়ে কানিজ ফাতিমা রুমা (৩৫) নামে এক নারী নিহত হয়েছেন। প্রত্যক্ষদর্শীরা জানান, মঙ্গলবার সকাল ৯টার দিকে আল মক্কা পরিবহনের একটি বাস থেকে নামার সময় তার কোমরের ওপর দিয়ে বাসটি চলে যায়। পরে ঢাকা মেডিক্যাল কলেজ হাসপাতালের আইসিউতে ..."/>
  </head>
  <body>
    <article>
      <h1>শান্তিনগরে বাসের চাকায় প্রাণ গেল নারীর</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <figure>
        <img src="http://www.dailyjanakantha.com/files/201911/1573604195_7.gif"/>
      </figure>
      <p>স্টাফ রিপোর্টার ॥ রাজধানীর শান্তিনগরে বাসের চাকায় পিষ্ট হয়ে কানিজ ফাতিমা রুমা (৩৫) নামে এক নারী নিহত হয়েছেন। প্রত্যক্ষদর্শীরা জানান, মঙ্গলবার সকাল ৯টার দিকে আল মক্কা পরিবহনের একটি বাস থেকে নামার সময় তার কোমরের ওপর দিয়ে বাসটি চলে যায়। পরে ঢাকা মেডিক্যাল কলেজ হাসপাতালের আইসিউতে (নিবিড় পরিচর্যা কেন্দ্র) ৪ ঘণ্টা চিকিৎসাধীন অবস্থায় দুপুর দেড়টার দিকে রুমা মারা যান।</p>
      <p>জানা গেছে, নিহত রুমা শান্তিনগরের কোয়ান্টাম ব্ল্যাড ব্যাংকের ল্যাবে চাকরি করতেন। তার স্বামী শফিকুল ইসলাম শিক্ষকতা করেন। তিনি দক্ষিণ দনিয়ার শাহি মাসজিদের পাশে ভাড়া বাসায় বসবাস করতেন। তার বাবার নাম আবুল ইসলাম। পুলিশ ও প্রত্যক্ষদর্শীরা জানান, মঙ্গলবার সকালে তার বাবার পল্লবীর বাসা থেকে রুমা কর্মস্থলে যাওয়ার উদ্দেশে আল মক্কা পরিবহনের একটি বাসে করে শান্তিনগর মোড়ে নামেন। তখন সকাল নয়টা। বাস থেকে নামার সময় চালক আচমকা বাসটি টান দেন। এতে রুমা ছিটকে রাস্তায় পড়ে যান। এ সময় ওই বাসের চাকা তার কোমর ও পায়ের ওপর দিয়ে চলে যায়। এতে গুরুতর আহত অবস্থায় তিনি রাস্তায় পড়ে থাকেন। পরে সহকর্মী ও স্থানীয় লোকজন তাকে উদ্ধার করে ঢাকা মেডিক্যাল কলেজ হাসপাতালে পাঠান। এ সময় কর্তব্যরত চিকিৎসক তাকে আইসিইউতে স্থানান্তর করেন। সেখানে ৪ ঘণ্টা মৃত্যুর সঙ্গে লড়ে দুপুর দেড়টার দিকে চিকিৎসাধীন অবস্থায় রুমার মৃত্যু হয়। নিহতের সহকর্মী আবদুল আউয়াল জানান, সকাল ৯টার দিকে কর্মস্থল থেকে সংবাদ পেয়ে দ্রুত ঘটনাস্থল শান্তিনগর মোড়ে গিয়ে দেখি রুমা ম্যাডাম রাস্তায় পড়ে আছে। আশপাশের লোকজন বাসটি ঘিরে রেখেছে। সেখানে জানতে পারি, আল মক্কা পরিবহনের একটি বাস থেকে নামছিলেন রুমা। এ সময় ওই বাসটি হঠাৎ টান দিলে রুমা রাস্তায় পড়ে যান। এ সময় বাসটি রুমার কোমরের ওপর দিয়ে চলে যায়। এতে লোকজনের আর্তচিৎকারে চালক বাসটি রেখে পালিয়ে যায়। পরে তাকে গুরুতর আহত অবস্থায় ঢামেক হাসপাতালে আনা হয়। নিহত রুমার স্বামী শফিকুল ইসলাম জানান, তাদের গ্রামের বাড়ি কুমিল্লা জেলার মুরাদনগরে। আমি আমার স্ত্রী হত্যাকারী ওই বাসের চালকের দৃষ্টান্তমূলক শাস্তি দাবি করছি। বিকেলে ঢামেক মর্গে তার লাশের ময়নাতদন্ত শেষে পরিবারের কাছে হস্তান্তর করা হয়েছে বলে ঢামেক হাসপাতলের পুলিশ ফাঁড়ির ইন্সপেক্টর বাচ্চু মিয়া জানান। তিনি জানান, রুমা নামে ওই নারীর ডান পায়ের ওপর দিয়ে বাসটি চলে যাওয়ায় তার হাঁটুর উপরের অংশ থেকে নিচের অংশ থেঁতলে যায়, হাড় ভেঙ্গে যায়। এতে তার মৃত্যু হয়েছে। পল্টন থানার ওসি আবু বকর সিদ্দিক জানান, আল মক্কা পরিবহনের বাসটি জব্দ করলেও চালক পালিয়ে যায়।</p>
    </article>
  </body>
</html>