<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773706,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="גוגל נכנסת לעולם הבנקאות: תציע שירותי חשבון עו&quot;ש"/>
    <meta property="og:description" content="החברה תשתף פעולה עם סיטיבנק וגופים פיננסיים נוספים במיזם ומתחייבת שלא תמכור מידע של הלקוחות שיצטרפו. אתמול הודיעה פייסבוק על כניסה לתחום התשלומים, עם השקת שירות חדש בשם פייסבוק פיי"/>
  </head>
  <body>
    <article>
      <h1>גוגל נכנסת לעולם הבנקאות: תציע שירותי חשבון עו"ש</h1>
      <h2>החברה תשתף פעולה עם סיטיבנק וגופים פיננסיים נוספים במיזם ומתחייבת שלא תמכור מידע של הלקוחות שיצטרפו. אתמול הודיעה פייסבוק על כניסה לתחום התשלומים, עם השקת שירות חדש בשם פייסבוק פיי</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שירות כלכליסט</a></address>
      <p>גוגל נכנסת לעולם הבנקאות: החברה שבבעלות אלפבית, תציע החל משנה הבאה פתיחת חשבונות עו"ש ללקוחות פוטנציאליים, כחלק ממיזם משותף עם שורה של מוסדות פיננסיים, בהם סיטיגרופ.</p>
      <p>זה המהלך המהותי ביותר שנעשה עד כה בתחום הפיננסי מצד ענקי הטכנולוגיה האמריקאים. עד כה התמקדו חברות מהסקטור הטכנולוגי בתחומי תשלומים וכרטיסי אשראי. אף אחת מהן לא הלכה צעד אחד קדימה לפעילות הבנקאית.</p>
      <p>המהלך של גוגל נעשה כחלק מפרויקט שזכה לכינוי קאצ' (Cache), שעליו מדווח ה"וול סטריט ג'ורנל". נסיונות קודמים שנעשו על ידי אפל ופייסבוק להתחרות בבנקים בתחומים שונים נתקלו בשורה של מכשולים. המשמעותי ביותר שבהם – חוסר הנכונות של הלקוחות לספק לחברות הטכנולוגיה הגדולות מידע פרטי נוסף, בתחום הפיננסי, מעבר למה שכבר יש להן.</p>
      <figure>
        <img src="https://images1.calcalist.co.il/PicServer2/20122005/542705/GE_l.jpg"/>
      </figure>
      <p>"אנחנו בודקים עד לאיזו רמה אנו יכולים ליצור שותפות עם בנקים וחברות אשראי בארה"ב, באופן שיאפשר לנו לספק חשבונות עו"ש דרך גוגל פיי, ויסייע ללקוחות שלהן להנות ומהכלים השימושיים, בשעה שהם שומרים את כספים בחשבון מאובטח", מסרה גוגל, שהוסיפה: "אנו נשמח לספק פרטים נוספים בחודשים הבאים".</p>
      <p>מנהל בכיר בגוגל, סייסר סנגוטה (Caesar Sengupta) אמר לעיתון שגוגל לא מתכוונת למכור מידע של לקוחות השירותים הבנקאים שתספק. "אם נוכל לסייע ליותר אנשים לבצע יותר פעולות בדיגיטל באונליין, זה יהיה טוב לאינטרנט וטוב עבורינו", אמר סנגוטה לוול סטריט ג'ורנל.</p>
      <p>הגופים הפיננסים חוששים מזה שנים מהתחרות שתגיע מעולם הפינטק, הכולל בעיקר חברות סטארט אפ בהיקפי פעילות שונים. אך בשנה האחרונה מתברר שהאיום הגדול מגיע דווקא מענקיות הטכנולוגיה, שעד לאחרונה לא דובר על כניסה שלהם לתחום הפיננסי. התגובה של חלק מהבנקים היתה בדיקה של אפשרות חבירה ושיתוף פעולה.</p>
      <p>בשנה שעברה דווח שאמזון מנהלת שיחות עם ג'יי.פי מורגן, הבנק הגדול בארה"ב, על מיזם משותף של פתיחת חשבונות עו"ש ללקוחות אמזון – עד כה לא יצאה הודעה על השקת השירות.</p>
      <p>אפל מצידה השיקה כרטיס אשראי משלה, בשיתוף עם גולדמן זאקס. אובר הודיעה רק בחודש שעבר כל כוונתה להיכנס לתחום השירותים הפיננסיים רק אתמול הודיעה פייסבוק על כניסה לתחום התשלומים, <a href="https://www.calcalist.co.il/internet/articles/0,7340,L-3773600,00.html?path=4.Tech-3778.Technology.News">עם השקת שירות חדש בשם פייסבוק פיי</a>. השירות יאפשר למשתמשים לבצע רכישות ברשת החברתית, באינסטגרם, בווטסאפ ובמסנג'ר.</p>
    </article>
  </body>
</html>