<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne"/>
    <meta property="og:site_name" content="Tenisový svět"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Berdych končí s tenisem. Tečku za bohatou kariérou by měl udělat o víkendu v Londýně"/>
    <meta property="og:description" content="Zářná kariéra dlouhou dobu nejlepšího českého tenisty je u konce. Zdravotní peripetie donutily čtyřiatřicetiletého Tomáše Berdycha ukončit aktivní kariéru. Někdejší čtvrtý hráč světa, jenž získal na profesionálním okruhu ATP 15 turnajových titulů a dva triumfy v Davisově poháru, by se měl loučit již o tomto víkendu v Londýně, dějišti probíhajícího Turnaje mistrů. Informaci přinesl deník Blesk, jenž citoval Martina Berdycha, hráčova otce."/>
  </head>
  <body>
    <article>
      <h1>Berdych končí s tenisem. Tečku za bohatou kariérou by měl udělat o víkendu v Londýně</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <b>Zářná kariéra dlouhou dobu nejlepšího českého tenisty je u konce. Zdravotní peripetie donutily čtyřiatřicetiletého Tomáše Berdycha ukončit aktivní kariéru. Někdejší čtvrtý hráč světa, jenž získal na profesionálním okruhu ATP 15 turnajových titulů a dva triumfy v Davisově poháru, by se měl loučit již o tomto víkendu v Londýně, dějišti probíhajícího Turnaje mistrů. Informaci přinesl deník Blesk, jenž citoval Martina Berdycha, hráčova otce.</b>
      </p>
      <p>Stalo se to, k čemu se už delší dobu schylovalo. Někdejší wimbledonský finalista, jenž letos zasáhl pouze do devíti turnajů a odehrál dvacet zápasů, končí. Na vině jsou chronické vrozené problémy s levou kyčlí, vinou kterých se majitel třinácti singlových a dvou deblových trofejí z profesionálního okruhu propadl v žebříčku až na 103. pozici.</p>
      <p>Poslední soutěžní utkání odehrál muž, jenž dovedl Českou republiku ke dvěma triumfům v Davisově poháru, na konci srpna. V New Yorku tehdy vypadl s devatenáctiletým Američanem Brooksbym překvapivě už v prvním kole.</p>
      <p>„Potřetí jsem se snažil o návrat, dal jsem tomu všechno. A během jednoho dne se všechno změní a vím, že s tím nemůžu nic dělat,“ <a href="https://www.tenisovysvet.cz/article/detail/../../../article/detail/10118--smutny-berdych-po-vyrazeni-nemuzu-se-ani-poradne-hybat-nemam-dalsi-plan">prohlásil tehdy Berdych</a> s tím, že další soutěžní zápasy jsou v jeho podání spíše nereálné. „Nemám žádný plán. Nevím, co mám dělat, abych mohl hrát bez limitu. Nemůžu servírovat, což je v tenise dost blbé. Vždyť já nejsem schopen se ani hýbat,“ přiznal tehdy v dějišti posledního grandslamu sezóny.</p>
      <p>Nyní zatáhne bývalá světová čtyřka za úspěšnou kariérou pomyslnou oponu. Loučit by se Berdych měl o víkendu v Londýně, kde aktuálně probíhá Turnaj mistrů. „Myslím, že to bude v sobotu parádní tečka,“ nechal se v rozhovoru pro deník Blesk slyšet hráčův otec Martin Berdych, jenž se s manželkou do britské metropole rovněž chystá.</p>
      <p>Sám hráč posléze informace o sobotní rozlučce potvrdil ve video vzkazu na svém Twitteru.</p>
      <figure>
        <iframe data-src="https://twitter.com/tomasberdych/status/1194550083766775810?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Filip Lefenda, foto: Twitter: Český olympijský tým</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10676--kde-jsou-narodni-barvy-berdycha-se-stepankem-rozzlobil-novy-dres-fotbalove-reprezentace"/>
        <a href="https://www.tenisovysvet.cz/article/detail/10118--smutny-berdych-po-vyrazeni-nemuzu-se-ani-poradne-hybat-nemam-dalsi-plan"/>
      </related>
    </article>
  </body>
</html>