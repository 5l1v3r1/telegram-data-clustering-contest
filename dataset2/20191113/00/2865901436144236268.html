<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/kvalifikacije-za-ls-vojvodina-prosla-arkadu-posle-zlatnog-seta/342398"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Kvalifikacije za LŠ: Vojvodina prošla Arkadu posle zlatnog seta"/>
    <meta property="og:description" content="Novosađani čekaju rivala u trećoj rundi..."/>
  </head>
  <body>
    <article>
      <h1>Kvalifikacije za LŠ: Vojvodina prošla Arkadu posle zlatnog seta</h1>
      <h2>Novosađani čekaju rivala u trećoj rundi...</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <b>Odbojkaški šampion Srbije - novosadska Vojvodina, plasirala se u treću rundu kvalifikacija za CEV Ligu šampiona, pošto je večeras eliminisala rumunsku Arkadu iz Galacija trijumfom u “zlatnom setu” posle 21 minuta igre - 15:11.</b>
      </p>
      <p>U regularnom toku utakmice, u maloj sali SPC Vojvodina u Novom Sadu, crveno-beli su dobili Arkadu sa 3:1, po setovima 25:20, 21:25, 25:21 i 25:22, nakon 117 minuta igre. Podsetimo, u prvom meču, odigranom u Rumuniji, Arkada je pobedila Vojvodinu sa 3:0 (25:23, 25:17, 25:21), a po propozicijama CEV, za pobede od 3:0 i 3:1 pobednik dobija tri boda. Ukoliko se meč završi rezultatom 3:2, pobednik dobija dva, a poraženi jedan bod. Ukoliko obe ekipe imaju isti broj pobeda i bodova, o ukupnom pobedniku odlučuje “zlatni set”, kao što je to bilo večeras u Novom Sadu.</p>
      <p>Novosađani će u trećem kolu kvalifikacija (19 – 21. novembra i 26 – 28. novembra) igrati protiv pobednika dvomeča Šahtjor Soligorsk (Belorusija) – VaLePa Sastamala (Finska). U prvoj utakmici, odigranoj u Minsku, Šahtjor je pobedio sa 3:0 (29:27, 25:22, 25:13). Revanš je na programu sutra (četvrtak, 14. novembar) od 17.30 časova po našem vremenu u Finskoj.</p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/ststs.png"/>
      </figure>
    </article>
  </body>
</html>