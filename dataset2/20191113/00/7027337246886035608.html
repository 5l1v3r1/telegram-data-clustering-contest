<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698050/%D9%85%D8%AF%D9%84-2020-%D8%A8-%D8%A7%D9%85-%D9%88-%D8%A7%DA%A9%D8%B3-6-%D9%85%D8%B9%D8%B1%D9%81%DB%8C-%D8%B4%D8%AF-%D8%B3%D8%B7%D8%AD-%D8%A2%D9%84%D9%85%D8%A7%D9%86%DB%8C-%D8%AF%D8%B1-%D8%AA%D9%88%D9%84%DB%8C%D8%AF-%DA%A9%D8%B1%D8%A7%D8%B3-%D8%A7%D9%88%D9%88%D8%B1-%D9%84%D9%88%DA%A9%D8%B3-64-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%D9%86%D9%87%D8%A7%DB%8C%D8%AA-%DA%A9%DB%8C%D9%81%DB%8C%D8%AA-%D9%88-%D8%A7%D9%85%DA%A9%D8%A7%D9%86%D8%A7%D8%AA-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="مدل 2020 &quot;ب ام و&quot; اکس 6 معرفی شد / سطح آلمانی در تولید کراس اوور لوکس/ 64 هزار دلار برای نهایت کیفیت و امکانات!(+تصاویر)"/>
    <meta property="og:description" content="&quot;ب ام و&quot; اخیرا برای پوشش فضای داخل کابین محصولات خود استفاده از سنساتک را نیز در نظر گرفته که این پوشش از مواد بازیافتی و الیاف پشمی تولید می شود. رنگ مورد استفاده در سنساتک نیز پایه گیاهی دارد."/>
  </head>
  <body>
    <article>
      <h1>مدل 2020 "ب ام و" اکس 6 معرفی شد / سطح آلمانی در تولید کراس اوور لوکس/ 64 هزار دلار برای نهایت کیفیت و امکانات!(+تصاویر)</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>"ب ام و" اخیرا برای پوشش فضای داخل کابین محصولات خود استفاده از سنساتک را نیز در نظر گرفته که این پوشش از مواد بازیافتی و الیاف پشمی تولید می شود. رنگ مورد استفاده در سنساتک نیز پایه گیاهی دارد.</b>
      </p>
      <p><a href="https://www.asriran.com/"><b>عصرایران</b></a>- اکس6(X6)یکی از متفاوت ترین محصولات <a href="https://www.asriran.com/fa/news/683514/%D8%A8-%D8%A7%D9%85-%D9%88-%D8%B2%D8%AF4-%D8%A8%D8%A7-%D8%A7%D9%85%D8%B6%D8%A7%DB%8C-%D9%85%D9%86%D9%87%D8%A7%D8%B1%D8%AA-%D9%BE%D8%B1%D9%81%D9%88%D8%B1%D9%85%D9%86%D8%B3-%D8%AA%D8%B5%D8%A7%D9%88%DB%8C%D8%B1"><b>ب ام و</b></a> در تمام دوران است. این محصول از سال 2008 تا کنون روی خط تولید قرار دارد. طراحی اکس6 در تاریخچه صنعت خودرو نیز دارای اهمیت است زیرا از آن به عنوان اولین<a href="https://www.asriran.com/fa/news/690243/23-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%DA%A9%D9%88%DA%86%DA%A9%D8%AA%D8%B1%DB%8C%D9%86-%DA%A9%D8%B1%D8%A7%D8%B3-%D8%A7%D9%88%D9%88%D8%B1-%D9%87%DB%8C%D9%88%D9%86%D8%AF%D8%A7%DB%8C-%D8%AA%D8%B5%D8%A7%D9%88%DB%8C%D8%B1"> <b>کراس اوور</b></a> <a href="https://www.asriran.com/fa/news/693196/%D8%A8%D8%A7%D9%88%D8%A7%D8%B1%DB%8C%D8%A7%DB%8C%DB%8C-%DA%A9%D9%88%DA%86%DA%A9-%D8%A7%D9%85%D8%A7-%D9%BE%D8%B1-%D8%A7%D8%AF%D8%B9%D8%A7-%D8%AE%D9%88%D8%AF%D8%B1%D9%88%DB%8C%DB%8C-%DA%A9%D9%87-%D9%BE%D9%88%D8%B1%D8%B4%D9%87-%D9%88-%D9%85%D8%A7%D8%B3%D8%AA%D9%86%DA%AF-%D8%B1%D8%A7-%D8%A8%D9%87-%DA%86%D8%A7%D9%84%D8%B4-%D9%85%DB%8C-%DA%A9%D8%B4%D8%A7%D9%86%D8%AF-%D9%81%DB%8C%D9%84%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b>کوپه</b> </a>جهان نام می برند که مسیری را برای ارائه شکل جدیدی از این کلاس هموار کرده است.</p>
      <p>اکنون مدل <b>2020</b> اکس6 نیز در کاتالوگ فروش باواریایی ها قرار دارد که در مطلب امروز نگاهی به ویژگی های آن خواهیم داشت، با گروه خودروی <b>عصرایران</b> همراه باشید.</p>
      <figure>
        <img src="https://cdn.asriran.com/files/fa/news/1398/8/21/1036401_203.jpg"/>
      </figure>
      <h3>طراحی</h3>
      <p>اکس6 مدل 2020 در بخش دماغه از زبان طراحی جدید <a href="https://www.asriran.com/fa/news/680775/%D9%82%D9%87%D8%B1%D9%85%D8%A7%D9%86-%D8%B3%D9%86%DA%AF%DB%8C%D9%86-%D9%88%D8%B2%D9%86-2019-%D8%A7%D8%B2-%D8%A8-%D8%A7%D9%85-%D9%88-%D8%AA%D8%B5%D8%A7%D9%88%DB%8C%D8%B1-%D9%88-%D9%81%DB%8C%D9%84%D9%85"><b>ب ام و</b></a> پیروی می کند. چراغ ها الگوی جذاب همیشگی را دارند و فاصله بین آنها را گریل(جلوپنجره) بزرگ دو تکه با بافت نرده ای پر کرده است. کمی پایین تر نیز جزئیات بامپر(سپر) یکپارچه این خودرو جلب نظر می کند بویژه در طرفین که فضایی بزرگ به مه شکن ها و وردی هوای زیر آن اختصاص یافته است. امکان ویژه گریل در این مدل از ب ام و، استفاده از نورپردازی هوشمند به عنوان یکی از آپشن های قابل گزینش توسط مشتری است که در تاریکی زیبایی های دماغه اکس6 را چند برابر می کند.</p>
      <figure>
        <img src="https://cdn.asriran.com/files/fa/news/1398/8/21/1036402_946.jpg"/>
      </figure>
      <p>به این فرمول آلمانی، هودلاین ها (خطوط روی درپوش موتور) را نیز باید اضافه کرد که با چین خوردگی خود و حرکت به سمت گریل اثر مهمی در ارتقا نمای جلوی خودرو دارد.</p>
      <figure>
        <img src="https://cdn.asriran.com/files/fa/news_albums/698050/26256/thumbnails/thm_1036409_470.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26256/thumbnails/thm_1036410_199.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26256/thumbnails/thm_1036411_233.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26256/thumbnails/thm_1036412_300.jpg"/>
      </figure>
      <p>با جابجایی به سمت نمای جانبی اکس6؛ مهمترین ویژگی این محصول یعنی شیب تند سقف و خط شانه قوی آن چشمان مخاطب را به شدت مشغول خود می کند. اینجا با یک <a href="https://www.asriran.com/fa/news/695836/%D8%A8-%D8%A7%D9%85-%D9%88-%D9%88-%DA%A9%D8%B1%D8%A7%D8%B3-%D8%A7%D9%88%D9%88%D8%B1%DB%8C-%DA%A9%D9%87-%D9%82%D8%A7%D8%AA%D9%84-%D8%B3%D8%AF%D8%A7%D9%86-%D9%88-%DA%A9%D9%88%D9%BE%D9%87-%D8%A7%D8%B3%D8%AA-%D9%81%DB%8C%D9%84%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b>کراس اوور</b></a> کوپه سر و کار داریم که بار اصلی طراحی بر دوش همین امتداد شیب سقف است.</p>
      <figure>
        <img src="https://cdn.asriran.com/files/fa/news/1398/8/21/1036403_159.jpg"/>
      </figure>
      <figure>
        <img src="https://cdn.asriran.com/files/fa/news/1398/8/21/1036405_885.jpg"/>
      </figure>
      <p>برجستگی های هلال فندر(گلگیر)، ورودی هوای و تفاوت سطحی که روی درب ها ایجاد شده است را با <b>رینگ</b> های اختصاصی ب ام و جمع کنید تا معادله ما در نمای جانبی اکس6 تکمیل شود.</p>
      <figure>
        <img src="https://cdn.asriran.com/files/fa/news/1398/8/21/1036406_907.jpg"/>
      </figure>
      <p>گفتنی است ب ام و در زمینه تولید رینگ کلاس خاص خود را در صنعت خودرو دارد و همواره در رده بندی برترین رینگ های صنعت خودرو از منظر طراحی حداقل دو محصول از <a href="https://www.asriran.com/fa/news/693196/%D8%A8%D8%A7%D9%88%D8%A7%D8%B1%DB%8C%D8%A7%DB%8C%DB%8C-%DA%A9%D9%88%DA%86%DA%A9-%D8%A7%D9%85%D8%A7-%D9%BE%D8%B1-%D8%A7%D8%AF%D8%B9%D8%A7-%D8%AE%D9%88%D8%AF%D8%B1%D9%88%DB%8C%DB%8C-%DA%A9%D9%87-%D9%BE%D9%88%D8%B1%D8%B4%D9%87-%D9%88-%D9%85%D8%A7%D8%B3%D8%AA%D9%86%DA%AF-%D8%B1%D8%A7-%D8%A8%D9%87-%DA%86%D8%A7%D9%84%D8%B4-%D9%85%DB%8C-%DA%A9%D8%B4%D8%A7%D9%86%D8%AF-%D9%81%DB%8C%D9%84%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b>ب ام و</b></a> حضور دارد.</p>
      <p>اکس6 یکی از زیباترین محصولات روز در طراحی نمای عقب است. از قطر زیاد لاستیک ها گرفته تا چراغ های خطی و دیفیوزر جذاب آن همه چیز فوق العاده به نظر می رسد. این نمای حجیم به خوبی پرداخت شده برای نمونه ورودی های هوای انتهای فندرها را دقت کنید که تا چه اندازه در افزایش جذابیت های اکس6 در این بخش اثرگذار است.  خروجی اگزوز بصورت دوقلو درون یک قاب کرومی بزرگ در طرفین دیفیوزر قرار گرفته تا نشانی از پیشرانه قدرتمند برای اکس6 باشد.</p>
      <figure>
        <img src="https://cdn.asriran.com/files/fa/news/1398/8/21/1036404_923.jpg"/>
      </figure>
      <p>از منظر ابعاد این محصول 4953 میلیمتر طول، 1905 میلیمتر عرض و 1676.4 میلیمتر ارتفاع دارد. در مقایسه با نسل قبل تفاوت هایی در اندازه مشاهده می شود بدین ترتیب که اکس6 مدل 2020 برابر با 26 میلیمتر در طول، 42 میلیمتر در فاصله بین محورها و 15 میلیمتر در عرض رشد داشته است. البته ارتفاع خودرو 6 میلیمتر کاهش یافته است.</p>
      <p> </p>
      <h3>کابین و امکانات هوشمند</h3>
      <p>همانطور که در تصاویر مشاهده شد؛ مدل مورد بررسی در این مطلب <b>ام50آی</b>(M50i) است که با توجه به حضور نام <a href="https://fa.wikipedia.org/wiki/%D8%A8%E2%80%8C%D8%A7%D9%85%E2%80%8C%D9%88_%D8%A7%D9%85"><b>ام پکیج</b> </a>تفاوت هایی با نمونه استاندارد اکس6 (sDrive40i) دارد. در ادامه ابتدا به ویژگی های اکس6 و سپس به آپشن های اضافه <b>ام50 آی</b> اشاره می کنیم.</p>
      <p>اولین چیز که باید درباره طراحی کلی اتاق و بطور خاص شیشه عقب بگوئیم؛ دید محدود راننده به علت شیب زیاد شیشه عقب و همچنین قرارگیری جزئیات اتاق مانند صندلی ها در مسیر دید، است که این وضعیت را به یک امتیاز منفی برای اکس6 تبدیل کرده است و در نسل های قبل نیز منتقدان بسیار به این مورد پرداخته اند. اما به هر ترتیب اکس6 به لطف فناوری های روز این چالش را نیز پشت سر گذاشته و مشکل چندانی برای راننده ایجاد نخواهد شد.</p>
      <p>هنگامی که داخل کابین اکس6 مدل 2020 قرار داشته باشید یک فضای بینظیر پیش روی تان قرار دارد که قطعا محو زیبایی های آن خواهید شد. ترکیب کیفی یک فضای بزرگ و تکنولوژی برتر، اکس6 را در این بخش به یک شاخص مبدل می سازد.</p>
      <p>دو نمایشگر بزرگ فوق العاده باکیفیت 12.3 اینچی؛ یکی ویژه تنظیمات سرگرمی و دوربین های محیطی و دیگری جایگزین نشانگر سنتی آمپر و بخشی از سامانه آی درایو7.0 <a href="https://www.asriran.com/fa/news/677290/%D8%B1%D9%88%D9%86%D9%85%D8%A7%DB%8C%DB%8C-%D8%B1%D8%B3%D9%85%DB%8C-%D8%A7%D8%B2-%D9%88%D8%A7%D9%86%D8%AA-%D8%A8-%D8%A7%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b>ب ام و</b></a> جز ویژگی های ممتاز کابین هستند. کار با نمایشگر اصلی در مرکز کنسول با قابلیت شناسایی حرکات کنترلی دست بسیار لذت بخش است.</p>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036415_758.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036416_809.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036417_362.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036418_783.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036419_123.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036420_418.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036421_767.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036422_106.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036423_749.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036425_641.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036426_675.jpg"/>
      </figure>
      <figure>
        <img src="https://cdn.asriran.com/files/fa/news_albums/698050/26257/thumbnails/thm_1036427_450.jpg"/>
      </figure>
      <p>صندلی های اسپرت و پوشش <b>سنساتک</b> برای کنسول جلو که بافت نرمی دارد بر زیبایی های فضای داخل کابین افزوده است. گفتنی است <b>ب ام و</b> اخیرا برای پوشش فضای داخل کابین محصولات خود استفاده از سنساتک را نیز در نظر گرفته که این پوشش از مواد بازیافتی و الیاف پشمی تولید می شود. رنگ مورد استفاده در سنساتک نیز پایه گیاهی دارد.</p>
      <p>از جمله ویژگی های <b>اکس6 استاندارد(</b>اس درایو40آی<b>)</b> می توان به: رینگ 20 اینچی، نورپردازی هوشمند داخل کابین، نور(پیام) خوشامدگویی که روی زمین نزدیک درب راننده ایجاد می شود، سامانه آی درایو، استارت دکمه ای، سیستم صوتی حرفه ای با 20 اسپیکر و سیستم سوراند 1500 واتی برند <a href="https://en.wikipedia.org/wiki/Bowers_%26_Wilkins"><b>باورز اند ولیکینز</b></a><b>، </b>نگهدارنده فنجان با قابلیت تنظیم دما، فرمان چرمی، ورود بدون کلید، سقف پانورامیک مونوروف، گرم کن صندلی ردیف جلو، پشتیبانی از اپل کارپلی و اندروید اوتو و ... اشاره کرد.</p>
      <p>در مدل <b>ام50آی</b> شارژر بی سیم، وای فای هات اسپات، رادیو ماهواره ای با دسترسی رایگان یک ساله، سیستم صوتی هارمن کاردون، سیستم تهویه هوشمند با 4 دمای متفاوت همزمان، صندلی های  مالتی کانتور، فرمان ام اسپرت، سیستم اگزوز ام اسپرت و ... در حالت پایه حضور دارند. تمامی این امکانات در حالت آپشن برای نسخه استاندارد قابل سفارش است.</p>
      <p>از دیگر امکانات قابل سفارش در حالت آپشن می توان به پکیج صندلی های لوکس شامل تهویه ردیف جلو، ماساژور ردیف جلو، پکیج آفرود، استارت دکمه ای، رینگ های 21 یا 22 اینچی، گرم کن صندلی های عقب، گرم کن فرمان،  چرم برای کنسول جلو، شیشه های آکوستیک و ... اشاره کرد.</p>
      <p>در بخش ایمنی نیز اکس6 امکانات متنوعی را در اختیار مشتریان قرار داده است: نمایش نقاط کور دید راننده، هشدار تصادف از جلو با قابلیت تشخیص وسیله نقلیه و عابر پیاده، هشدار خروج از خط و دستیار رانندگی در خطوط، دوربین عقب، نوربالای اتوماتیک، سامانه پایداری الکترونیکی، ترمزهای ام اسپرت، کروز کنترل تطبیقی پیشرفته، هشدار تصادف از کنار، هشدار تصادف از عقب، دستیار پارک، نمایشگر هدآپ، نایت ویژن، سامانه تمام چرخ محرک و پکیج هندلینگ داینامیک.</p>
      <p>گفتنی است امکانات فوق در حالت آپشن و باتوجه به پکیج مورد نظر مشتری روی خودرو نصب خواهد شد. برای<b> ام50آی</b> سیستم تعلیق تطبیقی <b>ام</b> پاور و کیت آئروداینامیک در حالت استاندارد فعال است.</p>
      <p>
        <b> </b>
      </p>
      <h3>پیشرانه</h3>
      <figure>
        <img src="https://cdn.asriran.com/files/fa/news/1398/8/21/1036429_845.jpg"/>
      </figure>
      <p>در نسخه استاندارد اکس6 مدل 2020 از موتور 6 سیلندر 3 لیتری توربو با 335 اسب بخار و گشتاور 330 پوندفوت استفاده شده که این خودرو طی 5.5 ثانیه از حالت توقف به سرعت 100 کیلومتر بر ساعت می رسد.</p>
      <p>اما در <b>ام50آی</b> همه چیز متفاوت و به مراتب جذاب تر است. در این خودرو از تپنده 4.4 لیتری توربودوقلو 8 سیلندر با 523 اسب بخار خروجی و گشتاور 553 پوندفوت استفاده شده است. برای این هیولای مجهز به سامانه تمام چرخ محرک فقط 4.1 ثانیه زمان لازم است تا از حالت توقف به سرعت 100 کیلومتر بر ساعت دست یابد.</p>
      <p>میزان مصرف سوخت ام50آی در شهر 14.7 لیتر، در بزرگراه 10.6 لیتر و در حالت ترکیبی 13 لیتر گزارش شده است.</p>
      <p>این خودرو 2320 کیلوگرم وزن دارد و بیشینه سرعت نیز برابر با 250 کیلومتر بر ساعت است.</p>
      <p>ام50آی مدل 2020 در نمونه مورد بررسی که تصاویر آنرا مشاهده کردید برچسب قیمت 99645 دلاری(در بازار آمریکا) دارد در حالیکه قیمت پایه برای مدل استاندارد یا اس درایو40آی برابر با 64300 دلار(در بازار آمریکا) است.</p>
      <p>
        <b>مازیار دانیالی</b>
      </p>
      <p> </p>
    </article>
  </body>
</html>