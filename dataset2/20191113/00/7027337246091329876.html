<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698170/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%87%DB%8C%DA%86-%D8%A7%D8%B3%D8%AA%D8%A7%D9%86%DB%8C-%D8%AC%D8%B2-%D8%A7%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%B4%D9%85%D8%A7%D9%84%DB%8C-%D8%AD%D9%82-%D8%A8%D8%B1%D9%86%D8%AC-%DA%A9%D8%A7%D8%B1%DB%8C-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="وزیر نیرو: هیچ استانی جز استان‌های شمالی حق برنج کاری ندارند"/>
    <meta property="og:description" content="دیروز و امروز در خوزستان همایشی تحت عنوان «سیلاب ۹۷-۹۸ اگر تکرار شود؟» بر گزار شد و برای مقابله با سیلاب از ظرفیت‌های فنی، علمی و تجربی کشور استفاده خواهیم کرد."/>
  </head>
  <body>
    <article>
      <h1>وزیر نیرو: هیچ استانی جز استان‌های شمالی حق برنج کاری ندارند</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>دیروز و امروز در خوزستان همایشی تحت عنوان «سیلاب ۹۷-۹۸ اگر تکرار شود؟» بر گزار شد و برای مقابله با سیلاب از ظرفیت‌های فنی، علمی و تجربی کشور استفاده خواهیم کرد.</b>
      </p>
      <figure>
        <img src="https://cdn.asriran.com/files/fa/news/1398/8/22/1036716_987.jpg"/>
      </figure>
      <p>وزیر نیرو در حاشیه جلسه هیئت دولت از طرحی پرده برداشت که براساس آن دولت تا سه سال آینده برنامه سازگاری با کم آبی خواهد نوشت. این طرح سبب خواهد شد تا برنج صرفا در استان‌های شمالی کشت شود.</p>
      <p>به گزارش خبرآنلاین رضا اردکانیان در حاشیه جلسه هیات دولت با بیان اینکه دولت مصوبه‌ای در ارتباط با الگوی کشت که وزارت جهاد کشاورزی دارد و به دنبال اجرای آن است،‌ ادامه داد: یک برنامه ۳ ساله در کارگروه ملی سازگاری با کم آبی تصویب شد که استانداران موظف به همکاری برای اجرای آن هستند تا در ۳ سال علاوه بر تامین معیشت کشاورزان بحث امنیت غذایی نیز مورد توجه قرار گیرد.</p>
      <p>اردکانیان با اشاره به اینکه پیش‌بینی هواشناسی برای بارش‌ها در فصل پاییز نرمال است،‌ گفت: بارش‌ها در این فصل، معادل متوسط بلند مدت ۳۵ ساله خواهد بود و حجم خالی مخازن سدها نیز مناسب است. هواشناسی برای زمستان شرایط کم بارش‌تری نسبت به نرمال پیش‌بینی کرده البته هر مقدار که جلوتر برویم می‌توان با دقت بیشتری پیش‌بینی‌ها را انجام داد.</p>
      <p>وزیر نیرو ادامه داد: علاوه بر آنکه آمادگی‌ها را فراهم می‌کنیم، بحث لایروبی‌ها و آزادسازی حریم و بسترها نیز مهم است.</p>
      <p>به گفته اردکانیان، حدود ۷ هزار و ۵۰۰ کیلومتر رودخانه‌های اصلی داخل کشور در اولویت قرار دارد از همین رو منابع مالی قابل توجهی مورد نیاز است.</p>
      <p>او اولویت اول را شامل هزار و ۱۰۰ کلیومتر دانست و گفت: حجم قابل توجهی از این میزان انجام شده است. همچنین امروز در هیات دولت توانستیم اعتبار ۱۷۰ میلیارد تومانی برای سرعت دادن به تکمیل سد «نرم‌آب» در گلستان اختصاص دهیم. به مدار آمدن این سد و طرح‌های مشابه آن حجم کنترل سیلاب را افزایش می‌دهد.</p>
      <p>وی به استقرار ستادی در شرکت مدیریت منابع آب اشاره کرد و گفت: این ستاد شرایط بارندگی و رودخانه‌های کشور را روزانه پایش می‌کند.</p>
      <p>وزیر نیرو تاکید کرد: دیروز و امروز در خوزستان همایشی تحت عنوان «سیلاب ۹۷-۹۸ اگر تکرار شود؟» بر گزار شد و برای مقابله با سیلاب از ظرفیت‌های فنی، علمی و تجربی کشور استفاده خواهیم کرد. همانطور که مقام معظم رهبری نیز تاکید کرده، سیلاب باید برای ما منفعت باشد و خساراتی نداشته باشیم و یا خسارات حداقلی باشد.</p>
      <p>اردکانیان با اشاره به اینکه درس‌های سیلاب گذشته مورد توجه است، افزود: همچنین کسانی که تعرض به حریم و بستر رودخانه‌ها دارند باید سطح همکاری خود را با دستگاه‌های محلی بالا ببرند تا از این بابت خسارتی ایجاد نشود.</p>
    </article>
  </body>
</html>