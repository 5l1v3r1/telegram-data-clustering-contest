<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773580,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="הטוענת לכתר: אוליביה קולמן היא המלכה אליזבת החדשה"/>
    <meta property="og:description" content="קולמן תופיע החל משבוע הבא בעונה השלישית של &quot;הכתר&quot; בנטפליקס. מי שזכתה כבר במעמד של &quot;אוצר לאומי&quot; בכלל מעדיפה תפקידים שלא דורשים ממנה להיות זוהרת, ואומרת שחסר להפקה אם תקופח במשכורתה בשל היותה אשה"/>
  </head>
  <body>
    <article>
      <h1>הטוענת לכתר: אוליביה קולמן היא המלכה אליזבת החדשה</h1>
      <h2>קולמן תופיע החל משבוע הבא בעונה השלישית של "הכתר" בנטפליקס. מי שזכתה כבר במעמד של "אוצר לאומי" בכלל מעדיפה תפקידים שלא דורשים ממנה להיות זוהרת, ואומרת שחסר להפקה אם תקופח במשכורתה בשל היותה אשה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רותה קופפר</a></address>
      <p>אחת הטענות המוזרות שהושמעו נגד השחקנית אוליביה קולמן, שמהשבוע הבא (17 בנובמבר) תתפוס את כס המלכות בסדרה “הכתר", היא שיש לה פרצוף שמאלני מכדי לגלם את המלכה אליזבת השנייה. דברים אלה נכתבו בשיא הרצינות הקיץ ב"דיילי טלגרף" הבריטי. קולמן (45) התייחסה אליהם בשבוע שעבר ואמרה שהטענה אבסורדית, כמובן, והוסיפה: "אני חושבת שהמלכה שמאלנית, ושמה שיוצא דופן ונפלא בה זה שהיא כל מה שכל אחד רוצה שהיא תהיה".</p>
      <figure>
        <img src="https://images1.calcalist.co.il/PicServer3/2019/11/12/947036/3L.jpg"/>
        <figcaption>אוליביה קולמן כמלכה אליזבת בכרזה ל"הכתר". עוצמה, עצבות ואופל בלתי ניתנים לערעור</figcaption>
      </figure>
      <p>במובן מסוים גם קולמן, שמגלמת אותה, היא כל מה שכל אחד רוצה שהיא תהיה: זה שנים שקולמן נהפכה למלכה החדשה של המסך הבריטי. היא שחקנית קומית שיודעת להיות גם שנונה ומתנשאת וגם פרועה וחסרת גבולות; ושחקנית דרמטית שהיא גם מאופקת, נעלה ואצילית וגם מיוסרת עד כאב. בבריטניה מכנים אותה “אוצר לאומי”. בשלוש השנים האחרונות למעשה גילמה שתי מלכות: לפני המלכה אליזבת היא היתה המלכה אן, בסרט "המועדפת", ואף זכתה על התפקיד באוסקר.</p>
      <p>אחד התפקידים שבזכותם פרצה קולמן לתודעת הקהל העולמית הוא של הבלשית אלי מילר בסדרת המתח הטלוויזיונית "ברודצ'רץ’", שעלתה לאוויר ב־2013. לצד דיוויד טננט הנהדר ("דוקטור הו") היא עוררה הזדהות כבלשית קרתנית פשוטה שנושאת על גבה סבל ויגון מרובים. במקביל לסדרה הזאת, הציגה גם פן קומי נהדר ב"פליבג", הסדרה עטורת הפרסים של טקס האמי האחרון. זה תפקיד שפיבי וולר ברידג', היוצרת והכוכבת של הסדרה, אמרה שכתבה במיוחד בשביל קולמן.</p>
      <p>“העוצמה, העצבות, האופל והייאוש שעולים מעבודתה נראים כאילו באו ממקור אחר, שבין שהוא בא מכאב אמיתי ובין שמדומיין, הוא בלתי ניתן לערעור”. אמרה עליה מלכה אחרת מעולם המשחק, מריל סטריפ, ששיחקה לצדה בסרט "אשת הברזל". "היא אחת השחקניות הגדולות ביותר שלנו, ואני מחכה לראות איך כל זה יתבטא בגילום המלכה".</p>
      <p>בינתיים, לפי הביקורות בחו"ל, זה מתבטא היטב: היא כבר זוכה לשבחים רבים על התפקיד של המלכה אליזבת מפי אלו שקיבלו הצצה מוקדמת לעונה החדשה.</p>
      <figure>
        <img src="https://images1.calcalist.co.il/PicServer3/2019/11/12/947014/3L.jpg"/>
        <figcaption>קולמן עם פסלון האוסקר שזכתה בו על "המועדפת". "אם אשה נתפסת כבעייתית, לא מעסיקים אותה" <br/>צילום: AFP</figcaption>
      </figure>
      <p>"הכתר" היא אחת הסדרות האהובות והאהודות ביותר של נטפליקס, שחוזרת לעונה שלישית אחרי פגרה של שנתיים: קולמן מתיישבת על כס המלכה ב־1964 כאשר אליזבת היא בת 38. העונה נמתחת על פני 13 שנים, מ־1964 עד 1977, תקופה קשה למלכה שבה היא מתמודדת עם אירועים כמו אסון אברפן, שבו נהרגו בוולס 144 בני אדם, ותחילת שביתות הכורים ב־1972. ב"אינדיפנדנט" כתבו שקולמן "מגלמת את האליזבת שכולנו מכירים בצורה מבריקה", ב"וולצ'ר" האמריקאי נכתב כי המשחק שלה במשך עונה שלמה "הוא תרגיל יוצא דופן באיפוק שבסופו יש תגמול עמוק", וב"טיים" כתבו שקולמן היא אמנם אליזבת יוצאת מן הכלל, “אבל 'הכתר' לא מתבגרת בחן".</p>
      <p>בראיון ל"אינדיפנדנט" דיברה קולמן על מעמד הכוכבות החדש שלה: "אף אחד לא מלמד אותך איך להתמודד עם זה. אז אני נוטה להישאר בבית", היא אומרת. בכלל, לדבריה היא מעדיפה תפקידים שלא דורשים ממנה להיות זוהרת, כמו ב"מועדפת", שבשבילו הוסיפה כ־15 ק"ג למשקלה. "אני הרבה יותר טיפוס של ג'ינס וסוודר עם כתם של משהו שנשפך עליו".</p>
      <p>הדימוי הזה קשור כנראה לעברה, לעובדה שעבדה בניקיון לפני שנהפכה לשחקנית, ולמקום שגדלה בו. היא נולדה והתבגרה בעיר נורוויץ', בת לאם שהיתה אחות סיעודית ואב שהיה מנהל חשבונות. היא הלכה לבית ספר לבנות וחלמה להיות שחקנית. כאשר השתתפה בהפקה בבית הספר, גילתה את אהבתה למשחק. "הייתי כל כך גרועה בכל דבר אחר בבית ספר, וזה ממש עורר בי רצון לעשות שיעורי בית, ללמוד את הטקסט בעל פה. הייתי ילדה עליזה, אבל לא מאוד בטוחה בעצמה ופתאום לגלם מישהו אחר, זה היה פשוט מדהים".</p>
      <p>אבל, היא מספרת, "אף אחד שהכרתי לא ידע איך להגיע לעולם הזה". אז היא הלכה ללמוד הוראה בקיימברידג'. שם התקבלה למועדון הדרמה של האוניברסיטה וגם פגשה את בעלה הסופר אד סינקלייר, שאיתו יש לה שלושה ילדים. במשך כמה שנים עבדה בין היתר כמזכירה, הלכה להרבה אודישנים ורק ב־2003 קיבלה את התפקיד הראשי בסדרת הפולחן הקומית, "פיפ שואו".</p>
      <p>רק כעבור עשור זכתה למעמד עולמי ב"ברודצ'רץ’". ועדיין ההצעה לגלם את המלכה הפתיעה אותה. היא מאושרת ממנו ויודעת שהצלחה כשלה שמורה למעטות מדי. "אם את מרימה את הראש, את עלולה להיתפס כבעייתית", אמרה ל"הארפרס באזאר", "ואם אשה נתפסת כבעייתית, לא מעסיקים אותה". באותו ראיון אמרה שלא חוותה אפליה כזו אישית, אבל "גם כשהיא מעודנת היא קיימת: בקומדיה, למשל, האשה אף פעם לא זוכה בפאנצ'ליין".</p>
      <p>עכשיו כשקיבלה את הכתר, היא נשאלת אם הוא בא עם כל ההטבות. כי בעונות הקודמות של "הכתר" נודע כי קלייר פוי, שגילמה אז את המלכה, קיבלה משכורת נמוכה יותר מזו של מאט סמית, שגילם את הנסיך פיליפ, בעלה. האם הפעם השכר יהיה זהה? היא נשאלה ב"הארפרס". "חסר להם שלא!", הבהירה. "לא קוראים לסדרה ‘פיליפ’, קוראים לה 'הכתר’".</p>
      <p>
        <b>* * *</b>
      </p>
      <p>
        <b>מלכה יקרה</b>
      </p>
      <p>"הכתר", אחת מסדרות הדגל של נטפליקס, עולה בעונה שלישית וצפויות לה שש עונות בסך הכל. הסדרה נחשבת להפקה מושקעת מאוד ולמרות ביקורות על העונה השלישית היא עדיין אהובת המבקרים. עם עלייתה ב־2016 היו שמועות שהעונה הראשונה, בת עשרת הפרקים, עלתה 100 מיליון ליש"ט. האם זה השתלם? שירות הסטרימינג נטפליקס לא מרבה לשחרר נתוני צפייה, וכשהוא עושה את זה, כמו בחודש שעבר כאשר התפרסמה רשימת הסדרות הנצפות שלו, זה נעשה באופן סלקטיבי. כך או כך, "הכתר" לא מופיעה ברשימה.</p>
      <p>בזמנו מנהל הבי.בי.סי טוני הול לעג לנתוני הצפייה של הסדרה המלכותית, שהושקעו בה כל כך הרבה משאבים. הוא טען שצפו בה אולי 7 מיליון בריטים, שזה מעט לעומת הצופים בסדרות כמו "שומר הראש" ו"לותר" של הערוץ הבריטי הציבורי. הוא לא אמר דבר על כך שהסדרות האלה גם נמכרו ושודרו בנטפליקס.</p>
    </article>
  </body>
</html>