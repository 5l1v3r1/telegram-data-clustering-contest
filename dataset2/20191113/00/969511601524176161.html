<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/portugalia-ar-putea-mari-salariul-minim-la-635-de-euro-cea-mai-mica-valoare-din-europa-occidentala-18578688"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Portugalia ar putea mări salariul minim la 635 de euro, cea mai mică valoare din Europa Occidentală"/>
    <meta property="og:description" content="Guvernul socialist minoritar din Portugalia a prezentat, miercuri, o propunere de majorare a salariului minim lunar cu aproape 6% la 635 de euro (700 dolari) începând de anul viitor, rămând totuşi cea mai mică valoare înregistrată în vestul Europei."/>
  </head>
  <body>
    <article>
      <h1>Portugalia ar putea mări salariul minim la 635 de euro, cea mai mică valoare din Europa Occidentală</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/teona-tomoiaga" target="_blank">Teona Tomoiaga</a></address>
      <h3>Portugalia ar putea mări salariul minim la 635 de euro, cea mai mică valoare din Europa Occidentală</h3>
      <p>Guvernul socialist minoritar din Portugalia a prezentat, miercuri, o propunere de majorare a salariului minim lunar cu aproape 6% la 635 de euro (700 dolari) începând de anul viitor, rămând totuşi cea mai mică valoare înregistrată în vestul Europei.</p>
      <p>Prim-ministrul Antonio Costa a promis că va majora salariul minim lunar cu 25% la 750 de euro până în 2023, atunci când şi-a început cel de-al doilea mandat în funcţie, luna trecută.</p>
      <p>"Această traiectorie contribuie la recuperarea veniturilor şi la îmbunătăţirea nivelului de coeziune socială. Creşterea a coincis cu un dinamism semnificativ în economie şi pe piaţa muncii", arată textul propunerii, conform sursei precizate.</p>
      <p>Unul din cinci lucrători din Portugalia este plătit cu salariul minim pe economie, iar statutul de muncă de 890.000 de persoane a fost descris oficial, anul trecut, drept unul precar, cu referire la forme de angajare nestandardizate, inclusiv contracte de muncă temporare şi contracte pe durată determinată.</p>
      <p>Înmânată sindicatelor muncitorilor, în cadrul unei reuniuni de miercuri, propunerea Guvernului menţionează că noul salariu minim de 635 de euro va fi implementat la 1 ianuarie 2020.</p>
      <p>Totodată, creşterile vor fi negociate şi revizuite în fiecare an până când va atinge obiectivul de 750 de euro în 2023.</p>
      <p>CTGP, cel mai mare sindicat din Portugalia, a avertizat că majorarea salariului minim pe economie la 635 de euro este „insuficientă”.</p>
    </article>
  </body>
</html>