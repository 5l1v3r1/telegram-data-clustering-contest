<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/neunistiv-je-nadal-se-vratio-iz-mrtvih-i-savladao-medvedeva-dokovic-sad-mora-po-titulu/342392"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="NEUNIŠTIV JE! Nadal se vratio iz mrtvih i savladao Medvedeva, Đoković sad mora po titulu"/>
    <meta property="og:description" content="Danil Medvedev propustio neverovatnu šansu"/>
  </head>
  <body>
    <article>
      <h1>NEUNIŠTIV JE! Nadal se vratio iz mrtvih i savladao Medvedeva, Đoković sad mora po titulu</h1>
      <h2>Danil Medvedev propustio neverovatnu šansu</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">Dejan Stanković</a></address>
      <p>Možda mije na vrhuncu, možda više ne udara reketom kao maljem, ali nemojte nikad da sumnjate u ratnički duh <b>Rafaeal Nadala</b>. <b>Danil Medvedev</b> ga je imao na tacni, imao je brejk loptu za vođstvo od 5:0 u trećem setu na završnom turniru sezone, imao je i meč loptu na 5:1, ali propustio je da dokrajči ranjenu zver. <b>Nadal</b> do ne oprašta. Španac je u drugom kolu Mastersa u Londonu ustao iz mrtvih i savladao <b>Medvedeva</b> sa 6:7 (3), 6:3, 7:6 (4) i tako podvukao ono što smo svi znali, da se neće tek tako oprostiti od prvog mesta na ATP listi za kraj 2019. godine.</p>
      <p>Pobeda <b>Nadala </b>nad<b> Medvedevim</b> naime znači da će <b>Novak Đoković</b>, ako želi da izjednači rekord i šesti put godinu završi na čelu ATP liste, morati da osvoji turnir u Londonu. A čak ni to mu možda neće biti dovoljno, pošto bi <b>Nadal</b> kraj godine na liderskoj poziciji osigurao ako bi u poslednjem kolu grupne faze savladao <b>Stefanosa Cicipasa</b>.</p>
      <p>A posle večerašnjeg izdanja protiv<b> Medvedeva</b> možemo samo da naslutimo sa koliko će samopouzdanja <b>Nadal</b> ući u nastavak takmičenja. Gledali smo danas u Londonu epski povratak neuništivog Španca.</p>
      <p>Istina, "obavio" je svoje i<b> Medvedev</b>. Kao da se uplašio pobede kad je video da mu se <b>Nadal </b>nudi. Počeo je da brza, da greši, da sarkastično pokazuje palac gore, da aplaudira <b>Nadalovim</b> potezima. Počeo je da jede sopstveni fokus. Prosto, počeo je da se nervira. I nije mogao da stane. Sa svakim poenom koncetracija mu se dalje rasplinjala. </p>
      <p>A <b>Nadal</b>? <b>Nadal</b> je još jednom pokazao svim mlađim pretendentima koliko će im teško biti da skinu sa trona fantastični trio koji Španac čini sa <b>Đokovićem</b> i <b>Rodžerom Federerom</b>. Glava. Glava je ono što je njih trojicu sve ove godine izdvajalo od konkurencije. I kad ide kako treba. I kad počne da trokira. U stvari, najviše baš kad počne da trokira. Tek tad <b>Rafa, Novak </b>ili <b>Rodžer</b> pokažu koliki su zaista šampioni. I mogu povremeno <b>Dominik Tim</b>, <b>Medvedev</b> ili ko već da savladaju "senatore" svetskog tenisa. Ali ne mogu ni da im priđu kad neko od njih trojice igra svoj najbolji tenis. Jer najbolji tenis se igra pod najvećim pritiskom. A tu "matorci" sasvim druga vasiona u odnosu na "ostatak sveta".</p>
      <figure>
        <img src="https://mozzartsport.com/upload/CKEditor/13.11.2019/2019-11-13T163217Z_1538453790_RC2GAD9D4HUP_RTRMADP_3_TENNIS-ATPFINALS.JPG"/>
      </figure>
      <p>Najbolje se to videlo baš u taj-brejku. Pa i nešto ranije kada je <b>Medvedev</b> pri velikoj prednosti mogao da oseti pobedu. Do tada, <b>Nadal</b> je zaista ličio na šampiona na ivici provalije. Nije to bilo ni blizu onoga što je on nekada umeo. Ali kad je došlo vreme da se meč lomi <b>Medvedev</b> se zgrčio, <b>Nadal</b> je krenuo da rešeta reketom. "Milion" je već puta bio u sličnim situacijama i zna šta je ptorebno za ovakve mečeve. <b>Medvedev</b> tek treba to da nauči.</p>
      <p>I kad je na poslednjem poenu <b>Rus</b> poslao lopticu u aut, a sudija to nije primetio, najbolji dokaz <b>Nadalove</b> smirenosti u najvrelijim trenucima. Pozvao je "hawk-eye" u pomoć i krenuo ka mreži, apsolutno siguran u procenu da je loptica otišla u aut. Kad se drugima zbog pritiska vidokrug suzi, šampioni sve vide. Kao da je reč o nekakvim filmskim superherojima. Kao da sve te loptice koje lete neverovatnom brzinom posmatraju u usporenom snimku. Sve vide. I sve znaju.</p>
      <p>Zato i jesu šampioni. Samo još da vidimo kome pripada 2019.</p>
      <p>Pošto mnogi pitaju, da razjasnimo i tu dilemu: <b>Novak Đoković</b> će godinu završiti na prvom mesto samo ako osvoji turnir, a <b>Nadal</b> se ne plasira u finale.Ako se <b>Nadal</b> plasira u finale sa dve pobede u grupi ili čak i ako turnir završi sa jednom pobedom, a <b>Đoković</b> ne osvoji turnir Španac će 2020. sačekati na prvom mestu ATP liste.</p>
      <figure>
        <img src="https://mozzartsport.com/upload/CKEditor/13.11.2019/4.jpg"/>
      </figure>
      <p>(FOTO: Reuters)</p>
    </article>
  </body>
</html>