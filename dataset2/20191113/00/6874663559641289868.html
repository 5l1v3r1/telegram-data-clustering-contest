<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773658,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="המקרה המוזר של מנכ&quot;ל אובר והרצח הסעודי"/>
    <meta property="og:description" content="דארה קוסרשאהי מוכיח שכסף קונה נאמנות עיוורת ומוסר מעוות בדבריו על חלקה של סעודיה בעינוי ורציחת ג'מאל חאשוקג'י; אפל מחזקת את קשריה עם ממשל טראמפ; וטוויטר חושפת כלי חדש ושימושי"/>
  </head>
  <body>
    <article>
      <h1>המקרה המוזר של מנכ"ל אובר והרצח הסעודי</h1>
      <h2>דארה קוסרשאהי מוכיח שכסף קונה נאמנות עיוורת ומוסר מעוות בדבריו על חלקה של סעודיה בעינוי ורציחת ג'מאל חאשוקג'י; אפל מחזקת את קשריה עם ממשל טראמפ; וטוויטר חושפת כלי חדש ושימושי</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">עומר כביר</a></address>
      <p>מי שהולך לישון עם כלבים, זה ידוע, מתעורר עם פרעושים. ומי שהולך לישון עם רוצחים, מתעורר עם מוסר מעוות. לראיה: מנכ"ל אובר, דארה קוסרשאהי, שהחליק השבוע לסעודיה את הרצח המתועב של העיתונאי ג'מאל חאשוקג'י, באומרו שמדובר היה ב"טעות". בדיוק כך: רצח בדם קר מתוכנן לפרטים, שכלל זימון של העיתונאי, אזרח סעודי ותושב קנדה, לקונסוליה הסעודית באיסטנבול רק כדי שכוחות הביטחון של המדינה יוכלו לענות ולרצוח אותו, היה לא יותר מפאשלה. ברח להם, קורה, סליחה.</p>
      <p>יש לאובר סיבה טובה מאוד לצאת להגנתה של הממלכה הסעודית, מדינה שגם כך לא ידועה ברקורד מרשים של זכויות אדם: כסף, והרבה ממנו. 3.5 מיליארד דולר ליתר דיוק בהשקעה ישירה ב-2016, ועוד כמה מיליארדים דרך Vision Fund של סופטבנק. ובכאלה סכומים קונים הרבה מאוד רצון טוב. היסטורית, כסף תמיד היה המלבין הגדול, מטהר חטאים יעיל יותר מכל וידוי אצל כומר קתולי, מעלים עוולות מוצלח להדהים. רק תשאלו את הארווי וויינשטיין, שבמשך עשורים הוציא עשרות מיליוני דולרים כדי להשתיק בהצלחה את קורבנותיו ולהלך עליהם אימים.</p>
      <figure>
        <img src="https://images1.calcalist.co.il/PicServer3/2018/10/23/854811/1NL.jpg"/>
        <figcaption>ג'מאל חאשוקג'י, שעונה ונרצח בידי שליחי סעודיה <br/>צילום: אי פי איי</figcaption>
      </figure>
      <p>ואם משהו עובד למפיק הוליוודי, למה שזה לא יעבוד ברמת המדינה? סין היא אולי הדוגמה המושלמת לכך. המדינה הטוטליטרית שופכת מאות מיליארדי דולרים בהשקעות ומספקת לחברות זרות פוטנציאל רווח של גדול לא פחות. התוצאה היא נכונות של חברות ומדינות רבות להתעלם מהפגיעות היומיומיות המחרידות של סין בזכויות ובשלום האזרחים שלה בכל המדינה, עוולות שעולות מדרגה כאשר מדובר <a href="https://www.calcalist.co.il/internet/articles/0,7340,L-3766089,00.html">במיעוטים נרדפים כמו האויגורים</a>. הכסף הרב שיש בסין מאפשר למדינה לפעול ככל העולה על רוחה, בלי להתמודד עם שום השלכה משמעותית פרט אולי לביקורת חיוורת ונטולת השפעה בשטח. וזה עוד במקרה הטוב. כי בתרחיש הגרוע יותר הכסף הסיני כבר הצליח לעוות אינטרסים מערביים לטובתו ולהשתיק קולות מחוץ למדינה שמתנגדים למדיניות הממשל – כפי שקרה רק לאחרונה כשחברת הגיימינג אקטיוויז'ן-בליזארד <a href="https://www.calcalist.co.il/internet/articles/0,7340,L-3771735,00.html">השעתה והענישה גיימרים</a> שהביעו תמיכה במחאות בהונג קונג. זו מדיניות מכוונת שזוכה להצלחה רבה, ואין זה מפתיע שבשנים האחרונות מנסה סעודיה להעתיק אותה, כאשר הכלי העיקרי הוא זרועות ההשקעות השונות של החברה שלצד אובר השקיעו גם בחברות כמו ליפט, וחשוב מכך: 45 מיליארד דולר בקרן ויז'ן של סופטבנק, שביצעה השקעות עתק באובר, WeWork, סלאק, מפתחת השבבים ARM, אנווידיה, קומפאס של אורי אלון ועוד עשרות רבות אחרות. המדינה גם שוקלת להשקיע מיליארדי דולרים בקרן השנייה של ויז'ן, שסופטבנק מגייסת בימים אלו.</p>
      <figure>
        <img src="https://images1.calcalist.co.il/PicServer3/2017/11/13/771243/20_l.jpg"/>
        <figcaption>דארה קוסרשאהי <br/>צילום: בלומברג</figcaption>
      </figure>
      <p>כל אחת מההשקעות האלה, והשקעות עתידיות נוספות, מייצגת חברה שראשיה יחשבו טוב טוב לפני שהם מבקרים את סעודיה, שכל שיקול עסקי שלהם כמו התרחבות אפשרית לפעילות במדינה או בעלות בריתה יושפע היטב מהאחזקות הלא מבוטלות שלה בחברתם, ושלא יוכלו לדחות כלאחר יד את הזמנה שתשגר הממלכה להשתתף בכנס תדמיתי כלשהו שהיא עורכת. בכסף הרב שהיא שופכת בהשקעות, סעודיה קונה גורמים שמסייעים לה להלבין את הפרת זכויות האדם העצומה שמתרחשת בשטחה ואת פשעי המלחמה <a href="https://www.nytimes.com/2019/09/03/world/middleeast/war-crimes-yemen.html">שהיא מבצעת במדינות כמו תימן</a>.</p>
      <p>בטווח הזמן המיידי שאחרי רצח חאשוקג'י, אובר עוד ניסתה להעמיד פנים שהכסף הסעודי לא משפיעה עליה, ובצד הפגנתי ביטל המנכ"ל השתתפות בוועידת השקעות מתוקשרת של המדינה - אירוע יוקרתי במיוחד שנועד לקדם את המצג של סעודיה כמדינה מתקדמת וחדשנית. בהזדמנות אחרת הוא אף אמר שהוא "מוטרד מאוד" מהדיווחים בנושא. מה שהחברה לא עשתה, אגב, הוא להוציא מהדירקטוריון שלה את ראש קרן ההשקעות של הממלכה הסעודית, יאסיר אל-רומאיין. ללמדכם ש"מוטרד מאוד" יכול להתפרש כלא "לא מוטרד יותר מספיק כדי לעשות משהו".</p>
      <p>וכמובן שמחויבות מוסרית היא עניין מסובך ומעיק, וכסף הוא משהו נעים שקל להבין. לכן, אולי כי חשב שהרוחות כבר נרגעו, יוצא עכשיו קוסרשאהי להגנת הסעודים. "אני חושב שהממשלה אמרה שהיא עשתה טעות", הוא אמר בראיון ל-Axios on HBO ששודר ביום ראשון. "אנשים עושים טעויות, זה לא אומר שאסור לסלוח להם לעולם. אני חושב שהם התייחסו לזה ברצינות".</p>
      <blockquote><a href="https://www.calcalist.co.il/internet/articles/0,7340,L-3751198,00.html?AF=3773658">תביעה נגד NSO: סייעה ברצח העיתונאי הסעודי ג'מאל חשוקג'י</a> <a href="https://www.calcalist.co.il/internet/articles/0,7340,L-3751198,00.html?AF=3773658">תביעה שהוגשה אתמול לבית המשפט השלום בתל אביב נטען שהמערכת של NSO "תרמה להחלטה לחסל את חשוקג'י". התביעה הוגשה על ידי עמית של העיתונאי שנרצח על פי הטענות בהוראת נסיך הכתר הסעודי מוחמד בן סלמן</a></blockquote>
      <p>אכן, טעות. במקרה סעודיה ריגלה אחרי חאשוקג'י וקרוביו במשך חודשים (לפי דיווחים, בסיוע NSO הישראלית), ממש במקרה הוא הוזמן לקונסוליה באיסטנבול, בצירוף מקרים מדהים הוא עונה למוות, ובתאונה מוזרה הגופה שלו נפלה על המסור שביתר אותה לחתיכות. למי מאתנו זה לא קרה לפחות פעם אחת? קוסרשאהי עוד ציין בראיון ש"גם אנחנו עשינו טעויות", כשהוא מתייחס לתאונה הקטלנית שבמסגרתה מכונית אוטונומית של אובר דרסה למוות הולכת רגל לפני כשנה וחצי. טענה מגוחכת שמתעלמת מהבדל חשוב: המקרה האחד הוא תוצאה של רשלנות מערכתית וחוסר מקצועיות משוועה בכל הדרגים, המקרה השני הוא רצח בדם קר שתוכנן לפרטים ובוצע ביעילות מצמררת, שרק סערה ציבורית מנעה ממנו מלהיעלם מבעד לחרכים. ההשוואה מעליבה את זכרם של קורבנות שני האירועים.</p>
      <p>אחרי צילום הראיון התעוררו בקוסרשאהי נקיפות מצפון, או שמא היו אלו מיילים לחוצים ממחלקת יחסי הציבור של החברה. "אמרתי משהו שאני לא מאמין בו", הוא כתב במייל ל-Axios. "הרצח של ג'מאל חאשוקג'י ראוי לגנאי ואסור שיישכח או שייסלח". נשאיר לכם לשפוט איזו אמירה אמינה יותר: זו שנאמרה ברגע לא מתוכנן מבלי שהדובר שוקל את כל ההשלכות האפשריות של דבריו, או הודעה כתובה שנוסחה בדקדקנות על ידי צוות של דוברים, יח"צנים ופרקליטים.</p>
      <p>כסף הוא כוח, הוא יכול לקנות כמעט כל דבר בעולם. מספיק כסף קונה תדמית נקייה, או את הרצון להתעלם מהתנהלות מוסרית פגומה. הטעות כאן לא היתה של סעודיה, אלא של קוסרשאהי שברגע של בלבול שכח את כללי המשחק המקובלים - פעל כרגיל והתעלם מהתנהגות לא מוסרית או טען שאתה איש עסקים שלא עוסק בפוליטיקה – והראה לעולם שאין כמעט דבר שכסף לא יכול להכשיר, ושאם יש לך מספיק ממנו אתה יכול לקנות כל אדם או גוף ולגייס אותם לצד שלך. זה עובד לסין כבר עשורים, זה עובד לסעודיה מצוין (כמה כבר נפגעה המדינה, בפועל, מרצח חאשוקג'י?). וזה ימשיך לעבוד גם בעתיד, אלא אם חברות וארגונים יחליטו יום אחד שהם לא מקבלים כסף מלוכלך, ולא עושים עסקים במדינות שמפרות זכויות אדם ומבצעות פשעי מלחמה. ומה הסיכוי שמשהו כזה יקרה? <b>קצרצרים</b></p>
      <p><b>1.</b> דיווחנו אתמול על הפרויקט המאסיבי של גוגל לאסוף בחשאיות <a href="https://www.calcalist.co.il/internet/articles/0,7340,L-3773553,00.html">מידע רפואי של עשרות מיליוני אמריקאים</a>. ועכשיו מגיעה, כצפוי, <a href="https://www.calcalist.co.il/internet/articles/www.wsj.com/articles/behind-googles-project-nightingale-a-health-data-gold-mine-of-50-million-patients-11573571867">החקירה</a>: אגף זכויות האזרח במשרד הבריאות האמריקאי הודיע ש"יבקש לקבל יותר מידע על האיסוף המאסיבי, ולוודא עמידה בחוק". אל תדאגו יותר מדי לגוגל, גם במקרה של קנס משמעותי, הוא יהיה שווה הרבה פחות מהמידע שכבר אספה החברה ומהתובנות שחלצה ממנו.</p>
      <figure>
        <img src="https://images1.calcalist.co.il/PicServer3/2019/08/19/928166/google_l.jpg"/>
        <figcaption>מטה גוגל</figcaption>
      </figure>
      <p><b>2.</b> ניצחון קטן לחפצי החיים בארה"ב: בית משפט פדרלי מחוזי פסק שהחלטת ממשל טראמפ להתיר הפצה מקוונת של תוכניות להדפסת אקדחים במדפסת תלת ממד <a href="https://www.bloomberg.com/news/articles/2019-11-12/trump-administration-loses-battle-over-3d-printed-guns-online?srnd=technology-vp">היתה מנוגדת לחוק</a>. "מדובר בהפרה קפריזית ושרירותית" של החוק, קבע השופט. החברה שמבקשת להפיץ את התוכניות הללו צפויה לערער על ההחלטה. <b>3.</b> אפל ממשיכה לחזק את הקשרים עם ממשל טראמפ: המנכ"ל טים קוק ודונלד טראמפ צפויים לצאת בשבוע הבא <a href="https://www.reuters.com/article/us-usa-trump-apple/trump-apple-ceo-tim-cook-to-tour-apple-operations-in-texas-sources-idUSKBN1XM2RS">לסיור משותף במפעל בטקסס</a> שבו מרכיבה החברה את מחשבי המק פרו החדשים שלה. לפי רויטרס, קוק צפוי לנצל את הסיור כדי לבקש הקלה נוספת במכסים על מוצרים ורכיבים שמייבאת אפל מסין. זהו המשך האסטרטגיה של קוק לפתח יחסים חמים עם ממשל טראמפ, שבאופן כללי די משתלמת לחברה. <b>4.</b> טוויטר משיקה תכונה חדשה ושימושית: <a href="https://www.engadget.com/2019/11/12/twitter-topics-live/">אפשרות לעקוב אחרי נושאים</a>, ולא רק משתמשים אחרים או רשימות. התכונה, מאפשרת לעקוב אחרי שיחות בתחומים כמו קבוצות ספורט, סדרות טלוויזיה, סרטים וסלבס. מעקב אחרי נושא לא יציג את כל הציוצים באותו נושא, אלא רק ציוצים נבחרים שמעוררים עניין בקרב משתמשים.</p>
    </article>
  </body>
</html>