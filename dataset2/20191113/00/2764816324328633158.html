<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/eu-auta-2022-povinny-asistent-cerna-skrinka"/>
    <meta property="og:site_name" content="Cnews.cz"/>
    <meta property="article:published_time" content="2019-11-13T00:00:59+00:00"/>
    <meta property="og:title" content="V evropských autech budou od roku 2022 povinné černé skřínky a asistenti"/>
    <meta property="og:description" content="Rada EU přijala nová pravidla týkající se bezpečnosti dopravy. Automobilky budou muset od poloviny roku 2022 instalovat nové bezpečnostní systémy."/>
  </head>
  <body>
    <article>
      <h1>V evropských autech budou od roku 2022 povinné černé skřínky a asistenti</h1>
      <address><time datetime="2019-11-13T00:00:59+00:00">13 Nov 2019</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-1">
            <img src="https://www.cnews.cz/wp-content/uploads/2019/11/skoda-superb-scout-asistent-1.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-2">
            <img src="https://www.cnews.cz/wp-content/uploads/2019/11/skoda-superb-scout-asistent-2.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-3">
            <img src="https://www.cnews.cz/wp-content/uploads/2019/11/skoda-superb-scout-asistent-3.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-4">
            <img src="https://www.cnews.cz/wp-content/uploads/2019/11/skoda-superb-scout-asistent-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/eu-auta-2022-povinny-asistent-cerna-skrinka/galerie-178769-1">VŠECHNY FOTOGRAFIE</a>
      </p>
      <p>Rada EU minulý týden definitivně přijala nová pravidla týkající se bezpečnosti dopravy. Automobilky budou muset od poloviny roku 2022 do nových vozů povinně instalovat nové technologie, případně rovnou upravit design vozidel. Podle Evropské komise na silnicích členských zemí ročně zemře 25 000 lidí a toto číslo se v posledních pěti letech nijak nemění. Dalších 135 000 lidí je při nehodách vážně zraněno. Zavedením nových bezpečnostních systémů by se tisícům nehod mohlo zabránit.</p>
      <p>„<i>Bez nových iniciativ v oblasti bezpečnosti silničního provozu již bezpečnostní účinky dosavadního přístupu nedokáží vyvážit dopady narůstajícího objemu dopravy. Bezpečnost vozidel je proto třeba dále zlepšovat v rámci integrovaného přístupu k bezpečnosti silničního provozu a lépe chránit zranitelné účastníky silničního provozu,</i>“ uvádí Komise.</p>
      <p><b>TIP:</b> <a href="https://autobible.euro.cz/sedm-uzitecnych-prvku-vybavy-modernich-aut-ktere-nikdo-nepouziva/">Sedm užitečných prvků výbavy moderních aut, které nikdo nepoužívá</a></p>
      <p>Od roku 2022 tak ve všech nových motorových vozidlech (včetně dodávek, autobusů a náklaďáků) budou povinné tyto systémy:</p>
      <ul>
        <li><b>Inteligentní asistent rychlosti</b> – nejde o automatický omezovač. Auto pouze pomocí GPS polohy či přečtením značky kamerou zjistí maximální povolenou rychlost a řidiče upozorní na její překročení. Hlásič půjde za jízdy vypnout, ale po opětovném nastartování se zase zapne.</li>
        <li><b>Usnadnění montáže alkoholového imobilizéru</b> – ve vozech bude muset být povinně rozhraní pro instalaci imobilizéru, který řidiči nedovolí nastartovat, pokud „nafouká“ alkohol. V původních návrzích se počítalo, že tento imobilizér bude přímo povinný.</li>
        <li><b>Systémy varování upozorňující na ospalost, ztrátu pozornosti či rozptýlenost řidiče </b>– asistent hlídající, jestli se řidič věnuje řízení.</li>
        <li><b>Signály nouzového brzdění</b> – zvláštní světelný signál pro vozidla za autem upozorňující na prudké zabrzdění.</li>
        <li><b>Detekce zpětného chodu</b> – upozornění na lidi a předměty za vozem během couvání.</li>
        <li><b>Zapisovače údajů o události</b> – černá skřínka zaznamenávající krátce před srážkou a s jejím průběhu rychlost, brzdění, polohu a náklon vozidla na silnici, stav a míru aktivace všech jeho bezpečnostních systémů a palubního systému eCall.</li>
        <li>
          <b>Přesné monitorování tlaku v pneumatikách</b>
        </li>
      </ul>
      <p>Dodávky a osobní auta budou muset obsahovat ještě:</p>
      <ul>
        <li><b>Vyspělé systémy nouzového brzdění</b> – auto bude detekovat možnou srážku a automaticky zpomalovat, aby nárazu zabránilo nebo jej zmírnilo.</li>
        <li>
          <b>Nouzové systémy pro udržování vozidla v jízdním pruhu</b>
        </li>
        <li><b>Rozšířené ochranné zóny pro náraz hlavy</b> – zmírní závažnost zranění při kolizích s nechráněnými účastníky silničního provozu, jako jsou chodci nebo cyklisté.</li>
      </ul>
      <p>Nákladní vozy a autobusy zase musí:</p>
      <ul>
        <li>Být navrženy a vyráběny tak, aby se výrazně omezily mrtvé úhly kolem vozidla.</li>
        <li>Být vybaveny pokročilými systémy schopnými detekovat chodce a cyklisty nacházející se v bezprostřední blízkosti vozidla.</li>
      </ul>
      <p>Detailnější znění je dostupné v právních předpisech (<a href="https://data.consilium.europa.eu/doc/document/PE-82-2019-INIT/cs/pdf">zde v PDF</a>).</p>
      <p>Zdroj: <a href="https://www.consilium.europa.eu/cs/press/press-releases/2019/11/08/safer-cars-in-the-eu/">EU</a></p>
      <slideshow>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-1">
            <img src="https://www.cnews.cz/wp-content/uploads/2019/11/skoda-superb-scout-asistent-1.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-2">
            <img src="https://www.cnews.cz/wp-content/uploads/2019/11/skoda-superb-scout-asistent-2.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-3">
            <img src="https://www.cnews.cz/wp-content/uploads/2019/11/skoda-superb-scout-asistent-3.jpg"/>
          </a>
        </figure>
        <figure>
          <a href="https://www.cnews.cz/eu-auta-2022-povinny-asistent-cerna-skrinka/galerie-178769-4">
            <img src="https://www.cnews.cz/wp-content/uploads/2019/11/skoda-superb-scout-asistent-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/eu-auta-2022-povinny-asistent-cerna-skrinka/galerie-178769-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/hyudai-road-active-noise-control-hluk-podvozek"/>
        <a href="https://www.cnews.cz/google-eu-android-vyber-vyhledavace-2020"/>
        <a href="https://www.cnews.cz/google-android-vyber-prohlizece-vyhledavace-eu"/>
        <a href="https://www.cnews.cz/eu-5g-26-ghz-harmonizace"/>
        <a href="https://www.cnews.cz/lumiere-vod-evropske-filmy-databaze"/>
      </related>
    </article>
  </body>
</html>