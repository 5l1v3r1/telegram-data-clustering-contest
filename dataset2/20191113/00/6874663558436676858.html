<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773708,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="הכנסות דלתא ברבעון השלישי עלו ב-20% ל-446 מיליון דולר; הרווח הנקי צמח ב-46%"/>
    <meta property="og:description" content="הרווח הנקי הסתכם ב-14 מיליון דולר; על אף איחוד דוחותיה של Bogart לראשונה הרבעון, ה-EBITDA בנטרול יישום תקן IFRS16 צמח ב-1% בלבד; החברה מעלה תחזיות הכנסות ל-2019 בשל רכישת Bogart ומנגד מעדכנת מטה את תחזיות הרווח שלה"/>
  </head>
  <body>
    <article>
      <h1>הכנסות דלתא ברבעון השלישי עלו ב-20% ל-446 מיליון דולר; הרווח הנקי צמח ב-46%</h1>
      <h2>הרווח הנקי הסתכם ב-14 מיליון דולר; על אף איחוד דוחותיה של Bogart לראשונה הרבעון, ה-EBITDA בנטרול יישום תקן IFRS16 צמח ב-1% בלבד; החברה מעלה תחזיות הכנסות ל-2019 בשל רכישת Bogart ומנגד מעדכנת מטה את תחזיות הרווח שלה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אורי גלאור</a></address>
      <p>חברת הטקסטיל <a href="https://www.calcalist.co.il/stocks/home/0,7340,L-3959-627034,00.html?quote=%D7%93%D7%9C%D7%AA%D7%90">דלתא גליל</a>פרסמה היום (ד') בתום יום המסחר את דו"חותיה הכספיים לרבעון השלישי. הכנסות החברה צמחו ב-20% ל-446 מיליון דולר, לעומת 370.7 מיליון דולר ברבעון המקביל אשתקד.</p>
      <p>הצמיחה האורגנית בהכנסות החברה הסתכמה בכ-4.8%, כאשר את שאר הצמיחה בהכנסות תרמה הרכישה של קבוצת ההלבשה התחתונה Bogart תמורת 106 מיליון דולר, זאת בנוסף לנטילת אשראי בנקאי של Bogart והלוואה לז"א מספק של כ-35 מיליון דולר, בנוסף לאלו קיים מנגנון תמורה מותנית בסך של כ-13 מיליון דולר על הרכישה. הכנסותיה של Bogart הסתכמו הרבעון ב-57.5 מיליון דולר.</p>
      <p>הרווח הגולמי עלה ב-7% ל-152.3 מיליון דולר (שיעור רווח גולמי 34.1%) לעומת 142.9 מיליון דולר ברבעון המקביל (שיעור רווח גולמי 38.5%). העלייה ברווח הגולמי נבעה מהעלייה במכירות בעיקר עקב איחוד Bogart. </p>
      <p>הרווח התפעולי לפני סעיפים חד-פעמיים צמח ב-2% בלבד והסתכם ב-27.1 מיליון דולר (שיעור רווח תפעולי 6.1%) לעומת 26.6 מיליון דולר ברבעון המקביל (שיעור רווח תפעולי 7.2%). יש לציין כי צמיחה קלה זו נבעה בעקבות יישום תקן IFRS16 בנושא חכירות אשר תרם לשיפור ברווח התפעולי. בנטרול יישום התקן IFRS16 הרווח התפעולי (לפני סעיפים חד פעמיים) הרווח התפעולי ירד ב-5.6% לעומת הרבעון המקביל אשתקד (25.1 מיליון דולר).</p>
      <p>הירידה ברווחיות התפעולית נובעת כתוצאה מגידול בהוצאות מכירה ושיווק שעלו מ-102.1 מיליון דולר ל-106.5 מיליון דולר, זאת בנוסף לגידול בהוצאות הנהלה וכלליות אשר עלו מ-15.2 מיליון דולר ל-19.2 מיליון דולר, העליה בהוצאות אלו נובעת בעיקר עקב איחודה של Bogart.</p>
      <figure>
        <img src="https://images1.calcalist.co.il/PicServer3/2019/06/10/911998/5L.jpg"/>
        <figcaption>אייזק דבח <br/>צילום: אלעד גרשגורן</figcaption>
      </figure>
      <p>ה-EBITDA (בנטרול יישום התקן IFRS16) צמחה ב-1.1% כאשר הסתכמה הרבעון ב-35.7 מיליון דולר זאת אל מול 35.3 מיליון דולר ברבעון המקביל אשתקד.</p>
      <p>הרווח הנקי צמח ב-46% כאשר הסתכם ב-14 מיליון דולר, זאת לעומת 9.6 מיליון דולר ברבעון המקביל אשתקד. ברבעון המקביל אשתקד נרשמו הוצאות בשל סעיפים חד-פעמיים בסך 9.6 מיליון דולר בעוד הרבעון נרשמו כ-431 אלפי דולר בלבד. הרווח הנקי בנטרול הסעיפים החד- פעמיים ירד ב-13% כאשר הסתכם ב-14.4 מיליון דולר זאת אל מול 16.6 מיליון דולר.</p>
      <p>לאור רכישת Bogart ואיחודה החברה העלתה את תחזית ההכנסות אך מנגד הורידה את תחזית הרווחים לשנת 2019 : תחזית ההכנסות הועלתה לרמה של כ-1,650-1,690 מיליון דולר (זאת אל מול תחזית קודמת של 1,550-1,590 מיליון דולר), נתון זה מגלם צמיחה של 13%-10% מול הכנסות 2018.</p>
      <p>תחזית הרווח תפעולי (ללא השפעת IFRS16) העדכנית עומדת על 98-102 מיליון דולר (זאת אל מול תחזית קודמת של 104-109 מיליון דולר), התחזית מגלמת צמיחה של 4%-0% מול הרווח התפעולי בשנת 2018.</p>
      <p>תחזית ה-EBITDA (ללא השפעת IFRS16) הונמכה לרמה של 132-136 מיליון דולר (זאת אל מול תחזית קודמת של 143-138 מיליון דולר), התחזית מגלמת צמיחה של 0%-3% לעומת  הרווח הנקי בשנת 2018.</p>
      <p>תחזית הרווח הנקי העדכנית עומדת על 60-62 מיליון דולר (זאת אל מול תחזית קודמת של 64-67 מיליון דולר), התחזית מגלמת צמיחה של 2%-5% לעומת ה-EBITDA בשנת 2018.</p>
      <p>מנכ"ל דלתא גליל תעשיות, אייזק דבח: "אנו מרוצים מתוצאות הרבעון השלישי המשקפות את האיזון במודל העסקי שלנו, בשווקים בהם אנו פועלים ובמגוון המוצרים שלנו. במהלך הרבעון נהנינו מתוצאות טובות במגזרי הפעילות פלח שוק עליון ודלתא ישראל ומצמיחה בקטגוריות הגרביים ומוצרי האל-תפר. במהלך הרבעון השלישי השלמנו בהצלחה את רכישת Bogart. בראייה קדימה, אנו נמשיך להתמקד בצמיחה אורגנית, ובאיתור הזדמנויות רכישה להבטחת המשך הצמיחה ארוכת הטווח והשאת ערך לבעלי המניות."</p>
    </article>
  </body>
</html>