<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/orban-sunt-43-de-orase-care-nu-au-bani-de-salarii-18577030"/>
    <meta property="og:site_name" content="BusinessMagazin"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Orban: Sunt 43 de oraşe care nu au bani de salarii"/>
    <meta property="og:description" content="Preşedintele Asociaţiei Oraşelor din România (AOR) a declarat, pentru MEDIAFAX, referitor la cele 43 de oraşe din ţară care nu mai au bani de salarii, după cum a anunţat premierul Ludovic Orban, că acestea se află în judeţe precum Harghita, Iaşi sau Dolj. "/>
  </head>
  <body>
    <article>
      <h1>Orban: Sunt 43 de oraşe care nu au bani de salarii</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://www.businessmagazin.ro/autor/nicolae-oprea" target="_blank">Nicolae Oprea</a></address>
      <h3>Orban: Sunt 43 de oraşe care nu au bani de salarii</h3>
      <p>Preşedintele Asociaţiei Oraşelor din România (AOR) a declarat, pentru MEDIAFAX, referitor la cele 43 de oraşe din ţară care nu mai au bani de salarii, după cum a anunţat premierul Ludovic Orban, că acestea se află în judeţe precum Harghita, Iaşi sau Dolj. </p>
      <p>"Printr-o abordare nedreaptă faţă de oraşe a fostului ministru de Finanţe, Eugen Teodorovici, s-a realizat o situaţie la care nimeni nu s-a gândit că se poate ajunge cu oraşele mici şi mijlocii. Prin urmare, dacă la începutul anului trecut pentru fiecare comună s-a asigurat prin lege, deci din luma martie când a foast aprobat bugetul, minim 1.000 de lei ca buget de funcţionare, oraşelor şi municipiilor nu li s-a asigurat un buget funcţional. În felul acesta, 45 de oraşe şi cinci municipii au avut bugetele minime de funcţionare, sub 1.000 de lei pe cap de locuitor. Nici măcar după rectificare, ministrul n-a vrut sa ţină cont de intervenţiile noastre şi, în felul acesta, alte 25 de oraşe, din cele 45, au rămas în continuare sub 1.000 de lei pe cap de locuitor", a declarat, pentru MEDIAFAX, Ionel Chiriţă, preşedintele Asociaţiei Oraşelor din România (AOR).</p>
      <p>Ionel Chiriţă susţine că a cerut soluţii Guvernului pentru acoperirea măcar a cheltuielilor de funcţionare.</p>
      <p>"Deci aceste 25, plus alte 18 oraşe (43) sunt într-o situaţie total dificilă, de aceea am cerut şi premierului şi ministrului de Finanţe să găsească soluţiii pentru a acoperi cheltuielile strict pentru funcţionare. Deci noi nu avem posibilitatea ca la aceste oraşe să acoperim cheltuielile curente, vorbim de încălzirea şcolilor, despre iluminatul stradal, de salarizarea personalului. Sigur că vom fi puşi şi în situaţia în care vom fi în conflict cu furnizorii de servicii. Oraşele cu bugetele cele mai mici sunt Bălan din Harghita, Podul Iloaiei şi Hârlău din Iaşi, Dăbuleni din Dolj sau Filiaş", a mai spus, pentru MEDIAFAX, preşedintele Asociaţiei Oraşelor din România (AOR).</p>
      <p>Reacţia vine după ce premierul Ludovic Orban a anunţat că sunt 43 de oraşe care nu mai dispun de bani de salarii şi nici de funcţionare, precizând că acestea ar urma să primească fonduri la rectificarea bugetară.</p>
      <p>„De exemplu, la Asociaţia Oraşelor mi-au spus foarte clar că 43 de localităţi nu au bani să termine bugetul. O să le dăm prin intermediul ordonanţei de urgenţă de rectificare, de asta am demarat discuţiile cu asociaţiile autorităţilor locale, să ştim foarte clar cum prevedem sume care să le permită să închidă anul. Sunt 43 de oraşe care nu au bani de salarii, nu mai au bani de cheltuieli de funcţionare, pot să rămână fără lumină pe străzi, nu mai au bani să plătească indemnizaţiile persoanelor cu dezabilităţi, că au fost transferate anul ăsta la localităţi fără să le transfere şi resursele financiare necesare, pentru că alocarea suplimentară din impozitul pe venit nu a fost suficientă, pentru că situaţiile diferă de la localitate la localitate. Asta iar a fost o gândire otova, fără nici un fel de impact anterior”, a declarat Ludovic Orban, la România TV.</p>
    </article>
  </body>
</html>