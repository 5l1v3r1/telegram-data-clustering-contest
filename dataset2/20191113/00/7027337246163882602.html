<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698115/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%D8%B4%D8%A8%DA%A9%D9%87-%D8%AD%D9%85%D9%84-%D9%88-%D8%AA%D9%88%D8%B2%DB%8C%D8%B9-%D8%B4%DB%8C%D8%B4%D9%87-%D9%88-%D9%87%D8%B1%D9%88%D8%A6%DB%8C%D9%86-%D8%AF%D8%B1-%D9%81%D8%A7%D8%B1%DB%8C%D8%A7%D8%A8-%DA%A9%D8%B1%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="دستگیری اعضای شبکه حمل و توزیع شیشه و هروئین در فاریاب کرمان"/>
    <meta property="og:description" content=" رئیس حوزه قضایی شهرستان فاریاب از دستگیری اعضای یک شبکه توزیع مواد مخدر از نوع شیشه و هروئین خبر داد و گفت: ارزش ریالی مواد مخدر کشف شده بالغ بر ۲۵ میلیارد ریال ارزیابی شده است ."/>
  </head>
  <body>
    <article>
      <h1>دستگیری اعضای شبکه حمل و توزیع شیشه و هروئین در فاریاب کرمان</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p> رئیس حوزه قضایی شهرستان فاریاب از دستگیری اعضای یک شبکه توزیع مواد مخدر از نوع شیشه و هروئین خبر داد و گفت: ارزش ریالی مواد مخدر کشف شده بالغ بر ۲۵ میلیارد ریال ارزیابی شده است .</p>
      <p>علیرضا سالاری در تشریح جزییات این خبر اظهار کرد: طی چند روز گذشته در دو عملیات جداگانه ماموران پاسگاه «زهمکان» موفق به کشف یک محموله ۳۰ کیلوگرمی هروئین و ۳۰ کیلوگرمی شیشه به همراه ۲۵ کیلوگرمی مرفین از سوداگران مرگ شده اند .</p>
      <p>این مقام قضایی با اعلام اینکه در این رابطه ۲ قاچاقچی بازداشت شده اند، عنوان کرد: در بازجویی های اولیه از متهمان مشخص شد، این افراد به صورت سازمان یافته و شبکه ای محموله های هروئین و شیشه را از مرزهای شرقی کشور به سمت استان های مرکزی کشور منتقل و توزیع می کردند.</p>
      <p>سالاری با بیان اینکه قاچاقچیان از ماشین های مدل بالا برای انتقال این محموله های مواد مخدر استفاده می کرده و با توجه به اینکه خودروهای متهمین مجهز به GPS و سایر تجهیزات الکترونیکی بوده است توسط سایر اعضای باند قابل ردیابی و شناسایی بوده است اظهار کرد: دستورات قضایی لازم جهت شناسایی و دستگیری سایر اعضای این باند صادر شده است .</p>
      <p>به گزارش ایسنا و به نقل از روابط عمومی دادگستری استان کرمان، وی هشدار داد: قانون گذار مجازات های سنگینی برای سوداگران مرگ در نظر گرفته است و به طور مثال مستندا به ماده ۴۵ قانون مبارزه با مواد مخدر؛ هر کسی هروئین، مرفین، مت آمفتامین(شیشه) و یا دیگر مواد مخدر یا روان گردان های صنعتی غیر داروی را وارد کشور کند، یا مبادرت به ساخت، تولید، توزیع صدور، ارسال و خرید و فروش کند و یا در معرض فروش قرار دهد و یا نگهداری مخفی یا حمل کند و هرگاه مواد مکشوفه بیش از دو کیلوگرم باشد متهم محکوم به اعدام و مصادره اموال ناشی از همان جرم است</p>
    </article>
  </body>
</html>