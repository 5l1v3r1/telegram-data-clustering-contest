<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773609,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="צה&quot;ל: הג'יהאד מתאושש; עיבינו את מערך כיפת ברזל במרכז"/>
    <meta property="og:description" content="דובר צה&quot;ל מסר כי מתחילת סבב ההסלמה בין ישראל לרצועת עזה נורו כ-250 רקטות: &quot;הארגון מתנהל בצורה מדודה ושומר את משק הרקטות שלו למספר ימי קרב&quot;"/>
  </head>
  <body>
    <article>
      <h1>צה"ל: הג'יהאד מתאושש; עיבינו את מערך כיפת ברזל במרכז</h1>
      <h2>דובר צה"ל מסר כי מתחילת סבב ההסלמה בין ישראל לרצועת עזה נורו כ-250 רקטות: "הארגון מתנהל בצורה מדודה ושומר את משק הרקטות שלו למספר ימי קרב"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">ynet</a></address>
      <p>דובר צה"ל מסר כי מאתמול (ג'), עם תחילת סבב ההסלמה בין ישראל לרצועת עזה, נורו כ-250 רקטות. "הג'יהאד האיסלאמי מתאושש וצפוי לשגר גם היום רקטות. עיבינו את מערך כיפת ברזל במרכז".</p>
      <p>"הבוקר הג'יהאד האיסלאמי חידש את הירי והוא מתכוון לירות גם היום. הארגון מתנהל בצורה מדודה, מנהל את משק הרקטות שלו למספר ימי קרב ושומר את כל האופציות של פתוחות, כולל אפשרות של רידוד הירי".</p>
      <figure>
        <img src="https://images1.calcalist.co.il/PicServer3/2019/05/05/903902/11_l.jpg"/>
        <figcaption>יירוט של כיפת ברזל <br/>צילום: רויטרס</figcaption>
      </figure>
      <p>לדבריו, "הג'יהאד האיסלאמי היה מאוד מבולבל אתמול אחרי שפגענו לו בגורמי הפיקוד של הרקטות. אנו מניחים שנראה אותו יורה יותר אחרי שהתאושש קלות. מי שמנהל אותו כעת הם יתר המח"טים של הארגון ברצועה".</p>
      <p>הוא ציין עוד כי "חמאס לפי שעה אינו מעורב באירועים, אך מדובר במצב שברירי. עשרת ההרוגים עד כה אינם מחמאס, ורובם אנשי הג'יהאד האיסלאמי".</p>
      <p>"אנו ממשיכים את המוכנות והקו שלנו מאתמול - פנינו לא למלחמה. אין תמרון ברקע ולא הזזנו חטיבות דרומה", אמר דובר צה"ל. "אנחנו ממשיכים לאסוף מודיעין וכל מנגנון יצירת המטרות של צה"ל מושקע כעת ברצועה. אנו ממשיכים להכין אופציות תקיפה נוספות".</p>
      <p>הוא התייחס גם לסיכולו של בכיר הג'יהאד האיסלאמי, בהא אבו אל-עטא: "ניהלנו מאז חודש יוני שני מהלכים מול הג'יהאד - ניסיון לגרום לו להפסיק את הטרור, ומנגד גם נערכנו לסכלו. רצינו 'לחנך' אותו, אך לבסוף הוחלט לסכלו".</p>
      <p>עוד הדגיש: "אנו לא תוקפים את חמאס. מטרות הג'יהאד האיסלאמי שאנו תוקפים אינן בלב העיר עזה מאחר שאנו מבינים שאנחנו על חבל דק. יש לנו מאות מטרות אחרות שאנו יכולים לתקוף".</p>
    </article>
  </body>
</html>