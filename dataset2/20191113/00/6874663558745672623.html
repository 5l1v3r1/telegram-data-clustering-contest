<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773646,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ארגון הבטיחות האירופי מפרסם ארבעה מבחני ריסוק חדשים"/>
    <meta property="og:description" content="הדגמים שישווקו בקרוב בישראל הם - מאזדה 30 CX, מרצדס GLB, אופל קורסה החדשה ופורד אקספלורר - רק שלושה מבינהם זכו לציון הריסוק המירבי"/>
  </head>
  <body>
    <article>
      <h1>ארגון הבטיחות האירופי מפרסם ארבעה מבחני ריסוק חדשים</h1>
      <h2>הדגמים שישווקו בקרוב בישראל הם - מאזדה 30 CX, מרצדס GLB, אופל קורסה החדשה ופורד אקספלורר - רק שלושה מבינהם זכו לציון הריסוק המירבי</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">תומר הדר</a></address>
      <p>ארגון הבטיחות האירופי EURONCAP פירסם השבוע את תוצאות מבחני הריסוק של ארבעה דגמים חדשים שישווקו בקרוב גם בישראל: מאזדה 30 CX, מרצדס GLB, אופל קורסה החדשה ופורד אקספלורר.</p>
      <p>על פי ממצאי EURONCAP, שלושה דגמים שנבחנו על ידי הארגון זכו לציון הריסוק המרבי: חמישה כוכבים ואחד זכה לציון חלקי.</p>
      <ul>
        <li>
          <b>לצפיה במבחן הריסוק של המאזדה 30 CX, </b>
          <a href="https://www.youtube.com/watch?v=m1BwHrlBFsc&amp;list=PLU9zdsud17Y1AvEhX6sg0xAaSLXq6OX4F&amp;index=2">
            <b>לחצו כאן</b>
          </a>
        </li>
      </ul>
      <figure>
        <img src="https://images1.calcalist.co.il/PicServer3/2019/11/13/947316/Mazda_CX_l.jpg"/>
        <figcaption>מבחן ריסוק רכב מאזדה CX 30</figcaption>
      </figure>
      <p>כך, דגם המאזדה 30 CX שצפוי להיחשף בחודש הבא בישראל, זכה לציון הגבוה - לאחר שתא הנוסעים נותר יציב וללא עיוותים במבחן ריסוק חזיתי וגם במבחני הריסוק הצידיים, שבדרך כלל נחשבים יותר קשים.</p>
      <p>בדומה למאזדה, גם מרצדס GLB, רכב השטח הבינוני החדש של מרצדס קיבל את חמשת הכוכבים המרביים - אך לפי EURONCAP במבחן הריסוק הצידי חזה בובת הנהג נפגע.</p>
      <p>פורד אקספלורר, רכב הכביש שטח הגדול של פורד, זכה גם לחמישה כוכבים - אך במקרה של הפורד הגדול מדגיש הארגון כי הציון התקבל בין היתר לנוכח הימצאם של אביזרי בטיחות אקטיביים - וזאת למרות שמבחן הריסוק חשף פגמים משמעותיים שנבעו מפגיעה של לוח המחוונים בבובת הריסוק ומהגנה חלשה על הנוסעים במבחן שדימה פגיעה צידית.</p>
      <p>הרכב האחרון שנבחן על ידי הארגון, אופל קורסה החדשה, הוא היחיד שקיבל ציון חלקי בלבד של ארבעה כוכבים מתוך חמישה, למרות שעמד בתנאי מבחן הריסוק. הסיבה, לפי EURONCAP נובעת מהגנה חלקית בלבד על הולכי רגל במקרה תאונה.</p>
    </article>
  </body>
</html>