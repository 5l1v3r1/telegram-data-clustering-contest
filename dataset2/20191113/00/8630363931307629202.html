<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/rajdergadministracija/golova-sokalskoi-raionnoi-radi-vziav-ychast-y-forymi-karpatskogo-ievroregiony-2.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Голова Сокальської районної ради взяв участь у Форумі Карпатського Єврорегіону"/>
    <meta property="og:description" content="7-8 листопада в Ужгороді проходив Форум Карпатського Єврорегіону, в якому взяли участь  понад пів со..."/>
  </head>
  <body>
    <article>
      <h1>Голова Сокальської районної ради взяв участь у Форумі Карпатського Єврорегіону</h1>
      <address><time datetime="2019-11-13T00:00:00+00:00">13 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>7-8 листопада в Ужгороді проходив Форум Карпатського Єврорегіону, в якому взяли участь  понад пів сотні представників органів місцевого самоврядування Львівської, Закарпатської, Івано-Франківської, Чернівецької областей. Сокальщину представляв голова Сокальської районної ради Микола Пасько.</p>
      <figure>
        <img src="https://golossokal.com.ua/wp-content/uploads/2019/11/31d08ce310d701386ce9e48bcc4a3c5b.jpg"/>
      </figure>
      <p>В ході роботи Форуму учасники проголосували та підтримали низку звернень до Президента України, Кабінету Міністрів, парламенту – щодо фінансування Державної програми розвитку регіону українських Карпат на 2010-2022 роки. Ще одне звернення стосувалося співфінансування проєктів міжнародної технічної допомоги. Кошти Програм прикордонного співробітництва Європейського Інструменту Сусідства для прикордонних областей України є одним із вкрай важливих інструментів розвитку територій. Проте участь у них, окрім очевидних вигод, пов’язана з низкою ризиків та труднощів, з якими стикаються у тому числі органи місцевого самоврядування, зазначається у документі. Тому члени Асоціації органів місцевого самоврядування “Єврорегіон Карпати – Україна” попросили включити до держбюджету на наступний рік програму “Субвенція з державного бюджету місцевим бюджетам на реалізацію проєктів транскордонного співробітництва” з фінансуванням у розмірі 300 млн гривень.</p>
      <p>Окрім того, учасники Форуму заслухали доповіді з питань стану та перспектив реалізації програми підтримки ініціатив карпатських громад; реалізації освітніх, культурних та медійних обмінів між закладами Львівської і Луганської областей у рамках програми «Змінимо країну разом».</p>
      <p>Захід закінчився конференцією на тему: «Історико-культурна спадщина Карпат: інструменти підтримки проєктів у сфері</p>
      <figure>
        <img src="https://golossokal.com.ua/wp-content/uploads/2019/11/bab7ca3372b2a3efc14f94a33ce03616.jpg"/>
      </figure>
      <p>промоції територій і підвищенні їх туристичної привабливості», де на учасників чекали декілька панельних дискусій та представлення результатів проєкту «Спільний захист людей та навколишнього середовища шляхом створення українсько-польської системи попередження та реагування на катастрофи в Карпатському Єврорегіоні» (Програма Польща-Білорусь-Україна 2014-2020).</p>
      <p>
        <i>     Додамо: У</i>
        <i> рамках програми міжнародного співробітництва “Польща – Білорусь – Україна 2014-2020 роки”,  Сокальщина реалізовує три проекти: «Єднає нас Буг – утворення двох транскордонних байдаркових туристичних  маршрутів». </i>
        <i>«На допомогу. Підвищення доступності до медичного обслуговування небезпечних для життя ситуаціях шляхом взаємодії структур, служб швидкої медичної допомоги на прикордонних територіях Польщі, Білорусі та України». «Підвищення доступності прикордонної дорожньої інфраструктури в районах: Замойському (Польща) і Сокальському (Україна) у поєднанні з промоцією екологічних проектів». Їх результатом стане розвиткок туристичної галузі району, придбання медичного обладнання та реанімобіля, ремонт трьох комунальних доріг в селах Гута, Забужжя та смт Жвирка.</i>
      </p>
      <p>
        <i>На сьогоднішній день в межах проектів вже придбано три електрокардіографи, укладено договір на «Будівництво (влаштування) центру байдарочного туризму в місті Сокаль, проведено процедуру закупівель з капітального ремонту вулиці Шевченка в селі Гута.</i>
      </p>
      <related>
        <h4>Публікації по темі</h4>
        <a href="https://golossokal.com.ua/rajdergadministracija/v-rda-vidbylas-narada-seminar-z-golovami-miscevihrad-sokalskogo-raiony.html"/>
        <a href="https://golossokal.com.ua/rajdergadministracija/za-10-misiaciv-roky-raionnii-budjet-vikonano-na-104-5.html"/>
        <a href="https://golossokal.com.ua/rajdergadministracija/vidbylosia-zasidannia-komisii-z-pitan-zahisty-prav-ditini-2.html"/>
      </related>
    </article>
  </body>
</html>