<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773639,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="דיווח: אפל תחשוף מקבוק פרו 16 אינץ' עוד השבוע"/>
    <meta property="og:description" content="הוא יכלול תצורת מקלדת חדשה שאמורה לתקן את ליקויי קודמו, אשר סבל מבעיות אמינות במקלדת ואילץ את אפל להציע תוכניות תיקון נרחבות. לצד ציבור יוצרי התוכן, עשוי המחשב החדש לפנות גם לקהל הגיימרים"/>
  </head>
  <body>
    <article>
      <h1>דיווח: אפל תחשוף מקבוק פרו 16 אינץ' עוד השבוע</h1>
      <h2>הוא יכלול תצורת מקלדת חדשה שאמורה לתקן את ליקויי קודמו, אשר סבל מבעיות אמינות במקלדת ואילץ את אפל להציע תוכניות תיקון נרחבות. לצד ציבור יוצרי התוכן, עשוי המחשב החדש לפנות גם לקהל הגיימרים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רפאל קאהאן</a></address>
      <p>אפל תחשוף את המקבוק פרו החדש שלה השבוע - כך לפי מקורות סוכנות בלומברג; הדגם החדש יחליף את קודמו שהושק לפני כשלוש שנים וסבל מבעיות בשל עיצוב המקלדת הבעייתי שלו, שהתגלתה כבלתי אמינה. המחשב החדש יושק עם מסך 16 אינץ' במקום 15 אינץ' בדגם הקודם.</p>
      <p>השינוי העיקרי מעבר לגודל המסך יהיה כנראה בגזרת המקלדת שאמורה לפתור את הבעיות של קודמתה. מקלדת ה"פרפר" סבלה מבעיות חוזרות ונשנות והצריכה את אפל להציע תכניות תיקון נרחבות לרוכשים. הגדלת המסך בדגם הבכיר נועדה לקסום לעורכי וידאו, גרפיקאים ואף לגיימרים. שני המגזרים הראשונים שהיו פעם הלקוחות העיקריים של דגמי המקבוק לסוגיו נטשו בשנים האחרונות את המחשבים של אפל לטובת דגמים של המתחרות בעיקר מיקרוסופט, לנובו ו-Dell שהצליחו להציע מחשבים בעלי יכולות מקבילות ואף טובות יותר במחירים זולים יותר.</p>
      <figure>
        <img src="https://images1.calcalist.co.il/PicServer3/2017/01/09/694420/6_l.jpg"/>
        <figcaption>מקבוק פרו <br/>צילום: הגר רבט</figcaption>
      </figure>
      <p>סקטור הגיימינג אינו מהווה מטרה מסורתית עבור אפל שמעולם לא הצטיינה בזמינות של משחקים או טכנולוגיות גיימינג על מוצריה. עם זאת, הכניסה שלה לתחום דרך מנוי Arcade, כנראה הביא אותה להבנה שמדובר בתחום צומח שיכול להגדיל את הכנסותיה ממכירות המקבוקים היקרים. מחשבים אלה שנמכרים במחירים ממוצעים של כ-2,400 דולר אינם מתאימים לקהל הרחב מבחינת העלויות. עם זאת, גיימרים אינם בוחלים בהוצאה של אלפי דולרים על ציוד משחק איכותי ולכן יכולים להתאים מאוד ליצרנית האמריקאית. מלבד המקבוק פרו, צפויה החברה להשיק בחודש הבא דגם חדש למחשב המק פרו השולחני. מדובר בסדרה שמיועדת באופן מסורתי לתחומי הווידאו, העריכה הגרפית ויצירת התוכן. דגמי המק פרו השונים עד כה היו מפלצות ביצועים או שזכו לעיצובים מקוריים, שלא לומר מוזרים. לא ברור עדיין מה אפל תבחר להציע - אך הדגם הקודם חזר לתצורה מסורתית יותר לאחר סדרה של עיצובים יוצאי דופן - כך שסביר יותר שהדגם החדש ישמור על המגמה. קו מחשבי המק אמנם רחוק מלהוות תחום מכניס כמו האייפון למשל או אפילו שירותי הענן והתוכנה של החברה, אך הוא עדיין מייצג הכנסה שנתית ממוצעת של כ-25 מיליארד דולר בשנה. אפל ממשיכה להתבסס על מעבדי אינטל ואין סיבה להעריך שהדבר ישתנה בקרוב. עם זאת אפל צפויה כבר בשנה הקרובה להציג קו מעבדים מקוריים שפותחו על ידה ושבחלקם יותקנו בחלק ממחשבי המק.</p>
    </article>
  </body>
</html>