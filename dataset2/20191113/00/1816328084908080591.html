<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/13034339/Does-the-Office-of-the-Chief-Justice-fall-within-the.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="தகவல் அறியும் உரிமை சட்ட வரம்புக்குள் தலைமை நீதிபதி அலுவலகம் வருமா? - சுப்ரீம் கோர்ட்டு இன்று தீர்ப்பு"/>
    <meta property="og:description" content="தகவல் அறியும் உரிமை சட்ட வரம்புக்குள் தலைமை நீதிபதி அலுவலகம் வருமா என சுப்ரீம் கோர்ட்டு இன்று தீர்ப்பு வழங்க உள்ளது."/>
  </head>
  <body>
    <article>
      <h1>தகவல் அறியும் உரிமை சட்ட வரம்புக்குள் தலைமை நீதிபதி அலுவலகம் வருமா? - சுப்ரீம் கோர்ட்டு இன்று தீர்ப்பு</h1>
      <h2>தகவல் அறியும் உரிமை சட்ட வரம்புக்குள் தலைமை நீதிபதி அலுவலகம் வருமா என சுப்ரீம் கோர்ட்டு இன்று தீர்ப்பு வழங்க உள்ளது.</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>புதுடெல்லி, <br/><br/>தகவல் அறியும் உரிமை சட்டத்தின்கீழ் சுப்ரீம் கோர்ட்டு நீதிபதிகளின் சொத்து விவரம் கேள்விக்குள்ளானது.<br/><br/>கேள்வியை எழுப்பியவர் தகவல் உரிமைச்சட்ட ஆர்வலர் எஸ்.சி. அகர்வால் ஆவார்.<br/><br/>இது தொடர்பான வழக்கை டெல்லி ஐகோர்ட்டு தலைமை நீதிபதியாக இருந்த ஏ.பி.ஷா தலைமையிலான அமர்வு விசாரித்து, தகவல் அறியும் உரிமைச்சட்ட வரம்பின் கீழ் சுப்ரீம் கோர்ட்டு தலைமை நீதிபதியின் அலுவலகமும் வரும் என தீர்ப்பு வழங்கியது.</p>
      <p>தகவல் அறியும் உரிமைச்சட்ட வரம்பின்கீழ் சுப்ரீம் கோர்ட்டு தலைமை அலுவலகத்தை கொண்டு வந்தால் அது நீதித்துறை சுதந்திரத்தை பாதித்து விடும் என்ற சுப்ரீம் கோர்ட்டு வாதத்தையும் டெல்லி ஐகோர்ட்டு நிராகரித்தது.<br/><br/>2010-ம் ஆண்டு, ஜனவரி 10-ந் தேதி வழங்கப்பட்ட இந்த தீர்ப்பு, அப்போதைய சுப்ரீம் கோர்ட்டு தலைமை நீதிபதி கே.ஜி.பாலகிருஷ்ணனுக்கு பெருத்த பின்னடைவாக கருதப்பட்டது.<br/><br/>இந்த தீர்ப்பை எதிர்த்து சுப்ரீம் கோர்ட்டு தலைமை பதிவாளர், சுப்ரீம் கோர்ட்டில் மேல்முறையீடு செய்தார்.<br/><br/>இந்த மேல்முறையீட்டு வழக்கை தலைமை நீதிபதி ரஞ்சன் கோகாய் தலைமையில் நீதிபதிகள் என்.வி.ரமணா, டி.ஒய்.சந்திரசூட், தீபக் குப்தா, சஞ்சீவ் கன்னா ஆகியோரை கொண்ட அரசியல் சாசன அமர்வு விசாரித்தது. வழக்கு விசாரணை முடிந்து கடந்த ஏப்ரல் மாதம் 4-ந் தேதி தீர்ப்பு ஒத்திவைக்கப்பட்டது.<br/><br/>தலைமை நீதிபதி ரஞ்சன் கோகாய் வருகிற 17-ந் தேதி ஓய்வு பெறுகிற நிலையில், இந்த வழக்கின் தீர்ப்பு அதற்கு முன்னதாக வெளியாகும் என எதிர்பார்க்கப்பட்டது.<br/><br/>அந்த வகையில் இந்த வழக்கின் தீர்ப்பு இன்று (புதன்கிழமை) மதியம் 2 மணிக்கு வெளியாகும் என அறிவிக்கப்பட்டுள்ளது.</p>
    </article>
  </body>
</html>