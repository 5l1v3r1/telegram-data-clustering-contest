<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698204/%D8%AF%DB%8C%D8%AF%D8%A7%D8%B1-%D9%85%D9%82%D8%A7%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%DA%A9%D8%B1%D9%87%E2%80%8C%D8%B4%D9%85%D8%A7%D9%84%DB%8C-%D8%AF%D8%B1-%D9%86%D8%B4%D8%B3%D8%AA-%D9%85%D8%B3%DA%A9%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="دیدار مقام‌های آمریکا و کره‌شمالی در نشست مسکو"/>
    <meta property="og:description" content="یکی از دیپلمات‌های سابق آمریکایی گفت، مقام‌های کره‌شمالی و ایالات متحده در جریان نشست سه روزه در مسکو که اول هفته به پایان رسید، دیدار داشتند."/>
  </head>
  <body>
    <article>
      <h1>دیدار مقام‌های آمریکا و کره‌شمالی در نشست مسکو</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036791_304.jpg"/>
      </figure>
      <p>یکی از دیپلمات‌های سابق آمریکایی گفت، مقام‌های کره‌شمالی و ایالات متحده در جریان نشست سه روزه در مسکو که اول هفته به پایان رسید، دیدار داشتند.</p>
      <p>به گزارش ایسنا، به نقل از خبرگزاری یونهاپ، توماس ام.کانتریمن، دستیار سابق وزیر خارجه آمریکا در امور امنیت بین‌الملل و عدم اشاعه پس از حضور در کنفرانس عدم اشاعه مسکو اعلام کرد، مقام‌هایی از کره‌شمالی و واشنگتن در این نشست دیدار داشتند. در نشست سه روزه مسکو ۲۵۰ تن از بیش از ۴۰ کشور از جمله کره‌شمالی حضور یافتند.</p>
      <p>این مقام سابق آمریکایی همچنین ادامه داد: «به من گفته شد که چنین دیداری بین مقام‌های واشنگتن و پیونگ‌یانگ صورت گرفته است. اما من در این باره چیزی در جریان نشست نشنیدم.»</p>
      <p>کنفرانس سه روزه عدم اشاعه در مسکو که روز شنبه پایان یافت امیدواری‌هایی را در این باره افزایش داد که مقام‌های کره‌شمالی و آمریکایی پس از مذاکرات دوجانبه در سطح کاری که ماه گذشته میلادی در سوئد بدون نتیجه انجام شد، گفت‌وگوهای معناداری را می‌توانند داشته باشند.</p>
      <p>مارک لمبرت، فرستاده ویژه آمریکا در امور کره‌شمالی، جو چول سو، دبیرکل اداره امور آمریکایی در وزارت خارجه کره‌شمالی و لی دو هون، فرستاده اتمی ارشد سئول در نشست مسکو حضور داشتند.</p>
      <p>روز پنجشنبه و پیش از برگزاری این کنفرانس، فرستادگان کره‌شمالی و آمریکا حدود پنج دقیقه گفت‌وگو داشتند. هنوز مشخص نیست که آیا اظهارات کانتریمن درباره این دیدار پنج دقیقه‌ای بوده یا یک نشست رو در روی دیگر. کانتریمن درباره اظهارات مطرح شده از سوی مقام‌های کره‌شمالی در جریان این کنفرانس گفت: «آن‌ها مطلب جدیدی نگفتند. من همان لفاظی‌های قدیمی درباره سیاست خصمانه، خلع سلاح اتمی سراسر جهان و ماهیت صلح‌طلب کره‌شمالی را از این مقام‌ها شنیدم.»</p>
    </article>
  </body>
</html>