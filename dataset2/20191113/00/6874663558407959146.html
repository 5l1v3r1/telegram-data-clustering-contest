<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773675,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="מועצת מקרקעי ישראל החליטה להאריך את תוכנית מחיר למשתכן בשנה נוספת"/>
    <meta property="og:description" content="קק&quot;ל היתה המתנגדת היחידה. עד כה הוקצו קרקעות לבניית יותר מ-90 אלף יח&quot;ד במחיר למשתכן. השר כחלון: &quot;מברך את חברי מועצת מקרקעי ישראל שאישרו את ההחלטה החשובה הזו ולא נתנו לפלונטר הפוליטי למנוע את ההחלטה לטובת הזוגות הצעירים&quot;."/>
  </head>
  <body>
    <article>
      <h1>מועצת מקרקעי ישראל החליטה להאריך את תוכנית מחיר למשתכן בשנה נוספת</h1>
      <h2>קק"ל היתה המתנגדת היחידה. עד כה הוקצו קרקעות לבניית יותר מ-90 אלף יח"ד במחיר למשתכן. השר כחלון: "מברך את חברי מועצת מקרקעי ישראל שאישרו את ההחלטה החשובה הזו ולא נתנו לפלונטר הפוליטי למנוע את ההחלטה לטובת הזוגות הצעירים".</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שלומית צור</a></address>
      <p>למרות הטענות לגסיסתה של <a href="https://www.calcalist.co.il/real_estate/articles/0,7340,L-3769896,00.html">תוכנית מחיר למשתכן</a>, מועצת מקרקעי ישראל בראשות שר האוצר משה כחלון החליטה היום (ד') להאריך את תוקפה של התוכנית בשנה נוספת עד סוף 2020. זאת, במטרה להגביר את הוודאות בשוק הדיור, ולהיענות לצרכי הדיור של הציבור. מועצת רמ"י נדרשת לאשר את המשך התוכנית בשל מתן ההנחות בקרקע. קק"ל היתה המתנגדת היחידה. </p>
      <p>מנתונים שהציג מנהל רמ"י עדיאל שמרון בפני המועצה, עולה כי מאז הופעלה תוכנית מחיר למשתכן בשנת 2015 בוצעו עסקאות להקמת 90,542 יחידות דיור (מתוך 116 אלף יחידות דיור שפורסמו לשיווק). כ-80% מסך יחידות הדיור שרמ"י שיווקה, הוקצו לתוכנית מחיר למשתכן (71,489) לעומת כ-20% לשוק החופשי (19,053). גובה ההנחה ברכישת הדירות נע בין 19% ל-25% משווי הדירה, ומשקף מאות אלפי שקלים לכל דירה.</p>
      <p> </p>
      <figure>
        <img src="https://images1.calcalist.co.il/PicServer3/2019/03/12/891443/800-550-l.jpg"/>
        <figcaption>משה כחלון, שר האוצר <br/>צילום: משה מילנר, לע"מ</figcaption>
      </figure>
      <p>בהנחה שקצב שיווקי מחיר למשתכן ב-2020 יהיה דומה לקצב השיווק ב-2019, צפויה הנחת קרקע לציבור במסגרת מחיר למשתכן, בשווי 1.1 מיליארד שקל. הכנסות המדינה כתוצאה משיווקי מחיר למשתכן מאז החלה התוכנית ב-2015 , הן למעלה מ-10.5 מיליארד שקל.</p>
      <p>עוד נמסר כי מאז הופעלה מחיר למשתכן נרשמו אליה 133,526 משקי בית ו-8,153 משקי בית משפרי דיור. 65,633 בתי אב מהנרשמים, זכו בדירה. זאת מתוך 72 אלף דירות שהוגרלו. 26,712 משקי בית מהזוכים בהגרלות, בחרו בדירה.</p>
      <figure>
        <img src="https://images1.calcalist.co.il/PicServer3/2018/12/10/867922/7_l.jpg"/>
        <figcaption>משה כחלון בפרויקט מחיר למשתכן באופקים (ארכיון) <br/>צילום: ענר גרין</figcaption>
      </figure>
      <p>כחלון אמר כי "תוכנית מחיר למשתכן הביאה למהפכה בשוק הדיור בכך שהעלתה סוף סוף את הזוגות הצעירים לראש סדר העדיפויות הלאומי. לראשונה זה שנים, לזוגות הצעירים יש הזדמנות אמיתית לרכוש דירה במחיר הוגן, והם קופצים על ההזדמנות הזו. אנחנו רואים זאת בנתוני ההרשמה לתוכנית ובנתוני המשכנתאות. אישור הארכת התוכנית מוכיחה את ההצלחה שלה ואת החיוניות בכך שתימשך. אני מברך את חברי מועצת מקרקעי ישראל שאישרו את ההחלטה החשובה הזו ולא נתנו לפלונטר הפוליטי למנוע את ההחלטה לטובת הזוגות הצעירים". מנהל רמ"י, עדיאל שמרון הוסיף כי "מחיר למשתכן בשילוב שיווקי קרקע לדיור על ידי רמ"י, בהיקפים שלא היו מעולם, חיסלו למעשה את המחסור שנוצר בשנים הקודמות בקרקע לדיור".</p>
    </article>
  </body>
</html>