<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773608,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אישה נפצעה באורח בינוני מרקטה באשקלון"/>
    <meta property="og:description" content="רקטה פגעה בדיור מוגן לקשישים באשקלון, בת 70 נפצעה בינוני. הג'יהאד האיסלאמי: &quot;השעות הקרובות יכריעו, נתניהו מתחנן לרגיעה&quot;. בכיר בחמאס: &quot;אם הישראלים ימשיכו לתקוף, נצטרף ללחימה&quot;. מתחילת הסבב נהרגו 23 פלסטינים בעזה, ונורו כ-350 רקטות לעבר ישראל"/>
  </head>
  <body>
    <article>
      <h1>אישה נפצעה באורח בינוני מרקטה באשקלון</h1>
      <h2>רקטה פגעה בדיור מוגן לקשישים באשקלון, בת 70 נפצעה בינוני. הג'יהאד האיסלאמי: "השעות הקרובות יכריעו, נתניהו מתחנן לרגיעה". בכיר בחמאס: "אם הישראלים ימשיכו לתקוף, נצטרף ללחימה". מתחילת הסבב נהרגו 23 פלסטינים בעזה, ונורו כ-350 רקטות לעבר ישראל</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">ynet</a></address>
      <p>רקטה פגעה ישירות בדיור מוגן לקשישים באשקלון אחר הצהריים (יום ד'), ואישה בת 70 נפצעה בינוני משברי זכוכית שהתנפצה. חובשים ופרמדיקים של מד"א פינו אותה לבית החולים ברזילי. המשטרה סגרו את הזירה, וצוותים מטעם אגף הרווחה והשירותים החברתיים נמצאים במקום ומעניקים סיוע. נתניהו בתום הערכת מצב: "פנינו אינם להסלמה, אבל נעשה כך מה שצריך להחזרת השקט והביטחון".</p>
      <p> </p>
      <p>החובש דביר בריבו ממד"א סיפר: "כשהגענו למקום ראינו אישה כבת 70 מתהלכת בהכרה מלאה. במקום היו שברי זכוכיות רבים שהתנפצו. היא סבלה מפציעות קלות בגפיים ובפנים. הענקנו לה טיפול רפואי ראשוני שכלל חבישה ועצירת דימומים ופינינו אותה במצב בינוני ויציב לבית החולים ברזילי".</p>
      <p>בתוך כך, ראש הממשלה בנימין נתניהו קיים בצהריים הערכת מצב בפיקוד הדרום יחד עם שר הביטחון נפתלי בנט, הרמטכ"ל אביב כוכבי, ראש שב"כ נדב ארגמן ובכירי מערכת הביטחון, וסיכם עימם על צעדי ההמשך.</p>
      <p>בתום הדיונים אמר נתניהו: "אנחנו בעיצומה של מערכה, ואנחנו מקווים שהיא תהיה קצרה ככל האפשר. פנינו אינם להסלמה, אבל אנחנו נעשה כל מה שצריך כדי להחזיר את השקט והביטחון לתושבי הדרום ולתושבי ישראל. רבי המחבלים יודעים שאנחנו יכולים לשים אותם על הכוונת, ואנחנו אכן נשים את כל מי שבא לפגוע בנו על הכוונת. הם יודעים עכשיו שאנחנו יכולים להגיע אליהם לנקודות המסתור בדיוק כירורגי.</p>
      <p>  </p>
      <p>"זה שולל מהם את התחושה הזאת שהם יכולים לפעול נגדנו, נגד האזרחים שלנו, תוך כדי הסתתרות מאחורי האזרחים שלהם", הוסיף נתניהו, "שינינו את המשוואה כי הם כולם יכולים להיות על הכוונת. זה שינוי גדול מאוד, וזה מחזק מאוד את ההרתעה של ישראל ואת היכולות שלה מול המחבלים".</p>
      <p>עוד אמר נתניהו כי "יש כאן הישג גדול של מדינת ישראל לחיזוק נוסף של ההרתעה שלנו. מעבר לכך, פנינו לא להסלמה - אבל אנחנו נדע לעשות את כל הפעולות הדרושות שסיכמנו עליהן כדי להמשיך ולהגן על מדינת ישראל ואזרחיה".</p>
      <p>שר הביטחון בנט הוסיף: "ההישגים טובים. אדריכל הטרור של הג'יהאד האסלאמי חוסל, ויש הרתעה, אבל הדרך עוד לפנינו. אנחנו צריכים כל מחבל וכל יזם טרור יידע שהוא נושא על גבו טיימר לסוף חייו, וההחלטה בידי כל בן אדם להחליט אם להמשיך בפעילות טרור ולסיים את החיים או לעזוב את הטרור".</p>
      <p>בתוך כך, מסר הג'יהאד האיסלאמי: "השעות הקרובות יהיו מכריעות מבחינת התגובה של הפלוגות. יש בידינו ידיעות כי ראש הממשלה הישראלי, בנימין נתניהו, מתחנן לרגיעה. ההחלטה לסיים את המערכה הזו היא בידי ההתנגדות שהזרוע הצבאית של הג'יהאד האיסלאמי מייצגת אותה. לא נאפשר לישראל שום הזדמנות לרגיעה שהעם הפלסטיני ישלם את המחיר שלה".</p>
      <p>מוקדם יותר אמר גורם בכיר בחמאס לרשת "פוקס ניוז" כי "אף אחד לא מעוניין בהסלמה ובעוד אלימות, אבל התנקשות במנהיג כזה זה לא דבר קל", זאת בהתייחסות לחיסול בכיר הג'יהאד האיסלאמי אתמול לפנות בוקר. "אם הישראלים ימשיכו לתקוף את עזה, לא רק חמאס אלא גם פלגים אחרים יגיבו".</p>
      <p>גורמים בינלאומיים שונים העבירו היום לחמאס אזהרה פן יצטרף לירי לעבר ישראל, וכי כניסה שלו ללחימה תוביל למערכה נרחבת. לא ברור מה מקור האזהרה לחמאס, אך ניתן להניח כי היא הועברה לאותם גורמים על ידי ישראל.</p>
      <figure>
        <img src="https://images1.calcalist.co.il/PicServer3/2019/11/13/947238/95933940852093640360no_l.jpg"/>
        <figcaption>פריסת כוחות צה"ל בעוטף עזה <br/>צילום: אבי רוקח</figcaption>
      </figure>
      <p>המאמצים להביא לרגיעה מתנהלים כאמור לפי שעה בקהיר על ידי בכירי המודיעין המצרי ומלאדנוב. מאז תחילת הסבב נהרגו 23 פלסטינים בעזה, 13 מהם היום. שלושה מההרוגים הם בני משפחה אחת, בהם ילד.</p>
      <p>צרפת גינתה את ירי הרקטות מרצועת עזה, ובהודעת מטעם משרד החוץ הצרפתי נכתב כי "מתקפות המיועדות בכוונה לפגיעה באזרחים מנוגדות לחוק הבינלאומי". הצרפתים קראו לרגיעה והצהירו כי הם תומכים במאמצי התיווך של שליח האו"ם, ניקולאי מלאדנוב, וכן במאמצי מצרים.</p>
      <p>בתוך כך, ראש הממשלה בנימין נתניהו מסר בצהריים הודעה במליאת הכנסת בנושא ההסלמה בעזה והירי לישראל, והתעמת עם חברי כנסת מהרשימה המשותפת.</p>
      <p>נתניהו הדגיש את הניסיון להימנע מפגיעה באזרחים שאינם מעורבים בלחימה, ואמר כי בעבר וגם בעת האחרונה "למרות בקשות חוזרות ונשנות של מערכת הביטחון, לא אישרתי פעולות משום שבדקנו מה הסיכויים שייפגעו (בלתי מעורבים)". הוא האשים את חברי הכנסת הערבים שהם מעודדים טרור, שמטרתו לפגוע בכוונה באזרחים. חברי כנסת זעקו לעברו "אתה משקר ומסית נגדנו". ח"כ אחמד טיבי הוצא מאולם המליאה בהנחיית יו"ר הכנסת יולי אדלשטיין.</p>
      <p>  </p>
      <figure>
        <img src="https://images1.calcalist.co.il/PicServer3/2019/11/12/946801/4_l.jpg"/>
        <figcaption>מערכת כיפת ברזל (ארכיון) <br/>צילום: איי אף פי</figcaption>
      </figure>
      <p>במקביל נמשך ירי הרקטות לעוטף עזה ולשפלה ובצהריים נשמעו אזעקות גם באשקלון ובנתיבות. בשדרות נגרם נזק קל למפעל מרסיסי מיירט, אין נפגעים. במועצה האזורית אשכול נפלה רקטה בחממה באחד היישובים. נזק קל נגרם למבנה. אין נפגעים.</p>
      <p>מוקדם יותר תקף כלי טיס של חיל האוויר שני פעילים של הג'יהאד האיסלאמי שעמדו לשגר טילי נ"ט לעבר ישראל. מדובר צה"ל נמסר כי "הפעילים שסוכלו עסקו בתחום הצליפה והנ"ט בארגון". זמן קצר לאחר מכן תקף כלי טיס של חיל האוויר פעילים נוספים של הג'יהאד האיסלאמי בדרום הרצועה, בעת שעסקו בשיגור רקטות. מדובר צה"ל נמסר שזוהתה פגיעה. אחד המחבלים נהרג.</p>
      <figure>
        <img src="https://images1.calcalist.co.il/PicServer3/2019/11/13/947247/3_l.jpg"/>
        <figcaption>מבנים שהותקפו ברצועת עזה <br/>צילום: רויטרס</figcaption>
      </figure>
      <p>מאז שעות הבוקר אתמול נפרסו לאורך גבול הרצועה חוליות של הג'יהאד האיסלאמי לשיגור טילי נ"ט. החוליות אורבות לכלי רכב ישראליים, צבאיים ואזרחיים כאחד, שייכנסו לטווח שלהם (5 ק"מ), כדי לשגר לעברם את הטילים כנקמה על חיסולו של מפקד החטיבה הצפונית בזרוע הצבאית של הג'יהאד האיסלאמי. ניסיון השיגור שסוכל היום היה הניסיון הממשי המיידי הראשון מאתמול בבוקר לשגר טיל נ"ט לעבר מטרה בישראל.</p>
      <p>בצהריים מסר החמ"ל המשותף של הזרועות הצבאיות של חמאס והג'יהאד האיסלאמי: "ההתנגדות ממשיכה זה היום השני להגיב על התוקפנות והפשע הציוני, ומכה ביעדים של היישות ובהתנחלויות שלו. אנו שוברים את היהירות של הנהגת האויב הכושלת שמנסה לשקם את המורל שלה באמצעות פגיעה בעמנו ובהתנגדות שלנו. לפיכך אנו מבהירים את הנקודות הבאות: ההתנגדות תשלים את התגובה לתוקפנות ואת נקמת השהידים ותלמד את האויב שיעור שהוא לא ישכח. על הציבור ביישות (בישראל) שחי כעת במקלטים לראות את התוצאות של הטיפשות של הנהגתו המדינית והצבאית שנושאת באחריות לפגיעה בחיים בישראל, לפתיחת המקלטים, ולחיים תחת אש.</p>
      <p> </p>
      <figure>
        <img src="https://images1.calcalist.co.il/PicServer3/2019/11/13/947243/1_l.jpg"/>
        <figcaption>ילד וברקע מבנים שהותקפו ברצועת עזה <br/>צילום: רויטרס</figcaption>
      </figure>
      <p>  </p>
      <figure>
        <img src="https://images1.calcalist.co.il/PicServer3/2019/11/13/947249/4_l.jpg"/>
        <figcaption>מבנים שהותקפו ברצועת עזה <br/>צילום: רויטרס</figcaption>
      </figure>
      <figure>
        <img src="https://images1.calcalist.co.il/PicServer3/2019/11/13/947245/2_l.jpg"/>
        <figcaption>אישה ברצועת עזה <br/>צילום: רויטרס</figcaption>
      </figure>
      <p>"החמ"ל המשותף מנהל את המערכה הצבאית בהסכמה ובתיאום ברמות הגבוהות ביותר. להתנגדות יש את הטקטיקה שלה ותוכניותיה במסגרת ההסכמה בין הזרועות הצבאיות: בין אם בנוגע להיקף התגובה או בין אם לגורם שיוציאה לפועל, לרמתה ולמשכה. לא נאפשר לאויב להתעמר בעמנו או לחיים את ההתנגדות בכללי עימות שלא מספקים אותה. לא נסכים לניסיונות של הכיבוש לשוב למדיניות הסיכולים הפחדנית, בשום תנאי שהוא".</p>
      <p>לפי שעה, חמאס נמנע כאמור מלהיכנס לסבב ומי שמוביל אותו הוא הג'יהאד האיסלאמי בשיתוף עם כמה ארגונים קטנים. גם היום ממשיך הג'יהאד האיסלאמי להתעקש כי "עדיין מוקדם מדי לדבר על רגיעה והפסקת אש". אתמול הודיע הארגון למתווכים המצריים כי הוא אינו מוכן לדבר על הפסקת אש במהלך 48 השעות הראשונות לחיסול וטרם תגובה נרחבת עליו. חמאס מסרב לפי שעה להתערב בניסיונות לכפות על הג'יהאד האיסלאמי הפסקת אש - ומשאיר את ניהול המאמצים הללו בידי המודיעין המצרי.</p>
    </article>
  </body>
</html>