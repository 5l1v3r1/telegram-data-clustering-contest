<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773645,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="בית חדש למרשמלו: חברת הממתקים כרמית תשכור מבנה בברקן"/>
    <meta property="og:description" content="תמקם את מפעל הייצור של מוצרי המרשמלו ומוצרי ההקפאה של החברה בשטח שגודלו 4,000 מ&quot;ר, לתקופה של 5 שנים החל מהחודש הבא; ההשקעה בהכשרת המפעל תעמוד על כ-3 מיליון שקל"/>
  </head>
  <body>
    <article>
      <h1>בית חדש למרשמלו: חברת הממתקים כרמית תשכור מבנה בברקן</h1>
      <h2>תמקם את מפעל הייצור של מוצרי המרשמלו ומוצרי ההקפאה של החברה בשטח שגודלו 4,000 מ"ר, לתקופה של 5 שנים החל מהחודש הבא; ההשקעה בהכשרת המפעל תעמוד על כ-3 מיליון שקל</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">נועם לנדמן</a></address>
      <p>חברת הממתקים והחטיפים <a href="https://www.calcalist.co.il/stocks/home/0,7340,L-3959-440016,00.html?quote=%D7%9B%D7%A8%D7%9E%D7%99%D7%AA">כרמית</a> התקשרה בהסכם לשכירת מבנה תעשייתי באזור התעשייה ברקן שבשומרון, בגודל של 4,000 מ"ר (מתוכם 500 מ"ר משרדים), שבו תמקם את מפעל הייצור של מוצרי המרשמלו ומוצרי ההקפאה של החברה.</p>
      <p>דמי השכירות לא דווחו, בהיותם "לא מהותיים לחברה" – ההשקעה בהכשרת המפעל תעמוד על כ-3 מיליון שקל. תקופת השכירות שתחל ב-22 בדצמבר 2019 תהיה חמש שנים, עם אופציה לשתי הארכות של 5 שנים כל אחת.</p>
      <figure>
        <img src="https://images1.calcalist.co.il/PicServer3/2019/07/15/920823/2L.jpg"/>
        <figcaption>שוקולד של כרמית <br/>צילום: סטודיו מרחב</figcaption>
      </figure>
      <p><a href="https://www.calcalist.co.il/marketing/articles/0,7340,L-3769291,00.html">בסוף ספטמבר פרסמה כרמית דוח חצי שנתי </a>(חצי השנה הראשונה) בו הציגה עלייה של 13.3% בהכנסות ל-78.5 מיליון שקל, וזינוק של 168% ברווח הנקי שהסתכם ב-4 מיליון שקל. העלייה בהכנסות נבעה מגידול במכירות שוקולד ומאפים, ותוספת מכירות בסך 2.8 מיליון שקל בעקבות רכישת חברת הגרנולה רפאל'ס.</p>
      <p>רכישת רפאל'ס במרץ האחרון הוסיפה לכרמית במחצית הראשונה של השנה מכירות בגובה 2.8 מיליון שקל, אך היא רשמה הפסד תפעולי בגובה 64 אלף שקל.</p>
      <p>העלייה במכירות, כמו גם ירידה בשיעור צריכת חומרי הגלם והוצאות קבועות, הובילו לעלייה של 24% ברווח הגולמי שהסתכם ב-19.6 מיליון שקל ולשיפור הרווחיות הגולמית ל-25% מהמכירות לעומת 23.4% בתקופה המקבילה אשתקד.</p>
    </article>
  </body>
</html>