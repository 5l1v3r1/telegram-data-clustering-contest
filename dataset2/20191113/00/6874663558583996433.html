<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773694,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="חברת HOT חצתה את רף מיליון הלקוחות בשירותי הטלוויזיה, האינטרנט והטלפון הנייח"/>
    <meta property="og:description" content="9,000 מנויים חדשים הצטרפו ברבעון השלישי לשירותי המוצרים הנייחים של HOT, לעומת תוספת של 6,000 מנויים ברבעון הקודם; לשירותי הסלולר הצטרפו 12 אלף מנויים לעומת 5,000 ברבעון הקודם; הכנסות החברה שמרו על יציבות והסתכמו ב-246 מיליון יורו"/>
  </head>
  <body>
    <article>
      <h1>חברת HOT חצתה את רף מיליון הלקוחות בשירותי הטלוויזיה, האינטרנט והטלפון הנייח</h1>
      <h2>9,000 מנויים חדשים הצטרפו ברבעון השלישי לשירותי המוצרים הנייחים של HOT, לעומת תוספת של 6,000 מנויים ברבעון הקודם; לשירותי הסלולר הצטרפו 12 אלף מנויים לעומת 5,000 ברבעון הקודם; הכנסות החברה שמרו על יציבות והסתכמו ב-246 מיליון יורו</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אביאור אבו</a></address>
      <p>חברת התקשורת והכבלים HOT סיכמה את הרבעון השלישי של 2019 עם יציבות בהכנסות, וחצתה את רף מיליון הלקוחות במוצרים הנייחים. כך עולה מהדו"חות שפרסמה היום (ד') חברת אלטיס אירופה (Altice Europe) של פטריק דרהי, בעלת השליטה ב-HOT.</p>
      <p>ה-EBITDA הרבעוני ירד ב-14% לעומת הרבעון המקביל ב-2018 ועמד על 93 מיליון יורו, הנתון כולל גם את ת.א.ט – חברת הטכנאים של אלטיס בישראל. הכנסות החברה ברבעון השלישי עמדו על 246 מיליון יורו, ירידה של 1.6% לעומת הרבעון המקביל. החברה ציינה כי הירידה נובעת מתחרות מתמשכת במגזרי פעילות החברה הן במגזר הכבלים והן במגזר המובייל.</p>
      <figure>
        <img src="https://images1.calcalist.co.il/PicServer3/2018/09/03/844609/3L.jpg"/>
        <figcaption>מנכ"לית HOT טל גרנות גולדשטיין <br/>צילום: HOT</figcaption>
      </figure>
      <p>בחלוקה למגזרים, ההכנסות ממוצרים נייחים (טלוויזיה, אינטרנט וטלפון) הסתכמו ב-144 מיליון יורו, ירידה של 7% ביחס לרבעון המקביל. ההכנסות מסלולר (HOT מובייל) הסתכמו ב-71 מיליון יורו, עלייה של 12% לעומת התקופה המקבילה, הודות לעלייה במכירות ציוד קצה ועונתיות. ההכנסות מעסקים הסתכמו ב-31 מיליון יורו, עלייה של 3 מיליון יורו מהרבעון המקביל.</p>
      <p>מספר המנויים בנייח חצה את רף המיליון לקוחות ועמד עם תום הרבעון על מיליון ו-8,000, לאחר עלייה רבעונית של 9,000 מנויים נטו - יותר מברבעון הקודם שבו התווספו 6,000 מנויים.</p>
      <p>זהו גיוס הלקוחות הגבוה ביותר מאז ההנפקה של אלטיס בשנת 2014, ולמרות התחרות העזה מאז כניסתן של סלקום ופרטנר לתחום הטלוויזיה. בכך ניצבת החברה עם נתח של כ-45% בשוק הטלוויזיה ו-30% בשוק האינטרנט. אחת הסיבות היא שהחברה חזרה לשווק באוגוסט מהירות גלישה של עד 500 מגה, לאחר שמשרד התקשורת השהה את הפעילות הזו ביוני לאור כשלים שנתגלו במוכנות ספקיות האינטרנט המתחרות. עד כה הצטרפו לשירות כ-15 אלף מנויים.</p>
      <p>מספר המנויים בסלולר גדל ב-12 אלף מנויים נטו ל-1.35 מיליון מנויים. מדובר בהאצה בקצב הצטרפות המנויים, אחרי שברבעון הקודם התווספו 5,000 מנויים חדשים. מקור העלייה עשוי להיות בין היתר חבילה שוברת שוק שהציעה חברת הסלולר באוגוסט יחד עם סאני, יבואנית סמסונג בישראל, במחיר של 14.90 שקל.</p>
      <p>בכך שומרת HOT מובייל על המקום הרביעי בישראל מבחינת נתח שוק עם כ-15% מסך המנויים בישראל. </p>
      <p>השקעות החברה (CapEx), יחד עם ת.א.ט, הסתכמו ב-62 מיליון יורו, עלייה של 10 מיליון יורו מהרבעון המקביל.</p>
      <p>מאז שהפסיקה חברת הכבלים להיסחר בבורסת תל אביב בספטמבר 2018, היא אינה מדווחת על תוצאותיה באופן מפורט אלא כחלק מדו"חות אלטיס אירופה. החברה אינה מפרידה בין התחומים במגזר הנייח וגם לא בין לקוחות קמעונאיים לסיטונאיים.</p>
      <p>טל גרנות-גולדשטיין, מנכ"לית קבוצת HOT, מסרה: "החברה הציגה ברבעון השלישי יציבות בהכנסות וצמיחה במצבת המנויים. החברה חצתה את רף מיליון הלקוחות במגזר הכבלים ובולמת את מגמת שחיקת ההכנסות. HOT היא קבוצת התקשורת היחידה בישראל אשר גדלה במצבת המנויים הן במגזר הכבלים והן במגזר הסלולר ומציגה שיא של גיוסים כ-21 אלף מנויים ברבעון השלישי בלבד".</p>
    </article>
  </body>
</html>