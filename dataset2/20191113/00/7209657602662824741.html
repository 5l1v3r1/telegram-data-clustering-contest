<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/anziana-aiutata-carabinieri-1.4882852"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T00:10:07+00:00"/>
    <meta property="og:title" content="Bologna, l'anziana aiutata dai carabinieri. &quot;Questi ragazzi sono angeli&quot;"/>
    <meta property="og:description" content="I militari del Navile hanno 'adottato' la signora Luciana, 86 anni, rimasta senza soldi e documenti dopo essere stata derubata sul bus"/>
  </head>
  <body>
    <article>
      <h1>Bologna, l'anziana aiutata dai carabinieri. "Questi ragazzi sono angeli"</h1>
      <h2>I militari del Navile hanno 'adottato' la signora Luciana, 86 anni, rimasta senza soldi e documenti dopo essere stata derubata sul bus</h2>
      <address><time datetime="2019-11-13T00:10:07+00:00">13 Nov 2019, 00:10</time> by <a rel="author">NICOLETTA TEMPERA</a></address>
      <p>Bologna, 13 novembre 2019 - «Due figli<b>.</b> Si sono comportati come fossero figli miei. I carabinieri sono tutti bravi, ma questi due ragazzi sono due angeli». La vita della <a href="https://www.ilrestodelcarlino.it/bologna/cronaca/anziana-pensione-carabinieri-1.4882160">signora Luciana</a> negli ultimi anni è stata buia e spezzata da lutti e dolore: 86 anni, vedova, ha perso una figlia per una grave malattia. Fino a due settimane fa era rimasta sola ad affrontare le faccende e le difficoltà di ogni giorno. Finché un inconveniente, <b>il furto del portafogli con soldi e documenti </b>sul bus, non l’ha spinta ad andare alla caserma Navile dei carabinieri, guidata dal luogotenente in carica speciale Nicola Patti, a sporgere denuncia.</p>
      <p>E qui ha ritrovato l’aiuto e il calore di una famiglia. Perché i militari non si sono limitati a raccogliere la segnalazione di smarrimento. Hanno praticamente <b>adottato la pensionata</b>, sostenendola nelle pratiche per riottenere i documenti, necessari per prendere la pensione, e anche con la spesa, perché la signora era rimasta senza soldi. «Il comandante mi ha visto che <b>piangevo </b>e ha detto ai suoi carabinieri: ‘Adesso andate con la signora e <b>aiutatela in tutto quello che deve fare</b>’. E loro così hanno fatto. Ma con <b>un affetto</b>, un’attenzione che neppure due figli», racconta Luciana, che si commuove parlando dei due militari e del comandante Patti.</p>
      <p>Lo smarrimento del portafogli è stato denunciato il 31 ottobre scorso: «Quando ho raccontato ai carabinieri che <b>non potevo prendere la pensione </b>perché non avevo più la carta d’identità – ricostruisce la nonnina –, mi hanno accompagnato alle Poste, per parlare con gli impiegati. Ma serviva il duplicato dei documenti: i carabinieri, dato che non avevo potuto prendere la pensione, mi hanno accompagnato al supermercato e <b>mi hanno fatto la spesa</b>, perché poi c’era il ponte dei Morti e rischiavo di rimanere senza niente in casa. Poi, nei giorni successivi, si sono adoperati per farmi avere il duplicato dei documenti, mi hanno accompagnato all’anagrafe a rifare la cartà d’identità e di nuovo alle Poste, dove ho potuto prendere la pensione. Io non pensavo esistesse <b>gente così buona</b>. Io non so come ringraziare questi bravi, bravi ragazzi».</p>
      <p>Il luogotenente Patti ieri è tornato di nuovo a trovare la signora Luciana: «Abbiamo segnalato la situazione della signora <b>ai servizi sociali </b>– spiega –. Quando l’ho vista in caserma, sola e spaventata, è stato per me del tutto naturale mettermi a disposizione e fare il possibile per aiutarla. I miei uomini sono stati bravi».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/anziana-pensione-carabinieri-1.4882160"/>
      </related>
    </article>
  </body>
</html>