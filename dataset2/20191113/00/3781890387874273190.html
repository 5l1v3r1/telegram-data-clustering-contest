<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741341"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T00:15:00+00:00"/>
    <meta property="og:title" content="คาใจ'ศาล'ยังปลอดภัยจริงหรือ มีเหตุพก'ปืน'ยิงกันถี่ยิบ"/>
    <meta property="og:description" content="เป็นคำถามที่เริ่มสงสัยและคาใจขึ้นเรื่อยๆ ตกลงแล้วภายในศาลยังมีความปลอดภัยอยู่จริงหรือไม่ หลังเกิดเหตุพกปืนเข้าไปก่อเหตุอย่างต่อเนื่อง ล่าสุดก็เกิดขึ้นในศาลจังหวัดจันทบุรี"/>
  </head>
  <body>
    <article>
      <h1>คาใจ'ศาล'ยังปลอดภัยจริงหรือ มีเหตุพก'ปืน'ยิงกันถี่ยิบ</h1>
      <address>
        <time datetime="2019-11-13T00:15:00+00:00">13 Nov 2019, 00:15</time>
      </address>
      <p>
        <b>เป็นคำถามที่เริ่มสงสัยและคาใจขึ้นเรื่อยๆ ตกลงแล้วภายในศาลยังมีความปลอดภัยอยู่จริงหรือไม่ หลังเกิดเหตุพกปืนเข้าไปก่อเหตุอย่างต่อเนื่อง ล่าสุดก็เกิดขึ้นในศาลจังหวัดจันทบุรี</b>
      </p>
      <p><b>กลายเป็นเหตุอุกฉกรรจ์และสะเทือนขวัญที่เกิดขึ้นในสถานที่ที่น่าจะรียกได้ว่า "ปลอดภัยที่สุด" สถานที่หนึ่งอีกแล้ว สำหรับเหตุการณ์ชักปืนยิงกันในศาลจังหวัดจันทบุรี มิหนำซ้ำยังเป็นบริเวณด้านหน้าบัลลังก์ผู้พิพากษาด้วยซ้ำไป "เดลินิวส์ออนไลน์" จึงขอรวบรวมให้ได้อ่านอีกครั้งว่าวานนี้ (12 พ.ย.) เหตุการณ์นี้เกิดอะไรขึ้นบ้าง</b><br/><br/>เริ่มจากเมื่อเวลา 09.30 น. วันที่ 12 พ.ย. ร.ต.อ.(หญิง) ปัญญาพร ศรีชาย รอง สว.(สอบสวน) สภ.เมืองจันทบุรี รับแจ้งเกิดเหตุยิงกันมีผู้ได้รับบาดเจ็บภายในห้องพิจาณาคดีที่ 288 บัลลังก์ 2ชั้น 2 ศาลจังหวัดจันทบุรี ต.วัดใหม่ อ.เมือง จ.จันทบุรี จึงรีบไปตรวจสอบพร้อม นายวิทูรัชศรีนาม พล.ต.ต.จรัล จิตเจือจุน รอง ผบช.ภ.2 พล.ต.ต.เสถียรบุญค้ำ ผบก.ภ.จว. จันทบุรี ชุดสืบสวน กองพิสูจน์หลักฐานแลเจ้าหน้าที่กู้ภัยสว่างกตัญญูธรรมสถานจันทบุรี</p>
      <figure>
        <img src="https://www.dailynews.co.th/admin/upload/20191112/news_pJOctXZOwl225313_533.jpg?v=20191113131?v=7176"/>
      </figure>
      <p>ที่เกิดเหตุเจ้าหน้าที่พบร่างเปรอะเลือดของผู้บาดเจ็บนอนอยู่ภายในห้องรวม5 ราย ทราบชื่อ พล.ต.ต.ธารินทร์ จันทราทิพย์ อายุ 67 ปี อดีตรองจเรตำรวจ นายบัญชาปรมีศณาภรณ์ อายุ 61 ปีทนายความชื่อดัง และอดีตสมาชิกสภาปฏิรูปประเทศ (สปช.) อดีตสมาชิกสมาชิกสภาขับเคลื่อนการปฏิรูปประเทศ(สปท.) ทั้งยังเคยเป็นอดีตทนายความคดีจำนำข้าวของน.ส.ยิ่งลักษณ์ ชินวัตร อดีตนายกรัฐมนตรี รวมทั้งยังเป็นทนายความของบริษัทคิงเพาเวอร์สุวรรณภูมิ จำกัด<br/><br/><b>นางสุภาพร ปรมีศณาภรณ์ ภรรยาของนายบัญชา นายวิจัย ​สุขรมย์ (ทีมทนายของนายบัญชา) และนายวิชัย​ อุดมธนภัทร(ทีมทนายของนายบัญชา) ซึ่งทั้งหมดต่างมีแผลถูกยิงตามร่างกายเจ้าหน้าที่จึงรีบลำเลียงส่ง รพ.กรุงเทพจันทบุรี และ รพ.พระปกเก้าจันทบุรีตามลำดับ แพทย์พยายามช่วยเหลือยื้อชีวิต แต่ พล.ต.ต.ธารินทร์นายบัญชา และนายวิจัย ทนพิษบาดแผลไม่ไหว เสียชีวิตในเวลาต่อมา ขณะที่นางสุภาพรและนายวิชัย อาการยังอยู่ในขั้นโคม่า อย่างไรก็ตามในที่เกิดเหตุเจ้าหน้าที่ตรวจพบทูตมรณะเป็นอาวุธปืนแมกกาซีนยี่ห้อกล็อก รุ่น 22 ขนาด .40 แต่งอุปกรณ์เสริมด้ามจับ จึงเก็บไว้เป็นหลักฐาน</b></p>
      <figure>
        <img src="https://www.dailynews.co.th/admin/upload/20191112/news_xbRsBQRzrD225311_533.jpg?v=20191113131?v=1807"/>
      </figure>
      <p>จากการสอบสวนทราบว่าก่อนเกิดเหตุศาลนัดคู่ความทั้งสองฝ่ายทั้ง นางสุภาพร ซึ่งเป็นตัวแทนของฝ่ายโจทก์ และพล.ต.ต.ธารินทร์ จำเลย มาสืบพยานในคดีพิพาทเรื่องการครอบครองกรรมสิทธิ์ที่ดิน 86แปลง เนื้อที่ 3,800 ไร่ มูลค่าประมาณ 300 ล้านบาท ในพื้นที่บ้านตาเลียว ต.เขาแก้วอ.ท่าใหม่ จ.จันทบุรี ซึ่งยืดเยื้อทางแพ่งมานานนับสิบปี กระทั่งทางฝ่ายโจทก์มีหลักฐานใหม่หลังกรมสอบสวนคดีพิเศษ (ดีเอสไอ) ที่ทางฝ่ายโจทก์เคยยื่นเรื่องร้องเรียนไว้ชี้มูลความผิดจึงเตรียมแตกประเด็นฟ้องร้องเป็นคดีอาญา<br/><br/><b>โดยช่วงเกิดเหตุเป็นจังหวะที่ทั้งสองฝ่ายเดินเข้ามาเผชิญหน้ากันในห้องพิจารณาจากนั้นเหตุการณ์ไม่คาดฝันจึงเกิดเมื่อ พล.ต.ต.ธารินทร์ชักอาวุธปืนขึ้นมารัวใส่คู่ความอย่างบ้าคลั่ง ก่อนที่ทางเจ้าหน้าที่ตำรวจศาลจะตัดสินใจยิงใส่เพื่อระงับเหตุทันทีหลังพยายามเกลี่ยกล่อมให้ผู้ก่อเหตุวางอาวุธแต่ไม่เป็นผล ทั้งนี้หลังเกิดเหตุทางผู้เกี่ยวข้องในพื้นที่ต่างไม่ขอให้สัมภาษณ์หรือแสดงความคิดเห็นแต่อย่างใดเพราะเกรงจะเป็นการละเมิดอำนาจศาล  </b></p>
      <figure>
        <img src="https://www.dailynews.co.th/admin/upload/20191112/news_xEmJOXRrdj225314_533.jpg?v=20191113131?v=7904"/>
      </figure>
      <p>ด้านนายสุริยัณห์ หงษ์วิไล โฆษกศาลยุติธรรม กล่าวว่า ได้รับรายงานเหตุการณ์เบื้องต้นแล้วทราบว่ามีผู้บาดเจ็บ 5 ราย และเสียชีวิต 3 ราย ประกอบด้วย พล.ต.ต.ธารินทร์นายบัญชา และนายวิจัย ส่วนสาเหตุเกิดจากคู่ความทั้งสองฝ่ายพิพาทกันหลายคดีต่อเนื่องมานานหลายปีเริ่มต้นจากคดีทางแพ่งกรณีพิพาทกรรมสิทธิ์ในการครอบครองที่ดิน นอกจากนี้ทั้งสองฝ่ายยังมีการฟ้องร้องทางอาญากันอีกหลายคดีรวมถึงคดีที่มีการนัดพิจารณากันในวันเกิดเหตุด้วย โดยคดีดังกล่าวเป็นการฟ้องทางอาญาในข้อหา“ฟ้องและเบิกความเท็จ” ซึ่งอยู่ระหว่างการสืบพยานฝ่ายจำเลย ซึ่งตามรายงานระบุว่าในการพิจารณาคดีที่ผ่านมามีการโต้เถียงกันของทั้งสองฝ่ายอยู่บ่อยครั้ง<br/><br/><b>นายสุริยัณห์ กล่าวต่อว่า ขณะเกิดเหตุทางองค์คณะผู้พิพากษายังไม่ได้ขึ้นนั่งพิจารณาคดีเนื่องจากคู่ความในคดียังเดินทางมาไม่ครบ โดยในช่วงที่เจ้าหน้าที่หน้าบัลลังก์เดินออกจากห้องพิจารณาคดีจำเลยที่ 3 ได้ก่อเหตุที่ไม่คาดคิดขึ้น ดังนั้นจึงไม่มีผู้พิพากษาและเจ้าหน้าที่ศาลได้รับบาดเจ็บสำนักงานศาลยุติธรรมขอชี้แจงว่าจะดำเนินการตรวจสอบหาสาเหตุที่แท้จริงเพื่อปรับปรุงมาตรการการรักษาความปลอดภัยให้แก่ประชาชนผู้มาติดต่อราชการศาลและบุคลากรที่ทำงานอยู่ในอาคารศาลให้มีประสิทธิภาพมากยิ่งขึ้นสำหรับภาพเหตุการณ์ความรุนแรงภายในศาลนั้นสำนักงานศาลยุติธรรมขอให้สื่อมวลชนและประชาชนงดเผยแพร่ภาพดังกล่าวเพราะอาจจะกระทบสิทธิผู้อื่นและเข้าข่ายละเมิดอำนาจศาลได้</b></p>
      <figure>
        <img src="https://www.dailynews.co.th/admin/upload/20191112/news_ZcAuNGJFHt225311_533.jpg?v=20191113131?v=3042"/>
      </figure>
      <p>ขณะที่ ว่าที่ ร.ต.ดร.ถวัลย์ รุยาพร นายกสภาทนายความแห่งประเทศไทย กล่าวว่าเหตุการณ์ที่เกิดขึ้นถือว่าน่าตกใจมาก เนื่องจากเป็นการยิงกันในศาล จึงรู้สึกเป็นห่วงสวัสดิภาพของเหล่าทนายความเนื่องจากตามปกติจะมีเพียงกระเป๋าเอกสารเท่านั้น ต่อไปทางสภาทนายความจะต้องนำไปประชุมระดมแนวคิด ซึ่งที่ผ่านมาทางสภาฯ เคยนำเสนอเกี่ยวกับเรื่องที่ว่าทนายความอาจจะจำเป็นจะต้องมีอาวุธปืนพกพาไว้ป้องกันตัวเนื่องจากจะต้องเดินทางไปทั่วประเทศ ซึ่งเป็นการเดินทางไกล บางครั้งมีการพกทรัพย์สินไปด้วย ที่สำคัญบางคนอาจว่าความในคดีที่มีความขัดแย้งสูงทั้งนี้ขอแสดงความเสียใจกับครอบครัวของทนายความทุกคนที่อยู่ในเหตุการณ์ ซึ่งทางสภาฯ จะรีบหาแนวทางในการช่วยเหลือต่อไป<br/><br/><b>ผู้สื่อข่าวรายงานเพิ่มเติมว่า สำหรับชนวนเหตุเกิดจากอ้างกรรมสิทธิ์ครอบครองที่ดินของนายสมพลโกศลานันท์  อดีตคหบดีในพื้นที่ ซึ่งช่วงยังมีชีวิตได้ขายให้กับพระกิตติวุฑโฒภิกขุ ในนามของมูลนิธิอธิธรรมมหาธาตุวิทยาลัย ในราคา 12 ล้านบาท เมื่อปี 2513 ด้วยวิธีผ่อนชำระต่อมาปี 2538 นายสมพล เสียชีวิตลง และทางครอบครัวตรวจสอบพบว่าทางมูลนิธิอธิธรรมมหาธาตุวิทยาลัยขาดการผ่อนชำระเป็นเงินรวมกว่า 3 ล้านบาท ซึ่งมีการยื่นให้ศาลพิจารณาและมีคำสั่งให้ ที่ดินทั้งหมดกลับคืนมาเป็นของครอบครัวนายสมพล อีกครั้ง</b></p>
      <figure>
        <img src="https://www.dailynews.co.th/admin/upload/20191112/news_xsBtUTPhEP225312_533.jpg?v=20191113131?v=7759"/>
      </figure>
      <p>กระทั่ง พล.ต.ต.ธารินทร์ มาแต่งงานกับลูกสาวของนายสมพล จึงเท่ากับว่าเป็นเขยของตระกูล“โกศลานันท์” จากนั้นทาง พล.ต.ต.ธารินทร์ ได้ใช้สิทธิ์ยื่นเรื่องขอครอบครองที่ดินดังกล่าวแต่ทางด้านของนางสุภาพร ซึ่งเป็นลูกสาวของ นายสมพล เห็นว่าเป็นการกระทำที่ไม่ถูกต้องจึงร่วมกับสามีคือนายบัญชา รวบรวมพยานหลักฐานยื่นฟ้องทางแพ่งเพื่อความชอบธรรมแต่ทาง พล.ต.ต.ธารินทร์ พยายามต่อสู้กันทางคดีมาโดยตลอด ต่อมานางสุภาพรและนายบัญชา สามี ซึ่งเป็นฝ่ายโจทก์ พบข้อมูลการปลอมแปลงเอกสารหลักฐานบางอย่าง จึงไปยื่นเรื่องร้องเรียนต่อกรมสอบสวนคดีพิเศษ(ดีเอสไอ) กระทั่งมีการชี้มูลชัดเจนว่ามีการปลอมแปลงเอกสารหลักฐานจริง จึงมีการยื่นฟ้องฝ่ายพล.ต.ต.ธารินทร์ ในคดีอาญาฐาน “แจ้งและใช้เอกสารเท็จ” ศาลจึงนัดทั้งคู่ความทั้งสองฝ่ายมาพิพากษาส่วนคดีอาญาเท่านั้นแต่กลับมาเกิดเหตุการณ์สะเทือนขวัญขึ้นดังกล่าว<br/><br/><b>คงต้องมาติดตามดูกันต่อไปว่าผู้ที่เกี่ยวข้องจะหาวิธีหรือมาตรการใดมาใช้ในการตรวจเข้มอาวุธก่อนจะเดินเข้าสู่ศาล อย่ามัวแต่ตั้งคณะกรรมการสอบสวนตามหาว่าเป็นที่ระบบอิเล็กทรอนิกส์ผิดพลาด หรือตัวบุคคลสะเพร่า แต่ต้องเริ่มดำเนินการเอาจริงเอาจังได้แล้ว เพื่อให้ศาลที่เป้นสถานที่ปลอดภัยกลับมาปลอดภัยจริงๆได้อีกครั้ง.</b></p>
    </article>
  </body>
</html>