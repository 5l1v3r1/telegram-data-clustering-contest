<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698154/%D9%87%D8%B4%D8%AF%D8%A7%D8%B1-%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%A8%D8%B1%D8%A7%DB%8C-%D8%A8%D8%AD%D8%B1%D8%A7%D9%86-%DA%A9%D8%AA%D8%A7%D8%A8%E2%80%8C%D9%86%D8%AE%D9%88%D8%A7%D9%86%DB%8C-%DA%AF%D8%B1%D9%81%D8%AA%D8%A7%D8%B1-%D9%85%D8%AE%D8%A7%D8%B7%D8%B1%D9%87-%D8%AF%D8%A7%D9%86%D8%B4-%DA%A9%D8%A7%D8%B0%D8%A8-%D9%81%D8%B3%D8%AA%E2%80%8C%D9%81%D9%88%D8%AF%DB%8C-%D8%B4%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="هشدار وزیر ارشاد برای بحران کتاب‌نخوانی: گرفتار مخاطره دانش کاذب فست‌فودی شده‌ایم"/>
    <meta property="og:description" content="کتاب پایه و مادر فرهنگ محسوب می‌شود. حلقه ارتباط همه اجزای یک ملت به کتاب متصل است و بر مبنای ریشه فرهنگ ثمر می‌دهد. هیچ حوزه عمومی، دانشی و فرهنگی نیست که از کتاب ارتزاق نکند. پیشرفت ایران و ایرانی نیز همواره با کتاب بوده و از این‌رو اگر به خلق کتاب‌های جدید و تکریم پدیدآورندگان محتوا نیندیشیم، ایران را در گذشته تاریخی خود رها خواهیم کرد."/>
  </head>
  <body>
    <article>
      <h1>هشدار وزیر ارشاد برای بحران کتاب‌نخوانی: گرفتار مخاطره دانش کاذب فست‌فودی شده‌ایم</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>کتاب پایه و مادر فرهنگ محسوب می‌شود. حلقه ارتباط همه اجزای یک ملت به کتاب متصل است و بر مبنای ریشه فرهنگ ثمر می‌دهد. هیچ حوزه عمومی، دانشی و فرهنگی نیست که از کتاب ارتزاق نکند. پیشرفت ایران و ایرانی نیز همواره با کتاب بوده و از این‌رو اگر به خلق کتاب‌های جدید و تکریم پدیدآورندگان محتوا نیندیشیم، ایران را در گذشته تاریخی خود رها خواهیم کرد.</b>
      </p>
      <p>وزیر فرهنگ و ارشاد اسلامی در پیامی برای آغاز بیست و هفتمین دوره هفته کتاب، درباره بحران کتاب‌نخوانی هشدار داد.</p>
      <p>به گزارش ایسنا، نیکنام حسینی‌پور - مدیرعامل موسسه خانه کتاب و دبیر هفته کتاب - در مراسم افتتاحیه هفته کتاب در یزد، پیام سیدعباس صالحی - وزیر فرهنگ و ارشاد اسلامی - را به این شرح خواند:</p>
      <p>کتاب سرمایه ماندگار ملت‌ها، مبدا خیزش‌ها و سند هویت‌بخش تمدن‌ها است. فروغ هر جامعه و تمدنی از چراغی برمی‌خیزد که از کتاب پرتو می‌گیرد. ملت‌های بزرگ جهت فرهنگی و علمی خود را با کتاب آغاز کرده و با ثبت آن ادامه داده‌اند.</p>
      <p>کتاب پایه و مادر فرهنگ محسوب می‌شود. حلقه ارتباط همه اجزای یک ملت به کتاب متصل است و بر مبنای ریشه فرهنگ ثمر می‌دهد. هیچ حوزه عمومی، دانشی و فرهنگی نیست که از کتاب ارتزاق نکند. پیشرفت ایران و ایرانی نیز همواره با کتاب بوده و از این‌رو اگر به خلق کتاب‌های جدید و تکریم پدیدآورندگان محتوا نیندیشیم، ایران را در گذشته تاریخی خود رها خواهیم کرد.</p>
      <p>اکنون در دورانی زندگی می‌کنیم که انقلاب فضای مجازی، فضایی متفاوت نسبت به همه دوره‌های مختلف زندگی تاریخی و اندیشه‌ای و فرهنگی انسان رقم زده است؛ نخست آن‌که گرفتار مخاطره دانش کاذب فست‌فودی شده‌ایم، دیگر این‌که اندیشه‌هاهای سست‌پایه و نوشته‌های غیرواقعی با سرعت در حال تکثیر است، به گونه‌ای که ممکن است در آینده‌ای نزدیک، با بحران کتاب‌نخوانی مواجه شویم.</p>
      <p>از این‌رو پویش ملی کتاب‌خوانی می‌تواند ما را در مقابل تهدیدهای پیش رو مصون بدارد، به شرطی که همگان در این پویش ملی حضور پیدا کنند. در پیمودن مسیر فرهنگ کتاب‌خوانی، نخست باید خانواده را محور این حرکت قرار دهیم و در گام دوم، مدارس، حوزه‌های علمیه و دانشگاه‌ها اضلاع دیگر جامعه کتاب‌خوان را شکل می‌دهند که به یاری آنان می‌توانیم شاهد جامعه کتاب‌خوان و دانا باشیم.</p>
      <p>همچنین کتابخانه‌ها و کتاب‌فروشی‌های محلی که دریچه‌های تنفسی- فرهنگی شهر هستند در ساختن شهری اندیشه‌ور و فرهنگ‌مدار نقشی موثر دارند.</p>
      <p>خوشبختانه فرهنگ کتاب‌خوانی با همت خیرخواهان و تاسیس کتابخانه‌ها به عنوان نهادهای فرهنگی به ویژه در روستاها و شهرهای کمتر توسعه‌یافته- رو به گسترش است و امیدواریم گستره کتاب‌خوانی در دورافتاده‌ترین مناطق کشور وسعت یابد و پیشرفت فرهنگی را همگام با پیشرفت‌های اجتماعی و اقتصادی نهادینه کنیم.</p>
      <p>خانواده، مدرسه، حوزه، دانشگاه، رسانه‌های گروهی، فرهیختگان و آفرینندگان آثار و نیز مجموعه‌های حاکمیتی از جمله وزارت فرهنگ و ارشاد اسلامی، باید دست به دست هم دهند تا این پویش ملی فراگیرتر و فضیلت کتاب‌خوانی به یک ضرورت ملی تبدیل شود.</p>
      <p>فرهنگ و آیین این مرز و بوم با کتاب عجین است و پیامبر مهربانی‌ها حضرت ختمی‌مرتبت (ص) که در آستانه میلاد پرسعادتش قرار داریم به اعجاز کتاب، قلب‌ها را تسخیر، جان‌های جویای حقیقت را مجذوب و حال خوش زیستن انسانی و اخلاقی را به جوامع بشری ارزانی کرد.</p>
      <p>چه نیکوست که با کتاب‌خوانی، افزون بر این‌که حال و روزگار خود را خوش می‌کنیم جامعه و کشور را به سوی نشاط، شادمانی، پیشرفت و تعالی رهنمون سازیم.</p>
    </article>
  </body>
</html>