<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698207/%D9%88%D8%A7%DA%A9%D9%86%D8%B4-%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="واکنش باشگاه پرسپولیس به اظهارات مدیرعامل سپاهان"/>
    <meta property="og:description" content="باشگاه پرسپولیس اظهارات تابش درباره پرسپولیس و بازیکنان آن را &quot;تعجب برانگیز&quot; دانست."/>
  </head>
  <body>
    <article>
      <h1>واکنش باشگاه پرسپولیس به اظهارات مدیرعامل سپاهان</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036796_867.jpg"/>
      </figure>
      <p>باشگاه پرسپولیس اظهارات تابش درباره پرسپولیس و بازیکنان آن را "تعجب برانگیز" دانست.</p>
      <p>به گزارش ایسنا، پس از اظهارات مسعود تابش مدیرعامل باشگاه سپاهان درباره اظهارات گابریل کالدرون<b>،</b> مدیر روابط عمومی باشگاه فرهنگی ورزشی پرسپولیس نسبت به این موضوع واکنش نشان داد. او در اظهارات خود که در سایت باشگاه پرسپولیس منتشر شد، گفت: باید تاکید کنیم آقای کالدرون هرگز و به هیچ عنوان نگفته‌اند که بازی‌ها مهندسی شده است. مصاحبه آقای کالدرون موجود است. ایشان جملات دیگری به کار برده بودند و تاکید دارند که نه اتهامی به استقلال زده‌اند و نه به داوری و ویدئوی آن هم موجود است.</p>
      <p>وی ادامه داد: اینکه "نتایج مهندسی می‌شود" یا از "پرسپولیس حمایت می‌شود" اتهامات پوچی بوده که افراد دیگری اول بار آن را در پی افزایش شانس قهرمانی پرسپولیس در فصل گذشته طرح کرده بودند. متاسفانه این اتهام‌زنی‌ها تبدیل به اپیدمی شد و در ادامه افراد متعدد هم آن را طرح کردند اما هیچ برخوردی با آنها نشد و حالا هم جای تعجب دارد که برخی چون آقای تابش با سوابق مدیریتی و فوتبالی که دارند چرا جملاتی را به مربی پرسپولیس نسبت می‌دهند که هرگز آنها را بیان نکرده است. اینکه آقای تابش اینگونه جملاتی را به شکلی عجیب تفسیر و بعد به آقای کالدرون نسبت دهند جای تاسف دارد. در واقع باشگاهی (سپاهان) که عوامل آن ادعای مهندسی نتایج در فوتبال ایران را طرح کردند حال جمله‌ای را به آقای کالدورن نسبت می‌دهند که هرگز آن را بیان نکرده‌اند.</p>
      <p>قدوسی تصریح کرد: همچنین این اظهار نظر که شش بازیکن پرسپولیس آپشن بالای ۵۰ میلیاردی دارند صرف نظر از آنکه تشویش اذهان عمومی محسوب می‌گردد کذب محض است و نمی‌دانیم ایشان چرا و بر چه مبنا چنین اظهاراتی را مطرح می‌کنند. حال که این فرافکنی‌ها مطرح شده برای روشن شدن افکار عمومی باید بگوییم مجموع اصل قرارداد کلیه بازیکنان پرسپولیس (با احتساب ارز آزاد برای بازیکنان خارجی) ۵۰ میلیارد تومان هم نمی‌شود و آپشن‌های قرارداد آنها هم مربوط به قهرمانی در لیگ، حذفی و موفقیت‌ها در آسیا می‌شود که این آپشن‌ها هم شامل حال همه بازیکنان نشده و واقعا جای تعجب دارد که چرا اینگونه علیه یک باشگاه و بازیکنان آن آمار و ارقام کذب مطرح می‌شود و چنین هجمه‌هایی علیه آن شکل می‌گیرد در حالی که اصلا و ابدا صحت ندارد.</p>
      <p>مدیر روابط عمومی پرسپولیس خاطرنشان کرد: تصمیم نهایی درباره این اظهار نظرهای کذب پس از ارائه گزارش و بررسی‌ها از سوی آقای انصاری‌فرد امروز یا فردا اتخاذ و اعلام می‌گردد.</p>
    </article>
  </body>
</html>