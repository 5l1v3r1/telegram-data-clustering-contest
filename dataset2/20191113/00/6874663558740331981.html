<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773669,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="מסך של גיימרים מפונקים: נתוני הוואן פלוס 8 דלפו לרשת"/>
    <meta property="og:description" content="סדרת הטלפונים הבאה של היצרנית הסינית תכלול שני דגמים בעלי קצב רענון תצוגה מהיר ביותר, שמתאים לחובבי משחקים מושבעים ויישומי מדיה כבדים; מסכים שכאלה זוללים אנרגיה, ויחייבו גם שדרוג מהותי בעוצמת הסוללות"/>
  </head>
  <body>
    <article>
      <h1>מסך של גיימרים מפונקים: נתוני הוואן פלוס 8 דלפו לרשת</h1>
      <h2>סדרת הטלפונים הבאה של היצרנית הסינית תכלול שני דגמים בעלי קצב רענון תצוגה מהיר ביותר, שמתאים לחובבי משחקים מושבעים ויישומי מדיה כבדים; מסכים שכאלה זוללים אנרגיה, ויחייבו גם שדרוג מהותי בעוצמת הסוללות</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">רפאל קאהאן</a></address>
      <p>תמונות רשמיות של הוואן פלוס 8 והוואן פלוס 8 פרו, מכשירי הסדרה הבאה של היצרנית הסינית הפופולרית, דלפו לרשת; מדליפי מובייל אמינים כ-Onleaks ו-MaxJ חשפו הן תמונות של הטלפונים והן את התכונה הייחודית ביותר שלהם: מסך בעל קצב רענון תצוגה של 120 הרץ. זהו פיצ'ר שנראה עד כה רק בסמארטפונים שנועדו לגיימרים, ומאפשר הצגת תנועה חלקה ומהירה באופן בולט על המסך.</p>
      <p>החיסרון של התכונה הזו היא בצריכה מוגברת של חשמל, מה שיצריך גם שדרוג משמעותי בעוצמת הסוללה בטלפונים של וואן פלוס - או רכיב תוכנה שידאג שהקצב המהיר ייפעל רק בעת משחקים או צפייה בווידאו. </p>
      <figure>
        <img src="https://images1.calcalist.co.il/PicServer3/2019/11/13/947336/8_l.jpg"/>
        <figcaption>וואן פלוס 8 פרו <br/>צילום: OnLeaks</figcaption>
      </figure>
      <p>מעבר לקצב הרענון הגבוה שמיועד לקסום לגיימרים, ה-8 ו-8 פרו יציעו מספר תכונות חדשות: במקום המגרעת והמצלמה הנשלפת הם יצוידו במצלמת סלפי מבוססת חריר כמו במכשירי הגלקסי S של סמסונג. מערכי הצילום האחוריים יתבססו על שלוש עדשות לדגם הרגיל וארבע לדגם הפרו. ההבדל החיצוני בין השניים נראה פחות בולט לעין מאשר ההבדל בין ה-7 ל-7 פרו. הבדל חשוב נוסף הוא בגודל המסך; זה של ה-8 הרגיל יהיה 6.5 אינץ' ושל דגם פרו - 6.65 אינץ'. מדובר היצרנית הסינית הקטנה הצליחה בשנים האחרונות להשכיח את מקורותיה כפרויקט מיתוגי של קבוצת BKK - הבעלים של מותגי Oppo, RealMe ו-Vivo. התפיסה של BKK היא להציע מותגים שמיועדים לפלחי אוכלוסיה שונים ולשווקים שונים בעולם, זאת במקום לבלבל את הלקוחות עם שלל סדרות ודגמים שבחלקן מתחרות אחת בשנייה, כמו אצל שיאומי למשל. כך למשל את תחום מכשירי הביניים מחזיקה Vivo, את תחום הפרימיום Oppo ואת סגמנט המכשירים הזולים מחזיקה RealMe. וואן פלוס מיועדת להציע מכשירים עתירי ביצועים לשוק הצעירים במחיר נוח.</p>
    </article>
  </body>
</html>