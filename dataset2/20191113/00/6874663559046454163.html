<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773587,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ויצמן שירי מנסה להכנס לבורסה, הפעם עם קנאביס: רוכש 40% משלד בורסאי"/>
    <meta property="og:description" content="שירי ישלם 4 מיליון שקל תמורת האחזקה בשלד הבורסאי נקסט ג'ן, לפי שווי של 10 מיליון שקל, המהווה פרמיה של כ־20%. עם השלמת העסקה תפעל החברה של שירי למכירת השקעות הנדל&quot;ן והקנאביס שלה לנקסט ג'ן"/>
  </head>
  <body>
    <article>
      <h1>ויצמן שירי מנסה להכנס לבורסה, הפעם עם קנאביס: רוכש 40% משלד בורסאי</h1>
      <h2>שירי ישלם 4 מיליון שקל תמורת האחזקה בשלד הבורסאי נקסט ג'ן, לפי שווי של 10 מיליון שקל, המהווה פרמיה של כ־20%. עם השלמת העסקה תפעל החברה של שירי למכירת השקעות הנדל"ן והקנאביס שלה לנקסט ג'ן</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>ויצמן שירי, בעל השליטה לשעבר בחברת השקעות הנדל"ן תשואה 10, שהשאירה אחריה חובות של כ־100 מיליון שקל כשקרסה ב־2011, ירכוש כ־40% מהשלד הבורסאי נקסט ג'ן ביומד, הנסחר בתל אביב בשווי של כ־8 מיליון שקל.</p>
      <p>קפיטל פוינט, בעלת השליטה המחזיקה ב־41.8% מהשלד, התקשרה בהסכם למכירת המניות למוניטין חברה לקידום התעשייה, שבשליטת ח"כ לשעבר שירי. מניות נקסט ג'ן יימכרו תמורת 4 מיליון שקל, מה שגוזר לחברה שווי של 10 מיליון שקל.</p>
      <p>בהסכם בין הצדדים יש מנגנון שמאפשר למוניטין למכור מניות במהלך תקופת ביניים, במחיר שלא יפחת מ־0.4 שקל למניה. מחיר התמורה לרכישת המניות מסתכם ב־0.34 שקל למניה — כ־20% מעל שווי השוק שבו נסחרו בעת ההודעה על ההסכם. עם השלמת העסקה, תפעל מוניטין למכירת פעילות השקעות הנדל"ן שלה, ובעיקר נכס בבאר שבע, לנקסט ג'ן, בנוסף לפעילות גידול וייצור קנאביס רפואי, בעיקר בלסוטו. זאת בתמורה להקצאת מניות של נקסט ג'ן למוניטין. </p>
      <p>קפיטל פוינט התבקשה לכנס אסיפה כללית מיוחדת של בעלי המניות לשם אישור מינויים של דירקטורים מטעם מוניטין - אפרים איצקוביץ, אברהם נוה ושמואל דייני- והתחייבה לתמוך בכהונתם.</p>
      <figure>
        <img src="https://images1.calcalist.co.il/PicServer3/2019/11/12/947041/1L.jpg"/>
        <figcaption>ויצמן שירי <br/>צילום: עמית מגל</figcaption>
      </figure>
      <p>זה לא הקשר הראשון עם שירי. במרץ 2018 ביטלה נקסט ג'ן הסכם שבו התקשרה חודש קודם לכן עם שירי בתחום כריית זהב. היא דיווחה אז גם על כוונתה לאתר פעילויות קנאביס. החברה ציינה אז: "לאור ממצאים שהתגלו וחוסר יכולת להשלים את בדיקת הנאותות, החברה תפסיק את ההליך... כל ההסכמים יהיו בטלים". החברה פנתה לפני כן ליועץ משפטי מקומי בגאנה, בין היתר לצורך בחינה של הסכם הכרייה ושל האישורים שיידרשו לביצועו.</p>
      <p>שירי רכש את השליטה בתשואה 10 ב־2007 עם בן דודו יונה שמש, כשהיתה שלד בורסאי. החברה התמקדה בהשקעות נדל"ן במזרח אירופה ורומניה, שקרסו עם פרוץ המשבר הכלכלי בסוף אותה שנה.</p>
      <p>החברה נכנסה להסדרי חוב ב־2010. באוקטובר 2011 אישר בית המשפט הסדר נושים, שבו הוקצו מניותיה לגילאון השקעות של ירון ייני תמורת 5 מיליון שקל. מימוש נכסים הצליח להניב לקופה כ־13 מיליון שקל, אך החברה נותרה עם חובות של כ־100 מיליון שקל. שנה וחצי אחרי שקרסה הגיש מפרק החברה גיא גיסין דו"ח לבית המשפט, שבו טען: "החברה נוהלה במשך זמן לא מבוטל בדרכי מרמה והפרת אמונים, תוך שימוש בלתי ראוי בכספיה".</p>
      <p>בפברואר 2014 הוגשה לבית המשפט המחוזי בתל אביב תביעה נגד שירי, בן דודו שמש ונושא משרה בתשואה 10, להחזיר לה 15 מיליון שקל מכיסם האישי. זאת בטענה כי שורה של מחדלים שביצעו הותירו את החברה בחובות הללו.</p>
    </article>
  </body>
</html>