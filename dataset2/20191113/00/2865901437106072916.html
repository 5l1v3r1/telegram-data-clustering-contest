<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/masimo-odo-nudi-posao-slobodanu-rajkovicu-koci-plata-od-500-000-evra/342385"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Masimo Odo nudi posao Slobodanu Rajkoviću, koči plata od 500.000 evra"/>
    <meta property="og:description" content="Srpski reprezentativac je ipak prvi pik čuvenog Italijana"/>
  </head>
  <body>
    <article>
      <h1>Masimo Odo nudi posao Slobodanu Rajkoviću, koči plata od 500.000 evra</h1>
      <h2>Srpski reprezentativac je ipak prvi pik čuvenog Italijana</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Letos se pisalo da je gotovo sigurno da će, nakon rastanka sa bankrotiranim Palermom, <b>Slobodan Rajković</b> karijeru nastaviti u Sampdoriji. Pominjali su se i Đenova, Breša, Leče, Malatija, na kraju i Partizan, ali su nadležni organi taj transfer stopirali pod obraloženjem da su crno-beli dogovorom sa <b>Lazarom Markovićem</b> već ispunili kvotu od jednog potpisa po isteku prelaznog roka, pa je <b>Rajković</b> ostao bez angažmana.</p>
      <p>Sada bi međutim njegov status mogao da se promeni, pošto mu čuveni <b>Masimo Odo</b>, desni bek reprezentacije Italije koja je 2006. osvojila titulu prvaka sveta, nudi ugovor u Seriji B, preciznije u Peruđi.</p>
      <p>Nije ta prila sasvim nova, ali se aktuelizovala nakon što je <b>Odo</b> zbog povrede <b>Gabrijelea Anđele</b> ostao bez startnog štopera na period od bar tri meseca. Predsednik<b> Masimo Santopadre</b> i njegovi saradnici odmah su krenuli da ispituju tržište, ali su brzo odustali od <b>Arlanda Ajetija </b>(bivši igrač Krotonea i Torina) i <b>Marka Andreolija</b> (nekad Kaljari i Kjevo) i baš <b>Rajkovića</b> izdvojili kao prvog pika.</p>
      <p>Srpskog štopera (30) vide kao idealnog partnera za<b> Norberta Đombera</b> u formaciji sa četvoricom u poslednjoj liniji, ali i kao solidnu opciju kad se igra sa trojicom štopera što je sistem koji<b> Odo</b> sve češće koristi.</p>
      <p>Međutim, nije sve baš tako lako izvodljivo. Prvo, <b>Rajković</b> navodno zahteva platu od oko 500.000 evra što baš i nije u Peruđinom dometu. Drugo, povrede su namučile <b>Rajkovića</b> i klubovi su uvek oprezni u takvim situacijama, posebno kad je igrač pet meseci bez kluba. Mada, sam <b>Rajković</b> tvrdi da je spreman ko zapeta pušta, pošto već mesecima radi po četiri sata dnevno sa kondicionim trenerom u Beogradu.</p>
      <p>A ako ne prođe Peruđa, onda se čeka januar. Ko zna, možda se opet javi Partizan? <b>Savi Miloševiću</b> je još jedan štoper svakako neophodan.</p>
      <figure>
        <img src="https://mozzartsport.com/upload/CKEditor/13.11.2019/6.jpg"/>
      </figure>
      <p>(FOTO: Star Sport)</p>
    </article>
  </body>
</html>