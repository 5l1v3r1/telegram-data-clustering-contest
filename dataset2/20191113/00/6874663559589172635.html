<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773695,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="בכיר ישראלי על המגעים להפסקת אש: &quot;זה יכול להיסגר הלילה אבל יכול גם להחריף&quot;"/>
    <meta property="og:description" content="בזמן שהמצרים מתווכים בין ישראל לעזה בשיתוף פעולה עם האו&quot;ם, בכיר ישראלי מודה שהירי והתקיפות בתגובה מתבצעים למרות המגעים עם ארגוני הטרור. עוזר מזכיר המדינה האמריקני: &quot;העולם הוא מקום טוב בלי אבו אל-עטא&quot;. צה&quot;ל תוקף ברצועה: &quot;כ-400 שיגורים מתחילת ההסלמה, 90% הצלחה לכיפת ברזל&quot;"/>
  </head>
  <body>
    <article>
      <h1>בכיר ישראלי על המגעים להפסקת אש: "זה יכול להיסגר הלילה אבל יכול גם להחריף"</h1>
      <h2>בזמן שהמצרים מתווכים בין ישראל לעזה בשיתוף פעולה עם האו"ם, בכיר ישראלי מודה שהירי והתקיפות בתגובה מתבצעים למרות המגעים עם ארגוני הטרור. עוזר מזכיר המדינה האמריקני: "העולם הוא מקום טוב בלי אבו אל-עטא". צה"ל תוקף ברצועה: "כ-400 שיגורים מתחילת ההסלמה, 90% הצלחה לכיפת ברזל"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">איתמר אייכנר ויואב זיתון, ynet</a></address>
      <p>בכיר ישראלי התייחס הערב (רביעי) על המגעים להפסקת אש שמנוהלים ומתווכים על-ידי המצרים והאו"ם, ואמר כי "הדברים קורים במקביל. מצד אחד יש מגעים, אבל מצד שני הם יורים ואנחנו תוקפים. זה יכול להיסגר הלילה, או מחר, אבל יכול גם לגלוש ולהחריף".</p>
      <p>במקביל, אזעקות נוספות נשמעו ביישובי עוטף עזה. מצה"ל, שממשיך לתקוף בשעה זו ברצועה, נמסר כי מתחילת ההסלמה זוהו כ-400 שיגורים לעבר ישראל עם 90% הצלחה לכיפת ברזל. מניין ההרוגים הפלסטינים עלה ל-24.</p>
      <figure>
        <img src="https://images1.calcalist.co.il/PicServer3/2019/05/05/904026/22_l.jpg"/>
        <figcaption>מטח רקטות לעבר אשדוד</figcaption>
      </figure>
      <p>בתוך כך, עוזר מזכיר המדינה האמריקני לענייני המזרח התיכון, דייוויד שנקר, הגיע לביקור בישראל וקיים שיחות עם גורמים בכירים. שנקר עודכן במאמצים של שליח האו"ם למזרח התיכון, ניקולאי מלאדנוב, להביא להפסקת אש, ונפגש איתו לפני שהמריא לקהיר. "הממשל מעורב במה שקורה. פגשתי את מלאדנוב כדי לדון באתגרים שהוא עובד עליהם מול ישראל - צדדים נוספים באזור מעורבים במגעים הללו", אמר.</p>
      <p>לדברי שנקר, "לג'יהאד האיסלאמי אין שום דבר להפסיד, וקשה לשאת ולתת עם ארגון שאיבד אחד אחד מבכיריו. זו מכה קשה מבחינתם". </p>
      <p>עוד הוא אמר כי לדעתו "ממשלת ישראל עושה מאמץ לא להסלים את המצב", וציין כי "בכירים בממשל עומדים בקשר עם בכירים ישראלים". </p>
      <p>לשאלה האם הממשל האמריקני ראה בבהא אבו אל-עטא גורם שמעכב את ההסדרה ברצועה, השיב: "ראינו בו מחבל מרכזי שרצה לעשות רע לישראל – ויש לה זכות להגן על עצמה. העולם מקום טוב יותר בלעדיו".</p>
    </article>
  </body>
</html>