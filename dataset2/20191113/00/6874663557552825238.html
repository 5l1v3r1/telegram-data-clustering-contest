<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773569,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="דאו ג'ונס ו-S&amp;P 500 ננעלו בשיא; הפסד ענק של 1.2 מיליארד דולר ל-WeWork ברבעון השלישי"/>
    <meta property="og:description" content="בתום יום תנודתי עלה דאו ג'ונס ב-0.3%, S&amp;P 500 התחזק ב-0.1%, ונאסד&quot;ק ירד בפחות מ-0.1%. מניית דיסני זינקה ב-7.3% לאחר ששירות הסטרימינג דיסני+ הצליח להשיג מאז השקתו 10 מיליון מנויים; חברת חללי העבודה המשותפים יותר מהכפילה את ההפסד שלה ברבעון השלישי"/>
  </head>
  <body>
    <article>
      <h1>דאו ג'ונס ו-S&amp;P 500 ננעלו בשיא; הפסד ענק של 1.2 מיליארד דולר ל-WeWork ברבעון השלישי</h1>
      <h2>בתום יום תנודתי עלה דאו ג'ונס ב-0.3%, S&amp;P 500 התחזק ב-0.1%, ונאסד"ק ירד בפחות מ-0.1%. מניית דיסני זינקה ב-7.3% לאחר ששירות הסטרימינג דיסני+ הצליח להשיג מאז השקתו 10 מיליון מנויים; חברת חללי העבודה המשותפים יותר מהכפילה את ההפסד שלה ברבעון השלישי</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">כתבי שוק ההון</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:50 -</b> חברת חללי העבודה המשותפים WeWork רשמה ברבעון השלישי הפסד ענק של 1.2 מיליארד דולר - יותר מכפול לעומת ההפסד ברבעון המקביל אשתקד. במקביל הכנסות החברה עלו מ-482 מיליון דולר ברבעון השלישי אשתקד ל-934 מיליון דולר ברבעון השלישי השנה.</p>
      <figure>
        <img src="https://images1.calcalist.co.il/PicServer3/2019/09/09/933088/3_l.jpg"/>
        <figcaption>משרד של WeWork בניו יורק <br/>צילום: AFP</figcaption>
      </figure>
      <p><b>23:00 - </b>מדדי דאו ג'ונס ו-S&amp;P 500 ננעלו הערב בשיא בוול סטריט, בתום יום מסחר תנודתי. דאו ג'ונס עלה ב-0.3%, ואילו S&amp;P 500 התחזק ב-0.1%. נאסד"ק מנגד ירד בפחות מ-0.1%. בלטו במסחר: מניית דיסני זינקה ב-7.3% לאחר ששירות הסטרימינג דיסני+ הצליח להשיג מאז השקתו ביום חמישי 10 מיליון מנויים; במקביל המתחרה נטפליקס איבדה 3.1%; פייבר טיפסה ב-4.3% אחרי שעקפה את צפי השוק והעלתה תחזיות.</p>
      <p><b>21:40 -</b> מחיר הנפט הגולמי מסוג WTI עלה היום ב-0.6% ונקבע ברמה של 57.1 דולר לחבית. מוקדם יותר עלה מחיר הזהב ב-0.7% ונקבע על 1,463.3 דולר לאונקיה.</p>
      <p><b>21:15 -</b> המדדים המובילים בוול סטריט עברו תוך זמן קצר לירידות בעקבות דיווח של ה"וול סטריט ג'ורנל" על קשיים בשיחות הסחר בין ארה"ב וסין על רקע חילוקי דעות בנושא הרכישות החקלאיות שהסינים אמורים לבצע מארה"ב. נאסד"ק מאבד כעת 0.3%, S&amp;P 500 יורד ב-0.1%, ודאו ג'ונס עולה ב-1%.</p>
      <p><b>21:00 - </b>מניית וולט דיסני קופצת ב-5.3% אחרי שענקית המדיה דיווחה על 10 מיליון רשומים <a href="https://www.calcalist.co.il/internet/articles/0,7340,L-3772643,00.html">לשירות הסטרימינג שהשיקה אתמול</a>, דיסני+. לשם השוואה, נטפליקס דיווחה כי בסוף ספטמבר 2019 היו לה יותר מ-60 מיליון מנויים בארה"ב ויותר מ-97 מיליון מנויים בינלאומיים. מוקדם יותר היום נחלשה דיסני ב-2.9%, המתחרה נטפליקס מוחקת 3%.</p>
      <p>שירות הסטרימינג החדש של דיסני <a href="https://www.calcalist.co.il/internet/articles/0,7340,L-3773628,00.html">הושק עם מספר תקלות טכניות</a> שמנעו ממשתמשים להתחבר לשירות, אך הן לא מנעו מ-10 מיליון הלקוחות להציף את דף ההרשמה.</p>
      <p>מדד דאו ג'ונס מטפס ב-0.4% ועשוי להינעל הלילה בשיא כל הזמנים - בפעם ה-20 מתחילת השנה. S&amp;P 500 עולה ב-0.2%, נאסד"ק מוסיף 0.1%.</p>
      <figure>
        <img src="https://images1.calcalist.co.il/PicServer3/2019/11/12/946916/1NL.jpg"/>
        <figcaption>שירות הסטרימינג דיסני+ <br/>צילום: רויטרס</figcaption>
      </figure>
      <p><b>20:40 - </b>מחירי הנפט מטפסים לאחר שארגון יצואניות הנפט אופ"ק (OPEC) אמר כי הוא לא רואה סימנים למיתון עולמי, וכי תפוקת פצלי השמן של המתחרה ארה"ב תוכל לגדול הרבה פחות מהצפוי ב-2020. המחירים נתמכים גם על ידי תגובותיו של יו"ר הפד פאוול שאמר כי הכלכלה האמריקאית ץראה "התרחבות מתמשכת" עם השפעה מלאה של הורדות הריבית האחרונות, שעדיין אינן מורגשות.</p>
      <p>הנפט מסוג WTI עולה ב-1.1% ונסחר תמורת 57.5 דולר לחבית, הנפט מסוג ברנט מטפס ב-0.9% לרמה של 62.7 דולר לחבית.</p>
      <p>אנליסטים בשוק טוענים כי מחירי הנפט מסוג WTI מטפסים יותר ממחיר הברנט לקראת נתוני המלאי האמריקאי שצפויים להתפרסם מחר. מנהל המידע של מחלק האנרגיה בארה"ב צפוי להודיע מחר על ירידה קלה במלאי הנפט הגולמי של החברות המסחריות בארה"ב.</p>
      <p><b>19:00 - </b>בנעילה באירופה - דאקס נחלש ב-0.4%, קאק ופוטסי איבדו 0.2% מערכם.</p>
      <p><b>18:40 - </b>המדדים המובילים עברו לעליות קלות על רקע עדות יו"ר הפד פאוול. דאו ג'ונס ו-S&amp;P 500 מטפסים ב-0.1%, נאסד"ק שומר על יציבות.</p>
      <p>אמדוקס מתחזקת ב-1.3% אחרי הדוחות שהציגו תוצאות דומות לתחזיות האנליסטים: חברת התוכנה שנוסדה בישראל סיכמה את הרבעון הרביעי הפיסקלי עם הכנסות של 1.03 מיליארד דולר לעומת מיליארד דולר ברבעון המקביל.</p>
      <p>הרווח המתואם ברבעון עמד על 147.1 מיליון דולר או 1.08 דולר למניה, לעומת 140.2 מיליון דולר או 99 סנט למניה ברבעון המקביל.</p>
      <p><b>17:20 - </b>פייבר (Fiverr) הישראלית מטפסת ב-3.6% בבורסת ניו יורק אחרי שעקפה את צפי השוק לרבעון והעלתה את התחזית לשנה כולה. חברת תיווך השירותים באינטרנט רשמה ברבעון השלישי של 2019 זינוק של 41.8% בהכנסות ל-27.8 מיליון דולר, ועקפה את תחזית האנליסטים שעמדה על 26.1 מיליון דולר.</p>
      <p>החברה דיווחה שמספר הרוכשים הפעילים המשתמשים בשירותיה עלה ל-2.26 מיליון משתמשים בסוף הרבעון, לעומת 1.95 מיליון בסוף הרבעון המקביל ב-2018.</p>
      <p>ההפסד הנקי המתואם של החברה עמד ברבעון על 4 מיליון דולר או 12 סנט למניה, בהשוואה להפסד נקי מתואם של 3.8 מיליון דולר או 17 סנט למניה ברבעון המקביל אשתקד. התוצאות טובות יותר מצפי האנליסטים, שהעריכו הפסד נקי בטווח שבין 16 ל-29 סנט למניה.</p>
      <p>בעקבות התוצאות העלתה החברה את תחזית ההכנסות ל-2019 כולה ב-40%-41% לטווח שבין 105.5 מיליון דולר עד 106.5 מיליון דולר, מתוכם היא חוזה הכנסות בין 28 ל-29 מיליון דולר ברבעון הרביעי.</p>
      <p><b>16:30 -</b> המסחר בניו יורק נפתח בירידות קלות כשברקע המשקיעים ממתינים לעדות של יו"ר הפד פאוול ועוקבים אחר חדשות מעורבות בגזרת יחסי הסחר בין סין לארה"ב. המדדים המובילים דאו ג'ונס, S&amp;P 500 ונאסד"ק נחלשים ב-0.4%.</p>
      <p>פאוול אמר היום כי הבנק המרכזי של ארה"ב, הפדרל ריזרב, לא צפוי לשנות את שיעור הריבית בקרוב, כל עוד המשק נותר בקצב הנוכחי. יו"ר הפד כתב את הדברים בטיוטת הנאום שהגיש לוועדה הכלכלית המשותפת של הקונגרס, לקראת העדות בשעה 18:00 (שעון ישראל). פאוול חזר על העמדה שהביע לפני מספר שבועות וכתב כי הורדות הריבית שביצע הבנק השנה נועדו לתמוך בכלכלה שממשיכה לצמוח. פאוול ציין כי למהלכים שמבצע הפד יש נטייה להשפעה מאוחרת, כך שייקח זמן להעריך את ההשפעה שלהם.</p>
      <p>מניות הבנקים רושמות ירידות - מורגן סטנלי, בנק אוף אמריקה וסיטיגרופ נחלשים ב-1%, גולדמן זאקס נסוג ב-0.9%.</p>
      <p><b>15:50 -</b> הבורסות בניו יורק צפויות לפתוח את יום המסחר בירידות קלות, לאחר שהממשלה האמריקאית דיווחה כי עלויות המחיה טיפסו באוקטובר ברמה גבוהה מהצפוי, אך האינפלציה נותרה נמוכה ויציבה למדי. המשקיעים ממתינים לנאומו של יו"ר הפד ג'רום פאוול שיתקיים בשעה 18:00 (שעון ישראל).</p>
      <p>החוזים על המדדים דאו ג'ונס, S&amp;P 500 ונאסד"ק נחלשים ב-0.3%.</p>
      <p>מדד המחירים לצרכן בארה"ב טיפס ב-0.4% באוקטובר, עלייה מעט גבוהה מהתחזיות שעמדו על 0.3%. בספטמבר טיפס המדד ב-0.1%. בחישוב שנתי, עלה המדד שמשקף את יוקר המחיה בארה"ב ב-1.8% ב-12 החודשים האחרונים. מדובר בעלייה לעומת אינפלציה של 1.7% ב-12 החודשים שהסתיימו בספטמבר, אך עדיין נמוכה משמעותית מהשיא של השנה שעברה, שהיה קרוב ל-3%.</p>
      <figure>
        <img src="https://images1.calcalist.co.il/PicServer3/2019/07/14/920250/97760021_H493063_l.jpg"/>
        <figcaption>מרכז קניות בניו יורק <br/>צילום: בלומברג</figcaption>
      </figure>
      <p><b>14:10 - </b>חברת הסוללות אנרג'ייזר (Energizer) מסכמת את הרבעון הפיסקאלי הרביעי עם רווח נקי של 46.2 מיליון דולר או 61 סנט למניה, בהשוואה ל-1.5 מיליון דולר או 2 סנט למניה ברבעון המקביל. הרווח המתואם עמד על 93 סנט למניה, מעל ציפיות האנליסטים, אלה עמדו על 81 סנט למניה. ההכנסות טיפסו ל-719 מיליון דולר, בהשוואה ל-457.2 מיליון דולר המקביל, הצפי בשוק עמד על713 מיליון דולר. המניה עדיין אינה פעילה בטרום מסחר.</p>
      <p><b>14:00 </b>-שעתיים לפתיחת המסחר בניו יורק, החוזים על המדדים המובילים יורדים ב-0.5% (ראו עדכון מוקדם על האכזבה מנאומו של הנשיא טראמפ אתמול). בהמשך לירידות בבנקים באירופה, כך בטרום בניו יורק: ג'יי.פי מורגן נחלש ב-0.6%, סיטיגרופ יורד ב-0.7%, בנק אוף אמריקה ומורגן סטנלי יורדים ב-0.8%. בשוק ממתינים לעדות החצי שנתית של פאוול בפני ועדה משותפת של הקונגרס שתיפתח היום - ההערכה הרווחת היא שאנו לא צפויים לבשורה או לחידושים במהלך העדות, אך יו"ר הפד עשוי להפתיע והכל פתוח.</p>
      <p> </p>
      <p>היורו יציב, נסחר ב-1.100 דולר, הפאונד יציב, נסחר ב-1.283 דולר; תשואת אג"ח ארה"ב ל-10 שנים יורדת ב-3 נק' בסיס ל-1.87%; הנפט מסוג WTI יורד ב-0.7% ל056. דולר לחבית; הזהב מטפס ב-0.9% ל-1,466.60 דולר לאונקיה; באירופה - דאקס יורד ב-0.7%, קאק יורד ב-0.4%, פוטסי יורד ב-0.5%.</p>
      <figure>
        <img src="https://images1.calcalist.co.il/PicServer3/2019/07/31/924613/AFP_513857-01-08260424_l.jpg"/>
        <figcaption>יו"ר הפד ג'רום פאוול <br/>צילום: איי אף פי</figcaption>
      </figure>
      <p><b>13:40 - </b> לדיווחים המוקדמים שיצאו לקראת ההנפקה של עליבאבא בבורסת הונג קונג מצטרפת היום CNBC עם פרטים נוספים: לפי מקורות ששוחחו עם גורמים ב-CNBC, הנפקת המניות תצא לפועל בשבוע האחרון של נובמבר, והחברה מכוונת לגיוס של 13 מיליארד דולר. החברה קיבלה אתמול אישור סופי של הרגולטורים בהונג קונג לביצוע ההנפקה.</p>
      <p>עליבאבא תנפיק 500 מיליון מניות רגילות חדשות ו-75 מיליון אופציות הקצאת יתר ('greenshoe' options) - המעניקות לחתמים זכות למכור למשקיעים מניות נוספות מעבר למתוכנן במקרה של ביקושים גבוהים מהתחזיות. מוקדם יותר השבוע דיווחה רויטרס שהחברה מתכננת לגייס בין 10 ל-15 מיליארד דולר. החברה תמשיך להיסחר בבורסה של ניו יורק, שם ביצעה את ההנפקה הראשונית שלה ב-2014, בה גייסה 25 מיליארד דולר.</p>
      <p> </p>
      <p><b>13:30 -</b>ירידות במגזר הרכב באירופה: פולקסווגן מאבדת 1.7%, BMW מאבדת 2%, דיימלר ב-1.5%, שלושתן בפרנקפורט; פג'ו יורדת ב-2.5% ורנו ב-1.5% בפריז; פיאט קרייזלר נחלשת ב-1.6% במילאנו.</p>
      <figure>
        <img src="https://images1.calcalist.co.il/PicServer3/2019/07/04/918477/3L.jpg"/>
        <figcaption>צילום: caradvice</figcaption>
      </figure>
      <p><b>11:55 -</b> הקמעונאיות הבריטיות מאבדות גובה: טסקו יורדת ב-1.3%, סיינסבורי ב-1.6%, מרקס אנד ספנסר ב-2%, ברברי ב-1.8%  </p>
      <p><b>11:10 - </b>ננעלו הבורסות באסיה: מדד האנג סנג ירד ב-1.8%, ניקיי ירד ב-0.3%, פוטסי איבד 0.9%.ץ</p>
      <p><b>10:40 - </b>נסיגה במניות הבנקים: דויטשה בנק יורד ב-2.2% וקומרזבנק נחלש ב-1.8% בפרנקפורט; קרדיט סוויס ו-UBS מאבדים 1% בציריך; קרדיט אגריקול ו-BNP יורדים ב-1% בפריז; HSBC יורד ב-1.8% (נפגע קשות מהמשבר בהונג קונג) וברקליס מאבד 1.5% בלונדון; בנקו סנטנדר נחלש ב-1.6% במדריד ויוניקרדיט ב-1.2% במילאנו.</p>
      <figure>
        <img src="https://images1.calcalist.co.il/PicServer2/20122005/395275/17_L.jpg"/>
        <figcaption>צילום: אי פי איי</figcaption>
      </figure>
      <p><b>10:30 - </b>בורסות אירופה נכנסות לפעילות: מדד דאקס יורד ב-0.3%, קאק יורד ב-0.1%, פוטסי נחלש ב-0.4%; היורו יציב, נסחר ב-1.100 דולר, הפאונד יציב, נסחר ב-1.283 דולר.</p>
      <p><b>10:00 - </b>יו"ר יוניליוור פורש: ענקית המזון הבריטית הולנדית מודיעה על פרישתו של יו"ר מועצת המנהלים שלה מראיין דקרס (Marijn Dekkers; בתמונה), כשלוש וחצי שנים לאחר מינויו, באפריל 2016 - העזיבה תיכנס לתוקף באופן מיידי. יוניליוור נימקה את הפרישה בצורך של דקרס להתמקד בעסקיה של חברי הביומד שייסד, Novalis LifeSciences, ושהוא ימשיך לכהן כדירקטור שאינו מנהל ביוניליוור. יחליף אותו בתפקיד היו"ר נילס אנדרסון (Nils Andersen) , חבר דירקטוריון בקבוצה (ללא מעמד ניהולי) משנת 2015.</p>
      <p><b>8:40 - </b>סחורות הבוקר: בנפט - הברנט יורד ב-0.5% ל-61.8 דולר לחבית, ה-WRI יורד ב-0.4% ל-56.6 דולר לחבית; הזהב עולה ב-0.6% ל-1,463 דולר האוקיה.</p>
      <p><b>7:30 -</b> טילריי ירדה ב-2% במסחר המאוחר לאחר פרסום הדוחות: חברת הקנאביס רשמה ברבעון השלישי הפסד של 35.7 מיליון דולר, או 36 סנט למניה, לעומת הפסד של 18.7 מיליון דולר או 20 סנט למניה ברבעון המקביל. ההכנסות זינקו ל-51.1 מיליון דולר, לעומת 10.1 מיליון דולר ברבעון המקביל. צפי האנליסטים עמד על הפסד של 30 סנט למניה והכנסות של 49 מיליון דולר.</p>
      <p> </p>
      <p><b>7:20 - </b>ניסאן יורדת ב-0.2% לאחר הדוחות והורדת תחזית: יצרנית המכוניות השנייה בגודלה ביפן דיווחה אתמול לאחר הנעילה בטוקיו על ירידה של 6.6% בהכנסות ברבעון, ל-2.63 טריליון ין (24 מיליארד דולר), בדומה לתחזיות האנליסטים. הרווח התפעולי עמד על 30 מיליארד ין (275 מיליון דולר), ירידה של 70% בהשוואה לרבעון המקביל – הצפי עמד על 47.5 מיליארד ין (435 מיליון דולר). ניסאן צופה עתה לשנה כולה מכירות של 5.2 מיליון מכוניות בשנה הפיסקאלית שהתסתיים במרץ 2020, 5.4% פחות מהתחזית הקודמת.</p>
      <p><b>7:15 </b>- המהומות בהונג קונג נמשכות יום נוסף, ומוקד ההתנגשויות עבר הלילה לקמפוס האוניברסיטה הסינית של הונג קונג, וכן בקמפוסים של אוניברסיטאות שונות בחצי האי. המפגינים המוחים חסמו ביממה האחרונה כבישים, הבעירו מכוניות וגרמו לנזקים ברמות שונות לתחנות משטרה, תחנות דלק, תחנות רכבת ומרכזים מסחריים. אתרים מובילים בעולם מצטטים בכיר במשטרה המקומית שאומר כי המוחים מבצעים "פעולות מטורפות", וכי "החברה שלנו נדחפת לסף של קריסה מוחלטת". בבתי הספר ובאוניברסיטאות לא יתקיימו היום לימודים.</p>
      <p><b>7:10 - </b>מגמה שלילית נרשמת היום באסיה, לאחר שהנשיא האמריקאי דונלד טראמפ לא סיפק בנאומו אמש בניו יורק פרטים נוספים על התקדמות בשיחות הסחר. טראמפ חזרה על הטענה שלו שעסקה "יכולה לקרות בקרוב" וציין שוב שאם לא תהיה עסקה, העלאת התעריפים שעל הפרק תתקיים כמתוכנן. לכך מצטרפת ההידרדרות בהונג קונג (ראו בעדכון בהמשך), וסימן השאלה הגדול לגבי המשך הדרך ומצבו העסקים בחצי האי. מדד האנג סנג יורד ב-1.9%, ניקיי יורד ב-0.9%, שנגחאי נחלש ב-0.1%.</p>
      <p>האירועים בהונג קונג מובילים לירידות חדות במניות הנדל"ן בבורסה המקומית: New World Development נופלת ב-5%, Sun Hung Kai Properties ב-3.4%, Wharf Real Estate ב-3.9%, Sino Land ב-3.7%.  </p>
      <figure>
        <img src="https://images1.calcalist.co.il/PicServer2/20122005/362640/10616441_H1279769_l.jpg"/>
        <figcaption>הבורסה בהונג קונג <br/>צילום: בלומברג</figcaption>
      </figure>
    </article>
  </body>
</html>