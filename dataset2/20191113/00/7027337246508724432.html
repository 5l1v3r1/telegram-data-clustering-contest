<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698159/%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%B1%D8%B2%DB%8C%D9%84-%DB%8C%DA%A9-%D9%88-%D9%86%DB%8C%D9%85-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D9%BE%D9%88%D9%84-%D9%85%DB%8C%E2%80%8C%D8%AE%D9%88%D8%A7%D8%B3%D8%AA-%D8%AF%D8%B1-%D9%85%D9%88%D8%B1%D8%AF-%D9%82%D8%B1%D8%A7%D8%B1%D8%AF%D8%A7%D8%AF-%D9%88%DB%8C%D9%84%D9%85%D9%88%D8%AA%D8%B3-%D8%A8%D8%B9%D8%AF-%D8%A7%D8%B2-%D8%A8%D8%A7%D8%B2%DB%8C-%D8%A8%D8%A7-%D8%B9%D8%B1%D8%A7%D9%82-%D8%B4%D9%81%D8%A7%D9%81%E2%80%8C%D8%B3%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="فدراسیون فوتبال: برزیل یک و نیم میلیون دلار پول می‌خواست/ در مورد قرارداد ویلموتس بعد از بازی با عراق شفاف‌سازی می‌کنیم"/>
    <meta property="og:description" content="بازی بسیاری سختی خواهد بود؛ همواره عراق رقیب سرسختی برای ما بوده است، اما ما هم 8 سال است در رنکینگ، تیم اول آسیا هستیم. بازی سختی است که امیدواریم بتوانیم نتیجه لازم را بگیریم و در ادامه مسیر موفق باشیم."/>
  </head>
  <body>
    <article>
      <h1>فدراسیون فوتبال: برزیل یک و نیم میلیون دلار پول می‌خواست/ در مورد قرارداد ویلموتس بعد از بازی با عراق شفاف‌سازی می‌کنیم</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>بازی بسیاری سختی خواهد بود؛ همواره عراق رقیب سرسختی برای ما بوده است، اما ما هم 8 سال است در رنکینگ، تیم اول آسیا هستیم. بازی سختی است که امیدواریم بتوانیم نتیجه لازم را بگیریم و در ادامه مسیر موفق باشیم.</b>
      </p>
      <figure>
        <img src="https://cdn.asriran.com/files/fa/news/1398/8/22/1036678_532.jpg"/>
      </figure>
      <p>سرپرست دبیرکلی فدراسیون فوتبال گفت:‌ برزیل برای برگزاری دیدار دوستانه با ایران یک و نیم میلیون دلار پول می‌خواست .<br/><br/>به گزارش فارس، هادی شکوری در حاشیه کنفرانس فوتبال کلینیک گفت: سومین دوره فوتبال کلینیک است که برگزار می‌شود و ایران میزبان این دوره خوب است؛ امیدوارم بتوانیم پیوند خوبی را بین دانشگاه‌ها و فدراسیون فوتبال برقرار کنیم.</p>
      <p>وی درباره دیدار تیم ملی فوتبال مقابل عراق گفت: فردا دیدار حساسی با عراق داریم که از تمام مردم و اهالی رسانه‌ها می‌خواهیم در این مدت باقیمانده از تیم ملی حمایت کنند. این حمایت و انرژی مثبتی که از سمت مردم به تیم ملی ارسال می‌شود می‌تواند تاثیرگذار باشد.</p>
      <p>شکوری ادامه داد: بازی بسیاری سختی خواهد بود؛ همواره عراق رقیب سرسختی برای ما بوده است، اما ما هم 8 سال است در رنکینگ، تیم اول آسیا هستیم. بازی سختی است که امیدواریم بتوانیم نتیجه لازم را بگیریم و در ادامه مسیر موفق باشیم.</p>
      <p>سرپرست دبیرکلی فدراسیون فوتبال درباره اخبار رسانه‌های بلژیکی مبنی بر تهدید ویلموتس به فسخ قراردادش و ادامه همکاری بعد از دریافت پولش گفت:‌ ان شالله شفاف سازی می‌شود، اما نه حرفه ای و نه منطقی است که 24 ساعت قبل از دیدار حساس با عراق در این خصوص صحبت کنیم. اگر اجازه بدهید بعد از این بازی وقت داریم صحبت کنیم. بازی بعدی ما 4 - 5 ماه بعد است؛ بازی حساس و مهمی داریم که در این مدت باید از تیم ملی حمایت کنیم تا نتیجه بگیرد. همه با پیروزی این تیم خوشحال و با باخت آن ناراحت می‌شوند در این باره فدراسیون رسما اعلام موضع کرده است و نیازی نیست در این فاصله مجددا صحبت کنیم.</p>
      <p>شکوری در پاسخ به این سوال که از سوی وزارت ورزش خواسته شده در قرارداد ویلموتش تجدید نظر شود، گفت: عرض کردم 24 ساعت به بازی حساس با عراق زمان داریم، زمان برای شفاف سازی است بعد از این بازی یک کنفرانس خبری خواهیم گذاشت و شفاف سازی خواهیم کرد، اما در این برهه حساس صحبت کردن حرفه ای نیست.</p>
      <p>وی در خصوص اختلاف درباره برگزاری مجمع انتخاباتی هیأت فوتبال استان تهران گفت: ارتباط خوبی با گل محمدی داریم انتخابات بزودی برگزار و تاریخ به زودی اعلام خواهد شد. سعی می‌کنیم در کم ترین زمان و با شرایط قانونی انتخابات را برگزار کنیم.</p>
      <p>شکوری در خصوص برنامه تیم ملی گفت: ما هفته بعد استراحت داریم و تمام تیم‌های آسیایی بازی دارند. برگزاری دیدار دوستانه در چنین شرایطی سخت است اما ما همچنان در حال رایزنی هستیم 2 - 3 بازی هماهنگ شده بود، اما بدلیل تحریم‌هایی که هستیم نتوانستیم اجرایی کنیم. بازی با برزیل نهایی شده بود، اما می‌دانید برزیل یک و نیم میلیون دلار پول می‌خواست در این شرایط اقتصادی با یک حساب کتاب ساده مشخص می‌شود که پرداخت این مبلغ برای برگزاری یک بازی دوستانه منطقی نیست. همین مبلغ را برزیل بابت بازی دوستانه با کره دریافت خواهد کرد.</p>
      <p>وی ادامه داد: در این شرایط بازی با تیم‌های بزرگ سخت خواهد بود اما چند بازی خوب را هماهنگ کرده ایم و بزودی اعلام خواهیم کرد. منتظر نهایی شدن تیم‌ها هستیم و با توجه به هزینه های بالای پرواز و برگزاری مسابقه سعی می کنیم برنامه ریزی کنیم.</p>
      <p>شکوری درباره دستمزد مربیان پایه گفت: بعد از بازی با عراق یک کنفرانس خبری خواهیم گذاشت و در مورد تمام مسائل توضیح خواهیم داد.</p>
      <p>وی در پاسخ به این سوال که بازیکنان ما در چندین بازی قبل به دلیل عصبانیت متضرر شدند آیا در این خصوص برای ادامه مسابقات توجیه شده اند؟ گفت: ماهیت فوتبال جنگیدن و درگیری است اما بازیکنان ما حرفه‌ای هستند. در هیچ دوره‌ای این تعداد لژیونر نداشتیم؛ فکر می‌کنم تیم در شرایط خوبی است و یک تیم کاملا حرفه‌ای داریم و امیدواریم در ادامه راه نتایج خوبی کسب کنیم.</p>
    </article>
  </body>
</html>