<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140635/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88%D8%8C-%D8%B3%D8%A7%DB%8C%D9%BE%D8%A7-%D9%88-%D8%A7%D9%86%D8%AC%D9%85%D9%86-%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%BA%DB%8C%D8%B1%D9%85%D8%B3%D8%AA%D9%86%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%D9%87%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="واکنش ایران خودرو، سایپا و انجمن خودروسازان به اظهارات غیرمستند افزایش قیمتها"/>
    <meta property="og:description" content="ایران خودرو، سایپا و انجمن خودروسازان با صدور بیانیه‌ای مشترک نسبت به اظهارات غیرمستند برخی افراد درخصوص افزایش قیمت خودرو در بازار واکنش نشان دادند."/>
  </head>
  <body>
    <article>
      <h1>واکنش ایران خودرو، سایپا و انجمن خودروسازان به اظهارات غیرمستند افزایش قیمتها</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <i>ایران خودرو، سایپا و انجمن خودروسازان با صدور بیانیه‌ای مشترک نسبت به اظهارات غیرمستند برخی افراد درخصوص افزایش قیمت خودرو در بازار واکنش نشان دادند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ایران خودرو و سایپا به همراه انجمن خودروسازان با صدور بیانیه‌ای مشترک نسبت به هجمه‌های رسانه‌ای اخیر و اظهارات غیرمستند و فرافکنی برخی افراد درخصوص افزایش قیمت خودرو در بازار واکنش نشان داده و اعلام کردند: رهبر معظم انقلاب بارها همه ارکان را به تلاش برای تحقق رونق تولید توصیه کرده‌اند و برخی صنایع نظیر صنعت خودرو را محرک تولید در بخش‌های دیگر خواندند چرا که به تعبیر معظم‌له فعال شدن پیشران‌ها می‌تواند سایر حوزه ها را به حرکت وا دارد و حرکت عمومی اقتصادی را به کلی متحول کند.</p>
      <p>علاوه بر بیانات صریح و روشن رهبری مبنی بر لزوم حمایت از بخش‌های پیشران و موثر در رونق تولید، شاخص‌های اقتصادی نیز نشان می‌دهد حیات و فعالیت بیش از ۶۰ رشته صنعتی نیز به رونق خطوط تولید خودروسازی وابسته است و این شاخصه‌ها است که صنعت خودرو ایران را صدرنشینِ تحریم‌های ظالمانه و نقطه هدف در تروریسم اقتصادی آمریکا علیه ایرانیان کرده است.</p>
      <p>حال در چنین شرایطی، برخی افراد مسئول و غیرمسئول، نهادها و رسانه‌ها و ... بدون ارائه هیچ سند و مدرکی، بی‌توجه به اصول مشخص علم اقتصاد، تنها با بیان جملاتی مخاطب‌پسند اما بی‌اساس، خودروسازان را به افزایش قیمت خودرو و نیز عدم عرضه به بازار متهم می‌کنند.</p>
      <p>دلیل این اظهارات می‌تواند این باشد که برخورد با دلالان و واسطه‌های ناشناس و پنهان بسیار سخت‌تر و پرزحمت‌تر است از متهم کردن شرکت‌های خودروسازِ آشنا و بانام و نشان...</p>
      <p>در سال‌های اخیر متاسفانه دیوارِ کوتاه خودروسازان باعث شده تا بسیاری از مشکلات حوزه‌های مختلف به پای آنها نوشته شود و برخی ناهنجاری‌ها را پشت این خودروسازانِ همیشه مقصر پنهان کنند. از این رو، خودروسازان در پاسخ به این اظهارات و فضاسازی‌های رسانه‌ای ذکر چند نکته را ضروری می‌دانند:</p>
      <p>۱- بار دیگر یادآوری می‌کنیم که قیمت فروش خودرو در شرکت‌های تولیدکننده با بازار آزاد متفاوت است و ایران‌خودرو و سایپا هیچ نفعی و هیچ سودی از افزایش قیمت خودرو در بنگاه‌های فروش خودرو و ... نمی‌برند و مکلفند خودرو را براساس قیمت مصوب به مشتری تحویل دهند.</p>
      <p>قیمت بازار و فراز و فرود آن هیچ ارتباطی با خودروسازان نداشته و حاصل هدایت نقدینگی سرگردان به بازار خودرو، صحنه‌گردانی واسطه‌ها و دلالان و نیز تقاضای کاذب ناشی از کاهش ارزش پول ملی است.</p>
      <p>مجدداً تاکید می‌کنیم افزایش قیمت‌ها در بازار آزاد، بنگاه‌های خرید و فروش خودرو و سایت‌های اینترنتی به هر دلیلی که باشد نه ارتباطی به خودروسازان دارد و نه منفعتی را نصیب آنها می‌کند چراکه قیمت فروش خودرو توسط سازمان حمایت و با نظارت نهادهای ذیربط تعیین می‌شود و از نیمه دوم سال گذشته تا‌کنون نیز ثابت بوده است، لذا در شرایطی که قیمت بسیاری اقلام و کالاهای ساده و خوراکی، غیرقابل کنترل شده بهتر است در خصوص صنعت خودرو که برای هر محصول آن باید ۴۵۰۰ نوع قطعه از ۶۰ رشته صنعتی و انواع و اقسام مواد اولیه تامین شود، اظهارنظرهای غیرکارشناسی مطرح نشود.</p>
      <p>۲- هیچکس نمی‌تواند از دور برای صنعت خودرو نسخه بنویسد. حقیقتِ صنعت و تولید به ویژه در دوران محدودیت‌ها و تحریم‌های سخت و همه جانبه، تنها در کفِ کارخانه، خطوط تولید و در زنجیره تامین قطعات و جریان نقدینگی قابل لمس و قضاوت است. در این شرایط خودروسازان با همت، غیرت، تلاش و با اجرای یک برنامه مدون و مداوم، موفق شده‌اند چراغ تولید را روشن نگه‌دارند، قطعات را تامین کنند، خودروها را تولید کنند و به دلیل بحران و اشتباهات گذشته هرچند با تاخیر به دست مشتریان برسانند و به آنها تحویل دهند.</p>
      <p>۳- تمام کارشناسان حوزه اقتصاد عقیده دارند افزایش قیمت چند محصول داخلی در روزهای اخیر ناشی از سوءاستفاده دلالان و واسطه‌ها و هیجان زده کردن جو روانی بازار خودرو و نیز فضاسازی‌های رسانه‌ای بوده است. از این رو، مقصر جلوه دادن خودروسازان بدون ارائه سند و مدرک جای تامل دارد و ابهام برانگیز است. با وجود اینکه این ادعاها پشتوانه کارشناسی و آماری نداشته است اما لازم است اعلام کنیم که سایپا و ایران خودرو در دو ماه اخیر بیش از ۱۵۰ هزار خودرو عرضه کرده و به مشتریان تحویل داده‌اند. پرسش اینجا است که نیاز واقعی بازار خودرو ایران بیش از این عدد بوده است؟ یا ظرفیت صنعت و امکان فعلی تولید خودرو بیش از این است؟</p>
      <p>۴- مشخص نیست در سال رونق تولید چرا به‌جای آنکه حمایت از صنایع تولیدکننده داخلی، یکی از اولویت‌های اصلی همه نهادها و جامعه رسانه‌ای و... باشد، از هر تریبونی برای تخریب و تضعیف این صنعت استفاده می‌شود. چهره‌های مشهور و حتی مجریان رسانه ‌ملی که خود را در همه حوزه‌ها صاحب‌نظر می‌دانند نیز بدون هیچ تامل و درنگی ساده‌ترین و بی‌هزینه‌ترین راهکار کسب محبوبیت و شهرت در فضای مجازی را در هجمه به صنعتی می‌دانند که در حال حاضر علی رغم وجود انبوهی از محدودیت‌ها، باز هم جریان تولید را حفظ کرده و به حراست از سرمایه‌انسانی و اشتغال کارگران پرداخته تا مشکلاتی نظیر آنچه در برخی کارخانه‌ها رخ داد پیش نیاید و یک میلیون شغل مستقیم و غیرمستقیم فعالان این صنعت تهدید نشود.</p>
      <p>۵- دو گروه بزرگ خودروسازی با هدایت تیم‌های جدید مدیریتی و حمایت وزارت صنعت، تحول در فرآیندهای مختلف کاری را در دستور کار قرار داده و قصد ندارند اشتباهات گذشته صنعت خودرو را تکرار کنند. این تصمیم‌های بزرگ در سخت‌ترین روزهای اقتصاد و صنعت اتخاذ شده و جراحی بزرگ این صنعت، نیاز به حمایت همه جانبه تمام بخش‌ها، مجموعه‌ها، سازمان‌ها و نهادها و رسانه‌ها دارد. نیکوتر آن است که اگر سنگی از پیش پای برنمی‌داریم، چوبی هم لای چرخ‌های تولید نگذاریم.</p>
      <p>از سویی دیگر لازم است بازنگری‌هایی اساسی در این رویکردها شکل گرفته و افرادی که کوچک‌ترین شناخت و آگاهی لازم از مسائل و موضوعات مبتلابه صنعت خودرو ندارند، دست از فرافکنی برداشته و به‌ جای اتهام‌ زنی‌های پوپولیستی و نادرست بر علیه صنعت خودرو، ضمن روحیه بخشی به طیف وسیعی از کارکنان و کارگران متعهد و ایثارگرِ فعال در این بخش از اقتصاد، تولید ملی را برای عبور از این پیچ مهم تاریخی و گذر از محدودیت‌ها همراهی کنند.</p>
      <p>خدمتگذاران آنها در صنعت خودرو با تمام توان و با بهره‌گیری از حداکثر ظرفیت‌ها برای حل مشکلات موجود، حفظ جریان تولید، تولید محصولات جدید و به روز، توقف تولید خودروهای قدیمی، ارتقاء کیفیت محصولات، تسریع در تحویل خودروها و نیز کاهش تعهدات معوق برجای مانده از گذشته تلاش می‌کنند و با ایجاد پویش ملی بومی‌سازی قطعات صنعت خودرو و جهاد خودکفایی نگاه خود را به آینده‌ درخشان ایران اسلامی معطوف کرده‌اند.</p>
      <p>انتهای پیام</p>
    </article>
  </body>
</html>