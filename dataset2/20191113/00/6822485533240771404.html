<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822007.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T00:30:00+00:00"/>
    <meta property="og:title" content="نقدی بر آقای رئیس جمهور؛ سیاستی که به کمکِ تحریم‌کنندگانِ ایران رفت"/>
    <meta property="og:description" content="به گزارش تسنیم، حسن روحانی رئیس جمهور دیروز در سخنانی تامل برانگیز اظهار داشت: &quot;کسی که خیلی آشنا نیست به مسائل بودجه و اقتصاد کشور، ممکن است بگوید که &quot;نفت نفروشید&quot;؛ اشکالی ندارد، می‌شود درِ همه معادنی که استفاده می‌کنیم را قفل کنیم و بعداً استفاده کنیم. زمین کشاورزی را می‌توان مهر و موم کرد، بعدها کاشت کنیم. این گازی را هم که استخراج می‌کنیم و به مردم می‌دهیم را می‌توانیم درش را قفل کنیم و بعدها استخراج کنیم. منابع بزرگ خداداد برای استفاده است، در بستن و در تخته کردن و قفل کردن که هنر نیست؛ باز کردن هنر است.&quot;"/>
  </head>
  <body>
    <article>
      <h1>نقدی بر آقای رئیس جمهور؛ سیاستی که به کمکِ تحریم‌کنندگانِ ایران رفت</h1>
      <address>
        <time datetime="2019-11-13T00:30:00+00:00">13 Nov 2019, 00:30</time>
      </address>
      <p>حسن روحانی در جلسه شورای اداری در کرمان در حالی به قفل زدن بر چاه‌های نفت انتقاد کرد که وزیر نفت وی، سال‌هاست بر پالایشگاه‌سازی کشور قفل زده و سیاست های خام فروشی را دنبال می‌کند، سیاست‌هایی که اکنون موجب تحریم پذیری و کسری بودجه کشور شده است.</p>
      <p>به گزارش تسنیم، حسن روحانی رئیس جمهور دیروز در سخنانی تامل برانگیز اظهار داشت: "کسی که خیلی آشنا نیست به مسائل بودجه و اقتصاد کشور، ممکن است بگوید که "نفت نفروشید"؛ اشکالی ندارد، می‌شود درِ همه معادنی که استفاده می‌کنیم را قفل کنیم و بعداً استفاده کنیم. زمین کشاورزی را می‌توان مهر و موم کرد، بعدها کاشت کنیم. این گازی را هم که استخراج می‌کنیم و به مردم می‌دهیم را می‌توانیم درش را قفل کنیم و بعدها استخراج کنیم. منابع بزرگ خداداد برای استفاده است، در بستن و در تخته کردن و قفل کردن که هنر نیست؛ باز کردن هنر است."</p>
      <p>کسری بودجه فعلی ایران نتیجه وابستگی شدید اقتصاد و بودجه ایران به خام فروشی نفت است. وابستگی‌ای که باعث شد روحانی محدودیت های مورد نظر آمریکا را برای صنعت هسته ای کشور بپذیرد و وارد توافق برجام با این کشور شود.</p>
      <p>یکی از اصلی ترین خواسته های دولت ایران در برجام لغو تحریم‌ها در زمینه فروش نفت بود. هرچند ایران پس از برجام توانست در برهه ای حتی تا 2.6 میلیون بشکه در روز نفت بفروشد، اما خطر تحریم همچنان بیخ گوش دولت روحانی بود. کشور در باد برجام فرو رفت به گونه ای که هیچ برنامه ای برای کاهش وابستگی بودجه کشور به نفت در فرصت پیش آمده، در دستور کار قرار نگرفت و دولت همچنان اصرار به تامین بودجه از طریق فروش نفت داشت. پس از خروج آمریکا از برجام در اردیبهشت ماه سال 97 دور جدید تحریم ها علیه ایران آغاز شد و رفته رفته فروش نفت ایران کاهش یافت.</p>
      <p>با وجود آن که میزان دقیق صادرات نفت توسط مقامات رسمی اعلام نشده است، اما طبق آخرین آمار سایت اوپکتولید نفت ایران در ماه گذشته (اکتبر) تقریبا 2.2 میلیون بشکه در روز بوده است. این مقدار تولید با توجه به حجم مصرف داخلی 1.9میلیون بشکه‌ای نشان دهنده این است که فروش نفت ایران به زیر 300 هزار بشکه در هر روز رسیده است.</p>
      <p>نگاهی به محاسبات مربوط به قانون بودجه کل کشور در سال 98 نشان می‌دهد که در این سند، صادرات متوسط روزانه 1.5 میلیون بشکه نفت و میعانات گازی با قیمت متوسط 54 دلار پیش بینی شده و در نتیجه آن، سهم درآمد دولت از صادرات نفت معادل 142.5 هزار میلیارد تومان لحاظ شده است. در این شرایط و با کاهش صادرات نفت نسبت به مقدار درنظر گرفته شده در قانون بودجه، کشور با کسری بودجه تقریبا 100 هزار میلیارد تومانی در سال جاری روبرو است.</p>
      <p>
        <b>ژنرال نفتی خام فروش دولت روحانی</b>
      </p>
      <p>برای جلوگیری از خام فروشی نفت باید همچون کشورهای پیشرفته به سمت احداث پالایشگاه و ایجاد زنجیره ارزش برای نفت خام رفت. اهمیت گذر از خام‌فروشی نفت و ساخت پالایشگاه برای صادرات فرآورده‌های نفتی زمانی مشخص می شود که بدانیم تحریم‌پذیری فرآورده‌های نفتی بسیار دشوارتر از نفت است. در چنین شرایطی اقتصاد ایران در برابر تحریم های نفتی مقاوم تر خواهد شد.</p>
      <p>با این روند برای نفت خام هم ارزش افزوده ایجاد می شود هم صادرات فرآورده راحت‌تر است. اما چرا در این سال‌ها در ساخت پالایشگاه سهل انگاری شده است؟ بررسی تاریخچه ساخت پالایشگاه در ایران نشان می‌دهد که از مجموع 9 پالایشگاه نفتی کشور، 7 پالایشگاه قبل از انقلاب ساخته شده و 2 پالایشگاه نیز بعد از انقلاب و در دورانی ساخته شده که بیژن زنگنه، وزیر نفت فعلی و شخصی که چهار دوره وزیر نفت کشور بوده بر مسند وزارت نفت حضور نداشته است.</p>
      <p>در واقع کارنامه ساخت پالایشگاه در ایران به روشنی بیان می‌کند که بیژن زنگنه وزیر دولت روحانی نمره مردود در این حوزه کسب کرده است. اظهارات دیروز روحانی نشان داد تا این دولت و ژنرال های نفتی آن بر مسند باشند درِ بودجه کشور بر همان پاشنه خام فروشی نفت خواهد چرخید و تلاشی هم برای اصلاح آن صورت نمی‌گیرد.</p>
    </article>
  </body>
</html>