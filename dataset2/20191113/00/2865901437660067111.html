<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/trinkijeri-svestan-propusta-dve-dobre-stvari-trifunovic-i-konacna-razlika/342402"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Trinkijeri svestan propusta: Dve dobre stvari - Trifunović i konačna razlika"/>
    <meta property="og:description" content="“Nije dobar momenat sezone iz mnogo razloga“, tvrdi italijanski stručnjak"/>
  </head>
  <body>
    <article>
      <h1>Trinkijeri svestan propusta: Dve dobre stvari - Trifunović i konačna razlika</h1>
      <h2>“Nije dobar momenat sezone iz mnogo razloga“, tvrdi italijanski stručnjak</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p><b>Drugim uzastopnim porazom košarkaši Partizana ispustili su novu mogućnost da definitivno overe plasman u narednu rundu Evrokupa, a crno-beli su se dugo igrali i sa konačnom razlikom jer je Tofaš bio nadomak toga da potpuno nadoknadi minus iz Beograda i tako potencijalno napravi dodatni problem crno-belima pred finiš grupne faze</b>.</p>
      <p>Mnogo je loših momenata bilo u igri Partizana, a svestan je i <b>Andrea Trinkijeri</b> da njegov tim ne igra u skladu s očekivanjima. <br/><b>"Čestitam Tofašu, odigrali su veoma dobru utakmicu i zasluženo su pobedili. Odigrali smo veoma loše u prvoj četvrtini koja nas je koštala toga da celu utakmicu jurimo njihovu prednost. Vratili smo se, smanjili razliku na pet poena, ali nismo imali energije da završimo posao"</b>, rekao je <b>Trinkijeri</b>.</p>
      <figure>
        <img src="https://mozzartsport.com/upload/CKEditor/09.11.2019/770x200-PFK.png"/>
      </figure>
      <p>Kao dve pozitivne stvari iz gostovanja u Bursi italijanski stručnjak je izdvojio konačnu razliku i učinak mladog <b>Uroša Trifunovića</b> koji je upisao prve minute za Partizan nakon povratka s pozajmice iz Mege. <br/><b>"Nismo igrali dobro, trenutno nismo u najboljem momentu sezonu iz mnogo razloga, ali to nije izgovor. Čak i kada smo imali loš dan kao danas, uspeli smo da zadržimo razliku ispod 13 poena, koliko je iznosila naša pobeda u Beogradu i to je jedina dobra stvar u ovom meču, uz učinak Uroša Trifunovića koji nam je nešto pružio"</b>, smatra <b>Trinkijeri. </b></p>
      <p>Podsetimo, crno-bele već u nedelju čeka večiti derbi s Crvenom zvezdom (Štark Arena, 20.00).</p>
      <figure>
        <img src="https://mozzartsport.com/upload/CKEditor/09.11.2019/plavi%20beting.jpg"/>
      </figure>
      <figure>
        <img src="https://mozzartsport.com/upload/CKEditor/09.11.2019/Klinika-za-ortopediju-donacija-ultrazvuka.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>