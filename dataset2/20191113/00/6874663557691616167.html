<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773626,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="נאנולוק סקיוריטי תספק מערכות אבטחת מידע למקורות"/>
    <meta property="og:description" content="שווי ההסכם בין השתיים טרם נחשף; חברת המים הלאומית תשתמש בכלי הסייבר של נאנולוק, שמאפשרים לנטר פעילות בלתי מורשה מבלי לשבש את עבודת התשתיות. מערכות מים ואנרגיה מהוות מטרות איכות עבור האקרים מסוגים רבים"/>
  </head>
  <body>
    <article>
      <h1>נאנולוק סקיוריטי תספק מערכות אבטחת מידע למקורות</h1>
      <h2>שווי ההסכם בין השתיים טרם נחשף; חברת המים הלאומית תשתמש בכלי הסייבר של נאנולוק, שמאפשרים לנטר פעילות בלתי מורשה מבלי לשבש את עבודת התשתיות. מערכות מים ואנרגיה מהוות מטרות איכות עבור האקרים מסוגים רבים</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">מאיר אורבך</a></address>
      <p>חברת הסייבר הישראלית נאנולוק (NanoLock Security) תספק מערכות אבטחה למקורות; במסגרת ההסכם בין שני הגורמים, תסייע ננולוק לחברת המים הלאומית בפיתוח פתרונות אבטחה לתשתיות קריטיות של מים ואנרגיה בארץ ובעולם. שווי ההסכם בין החברות לא נחשף.</p>
      <p>חברות תשתיות שכאלה הן מטרות איכות עבור וקטורים רבים של מתקפות סייבר, מה שמחייב כלי אבטחה מתאימים שלא ישבשו את רכיבי התשתית - מקו היצור, דרך שרשרת האספקה, התקנה ופעילות שוטפת, עדכון מרוחק של גרסאות ועד לסיום הפעילות.</p>
      <figure>
        <img src="https://images1.calcalist.co.il/PicServer3/2018/11/06/858404/YE2363275-l.jpg"/>
        <figcaption>מתחם מקורות בחולון <br/>צילום: אביגיל עוזי</figcaption>
      </figure>
      <p>נאנולוק פיתחה פתרון להגנה, ניטור וניהול, של התקנים מקושרים, הן כאלה שמחוברים לאינטרנט והן לרשתות ייעודיות. הטכנולוגיה שלה חוסמת שינויים לא מאושרים בקוד קריטי של ההתקן, ובמקביל מעבירה את השליטה בעדכוני התוכנה מההתקן הפגיע לשרת ארגוני מאובטח בעל הרשאות מתאימות. הפתרון של אינו צורך כמעט אנרגיה, משאבי מחשוב, או זיכרון ולכן לא משפיע על ביצועי יחידות מקושרות, שמופעלות ע"י בטריות, כגון מוני מים וגז.</p>
      <p>"ההגנה על מערכות התפעול והבקרה של תשתיות קריטיות מבוזרות, מחייבת מערכות חכמות היודעות להתאים את עצמן לתוקפים הפוטנציאלים. אמר דוד בלסר, מנהל החדשנות במקורות. "הגנה זו, צריכה להתבצע ללא פגיעה בתפעול השוטף של מערכות התשתית, שהן לב ליבה של פעילות החברה. שיתוף הפעולה נאנולוק מאפשר ליישם תפיסה זו ומשפר חסינות המערכות, זיהוי תקיפות וחסימתן - כך שלא תופרע פעילות התפעול של מערכות התשתית".</p>
      <p>"עכשיו הזמן של מקבלי ההחלטות בחברות תשתית ברחבי העולם לוודא הגנת סייבר שחסין מפני מתקפות עתידיות, מאפשר התרחבות בטוחה ובעל יכולת להגן על תשתיות קריטיות (כולל תשתיות שכבר מותקנות) לאורך זמן," אמר ערן פיין, מנכ"ל נאנולוק. "כחברה מובילה בתחום ניהול אספקת מים, מקורות מחויבת לפיתוח אקוסיסטם שמאפשרת הגנה על תשתיות קריטיות, ושיתוף הפעולה איתנו מתמקד בהגנת סייבר לשוק הזה".</p>
      <p>נאנולוק הוקמה ב-2015 בידי פיין, ארז קריינר, אמיר שדה, קווין קונלי ושלמה אורן. ב-2017 גייסה החברה 4.5 מיליון דולר שהובילה AWZ Homeland Security, קרן הון סיכון קנדית של ירון אשכנזי.</p>
    </article>
  </body>
</html>