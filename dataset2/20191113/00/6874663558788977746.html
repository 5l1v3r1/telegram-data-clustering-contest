<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773666,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אמות השקעות נגד משה חוגג: סינגולריטים לא שילמה דמי שכירות במגדל אטריום"/>
    <meta property="og:description" content="חברת אמות בעלת מגדל המשרדים אטריום וחברת הניהול של המגדל הגישו תביעות בסך 7 מיליון שקל נגד סינגולריטים וחברת אליינמנט שבבעלות חוגג. סינגולריטים: &quot;צעד מחאתי בשל מחלוקת לגבי קומה במגדל&quot;"/>
  </head>
  <body>
    <article>
      <h1>אמות השקעות נגד משה חוגג: סינגולריטים לא שילמה דמי שכירות במגדל אטריום</h1>
      <h2>חברת אמות בעלת מגדל המשרדים אטריום וחברת הניהול של המגדל הגישו תביעות בסך 7 מיליון שקל נגד סינגולריטים וחברת אליינמנט שבבעלות חוגג. סינגולריטים: "צעד מחאתי בשל מחלוקת לגבי קומה במגדל"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שלומית צור</a></address>
      <p>חברת אמות השקעות שבשליטת נתן חץ וחברת הניהול נכסי אריאל, הגישו היום (ד') שתי תביעות בסך כולל של 7 מיליון שקל, נגד קרן ההון סיכון סינגולריטים שבבעלות משה חוגג וכנגד חברת אליינמנט מדיה, מקבוצת סינגולריטים.</p>
      <p>התביעות הוגשו לטענת התובעות, בגין אי תשלום דמי שכירות, דמי ניהול, דמי חנייה ותשלומים נלווים נוספים עבור השטחים שאותם שוכרות הנתבעות במגדל המשרדים אמות אטריום הממוקם בסמוך לצומת עלית ברמת גן. כנגד סינגולריטים הוגשה תביעה בסך 6.3 מיליון שקל לבתי המשפט המחוזי תל אביב, וכנגד אליינמנט, הוגשה תביעה בסך 620 אלף שקל לבית משפט השלום בתל אביב.</p>
      <p>מכתבי התביעה שהוגשו באמצעות עוה"ד אורלי טננבאום והילה בן שבת ממשרד גורניצקי ושות' עולה כי משנת 2016 ועד היום, שוכרת סינגולריטים שבשליטת חוגג, שטח של 4,804 מ"ר ברוטו במגדל, והחל משנת 2018 שוכרת אליינמנט שטח של 470 מ"ר. על פי חוזי השכירות שנחתמו בין אמות לחברות שבבעלות חוגג, הן מחויבות לשלם דמי שכירות, דמי חנייה, דמי ניהול חודשיים וכן תשלומים נלווים שונים כגון: חשמל, מים וכיו"ב.</p>
      <figure>
        <img src="https://images1.calcalist.co.il/PicServer3/2016/10/10/643790/1L.jpg"/>
        <figcaption>מגדל אטריום <br/>צילום: דרור סיתהכל</figcaption>
      </figure>
      <p>אלא שבפועל, נטען בשני כתבי התביעה, זה מספר חודשים, לא שולמו לאמות השקעות ולחברת הניהול של המגדל - חברת נכסי אריאל, התשלומים שאותן התחייבו החברות לשלם בחוזה השכירות. לטענת אמות ונכסי אריאל, פיגורים בתשלום הובילו לצבירת חוב של כ-7 מיליון שקל, שאותו לפי כתבי התביעה נמנעות ומתחמקות סינגולריטים ואליינמנט מלשלם.</p>
      <p>עוד נטען כי למרות דרישות חוזרות ונשנות שהופנו אליהן להסדרת החוב, ולמרות שהחוב אינו מוכחש, ממשיכות החברות זה מספר חודשים, להתחמק מהסדרת התשלום, תוך התנהלות "חד צדדית אשר מפרה ברגל גסה ובאופן יסודי את חוזה השכירות. בנסיבות אלו, לא נותרה לתובעות ברירה, אלא לעתור לבית המשפט". עוד נטען כי "הנתבעת הפרה ברגל גסה ובאופן יסודי את תנאי חוזה השכירות כאשר חדלה מלשלם דמי שכירות, דמי חניה, דמי ניהול, ותשלומים נוספים בהם היא מחוייבת על פי חוזה השכירות".</p>
      <p>מקבוצת סינגולריטים נמסר בתגובה: "הקבוצה מחזיקה ארבע קומות במגדל אטריום של אמות ומכיוון שבקומה אחת שכנה חברת אינפיניטי, אשר נקנתה על ידי עליבאבא, יצאה החברה ממשרדיה. לגבי יציאה זו, יש אי הסכמה, הקבוצה פנתה לאמות ולבקשת אמות פינתה את הקומה על מנת לאפשר לאמות להשכיר את הקומה במלואה , למרות שלחברת אמות יש את כל הבטוחות, יותר מגודל החוב, פנתה החברה להליך משפטי, שלא קשור לכל הקומות האחרות שמחזיקה הקבוצה ועליהם אין שום מחלוקת".</p>
      <p>יצוין כי הקבוצה החליטה שלא להעביר תשלומים עבור הקומות האחרות כצעד מחאתי עד להגעה להבנה עם חברת אמות. הכסף יועבר באופן מיידי ברגע שנגיע להבנות אך ורק על הקומה הריקה. מוזר לנו כי אמות עדין לא הצליחה להשכיר את הקומה כפי שהבטיחה לעשות לפני 8 חודשים ונכשלת בשיווק בניין הדגל שלה".</p>
    </article>
  </body>
</html>