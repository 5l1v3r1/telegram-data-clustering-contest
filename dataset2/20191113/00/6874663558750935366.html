<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773676,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="פאוול: הריבית לא צפויה להשתנות בקרוב, כל עוד הצמיחה נמשכת"/>
    <meta property="og:description" content="בטיוטת הנאום שהגיש יו&quot;ר הבנק המרכזי של ארה&quot;ב לקונגרס לקראת עדותו היום, כתב שהורדות הריבית שביצע הבנק השנה תמכו בכלכלה; פאוול ציין כי למהלכים שמבצע הפד יש נטייה להשפעה מאוחרת, כך שייקח זמן להעריך את ההשפעה שלהם"/>
  </head>
  <body>
    <article>
      <h1>פאוול: הריבית לא צפויה להשתנות בקרוב, כל עוד הצמיחה נמשכת</h1>
      <h2>בטיוטת הנאום שהגיש יו"ר הבנק המרכזי של ארה"ב לקונגרס לקראת עדותו היום, כתב שהורדות הריבית שביצע הבנק השנה תמכו בכלכלה; פאוול ציין כי למהלכים שמבצע הפד יש נטייה להשפעה מאוחרת, כך שייקח זמן להעריך את ההשפעה שלהם</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שירות כלכליסט</a></address>
      <p>הבנק המרכזי של ארה"ב, הפדרל ריזרב, לא צפוי לבצע התאמות נוספות בריבית בזמן הקרוב, כל עוד הכלכלה ממשיכה להתנהל בנתיב הקיים. כך כתב (ד') יו"ר הפד ג'רום פאוול בטיוטה שהעביר לקראת עדותו החצי שנתית היום (ד') בקונגרס האמריקאי. המשמעות בפועל היא שאין בכוונת הבנק המרכזי לבצע הורדות נוספות של הריבית בפגישות הקרובות.</p>
      <p>בטיוטת הנאום שהגיש לוועדה הכלכלית המשותפת של הקונגרס (שמורכבת מחברים בסנאט ובבית הנבחרים), חזר פאוול על הטענה שכבר הציג במסיבת העיתונאים שקיים לאחר הודעת הריבית האחרונה, לפיה הצעדים שביצע הבנק בחודשים האחרונים אכן תמכו בכלכלה האמריקאית שממשיכה לצמוח בקצב מתון.</p>
      <figure>
        <img src="https://images1.calcalist.co.il/PicServer3/2019/07/31/924613/AFP_513857-01-08260424_l.jpg"/>
        <figcaption>יו"ר הפד ג'רום פאוול <br/>צילום: איי אף פי</figcaption>
      </figure>
      <p>פאוול הוסיף בעניין זה שלוקח זמן עד שהשינויים בריבית משליכים על המצב הכלכלי, ולכן נדרש להמתין לבחינת ההשפעה הכוללת של ההורדות האחרונות שביצע הבנק. "אנו צופים שהמצב המוניטרי הנוכחי יישאר מתאים כל עוד הנתונים שיזרמו על הכלכלה ימשיכו לעמוד בתחזיות שלנו לצמיחה כלכלית מתונה, שוק תעסוקה חזק ואינפלציה קרובה לרמה של 2%", אמר פאוול.</p>
      <p>הפד ביצע השנה שלוש הורדות ריבית של 0.25%, והיא עומדת עתה בטווח של 1.75%-1.5% (המשמעות בפועל היא 1.5%). <a href="https://www.calcalist.co.il/markets/articles/0,7340,L-3772749,00.html">בהורדה האחרונה שביצע הבנק בחודש שעבר</a> אמר היו"ר ש"הכלכלה האמריקאית נמצאת במצב טוב", ושאם הנתונים ימשיכו לשקף את תמונת המצב הקיימת, הבנק לא יידרש לבצע צעדים נוספים של הרחבה.</p>
      <p>"במבט להמשך, החברים העמיתים ואני רואים התרחבות עקבית בפעילת הכלכלית, שוק תעסוקה חזק וסבירות גבוהה לעלייה של האינפלציה קרוב לרמת היעד של 2%. מצב דברים זה הוא בחלקו תוצאה של ההתאמת שביצע הבנק, לצורך תמיכה בכלכלה", אמר אז פאוול.</p>
    </article>
  </body>
</html>