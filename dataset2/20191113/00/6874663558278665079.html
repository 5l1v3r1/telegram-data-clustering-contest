<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773652,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="טוגדר תמכור קנאביס ב-192 מיליון שקל"/>
    <meta property="og:description" content="מדובר בהסכם המכירה הגדול ביותר של מגדלת קנאביס רפואי לחברה חיצונית - 25 טון קנאביס שייפרסו על פני 5 שנים, המייצגים מחיר של 5.5 שקל לגרם קנאביס רפואי; גורם בתחום הקנאביס: &quot;צריך להבין כי טוגדר משחקת במגרש אחר כי החווה שלה גדולה יותר משל האחרות כיום&quot;"/>
  </head>
  <body>
    <article>
      <h1>טוגדר תמכור קנאביס ב-192 מיליון שקל</h1>
      <h2>מדובר בהסכם המכירה הגדול ביותר של מגדלת קנאביס רפואי לחברה חיצונית - 25 טון קנאביס שייפרסו על פני 5 שנים, המייצגים מחיר של 5.5 שקל לגרם קנאביס רפואי; גורם בתחום הקנאביס: "צריך להבין כי טוגדר משחקת במגרש אחר כי החווה שלה גדולה יותר משל האחרות כיום"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>חברת הקנאביס הרפואי <a href="https://www.calcalist.co.il/stocks/home/0,7340,L-3959-462010,00.html?quote=%D7%98%D7%95%D7%92%D7%93%D7%A8">טוגדר</a> פארמה דיווחה היום (ד') כי תמכור קנאביס רפואי ב-192.5 מיליון שקל לקנאביס מעבדות טכנו', למשך 5 שנים. מדובר בהסכם מכירה כשהמחיר שנקבע לגרם קנאביס רפואי במסגרת ההסכם עומד על 5.5 שקל (המחירים במסגרתם מוכרות המגדלות הוותיקות עומד על טווח של 7.5 ל-10 שקל לגרם).</p>
      <p>גורם בתחום הקנאביס אמר לכלכליסט כי "תלוי לטובת מה התוצרת יוצאת כי הדבר משפיע על הפחת. אם זה יוצא לשמנים זה מחיר מסויים, ומחיר אחר לתפרחות או כל מוצר אחר. יש גם עניין של חומרים פעילים בצמח, וכמה אחוז ממולקולה כזו או אחרת. אלו דברים שנלקחים בחשבון במחירים. עם זאת, צריך להבין כי טוגדר משחקת במגרש אחר כי החווה שלה גדולה יותר משל האחרות כיום, והיא תצטרך לעבוד במחירים אחרים".</p>
      <figure>
        <img src="https://images1.calcalist.co.il/PicServer3/2019/05/05/904109/3_l.jpg"/>
        <figcaption>קנאביס רפואי <br/>צילום: שאטרסטוק</figcaption>
      </figure>
      <p>בנוסף, מעבדות קנאביס ישלמו כ-2 שקלים לכל גרם קנאביס שטוגדר תארוז במפעל האריזה שהיא מקימה. ההסכם עליו דיווחה החברה מחייב לתקופה של שנה וחצי ולפי דיווח החברה, הצדדים יוכלו לסיים את ההתקשרות ביניהם לאחר פרק זמן זה, שיעמיד את מכירות החברה המחייבות על 57.6 מיליון שקל (בהנחה ותכלול גם אריזה).</p>
      <p>קנאביס מעבדות נוסדה בשנת 2016 על ידי שמואל קפואנו, דניאל מכלוף ונצח ישראל, ומחזיקה ברישיונות לגידול ושיווק קנאביס רפואי וקרקעות להקמת חממות.</p>
    </article>
  </body>
</html>