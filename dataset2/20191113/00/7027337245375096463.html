<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698150/%DA%86%D8%B1%D8%A7-%D9%85%D8%AF%D8%A7%D8%AD%D8%A7%D9%86-%D8%A8%D8%A7%D8%B2%DB%8C%DA%AF%D8%B1%D8%A7%D9%86-%D9%88-%D9%88%D8%B1%D8%B2%D8%B4%DA%A9%D8%A7%D8%B1%D8%A7%D9%86-%D9%81%DA%A9%D8%B1-%D9%85%DB%8C%E2%80%8C%DA%A9%D9%86%D9%86%D8%AF-%D8%AA%D8%A7%D9%81%D8%AA%D9%87-%D8%AC%D8%AF%D8%A7-%D8%A8%D8%A7%D9%81%D8%AA%D9%87-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="چرا مداحان، بازیگران و ورزشکاران فکر می‌کنند تافته جدا بافته هستند؟"/>
    <meta property="og:description" content="حرف زدن در مورد اقتصاد، سیاست، فرهنگ و مسائل اجتماعی را به اهالی فن بسپاریم تا حداقل مردمانی که پای تلویزیون نشسته‌اند، حرف‌های خوب و درست بشنوند."/>
  </head>
  <body>
    <article>
      <h1>چرا مداحان، بازیگران و ورزشکاران فکر می‌کنند تافته جدا بافته هستند؟</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>حرف زدن در مورد اقتصاد، سیاست، فرهنگ و مسائل اجتماعی را به اهالی فن بسپاریم تا حداقل مردمانی که پای تلویزیون نشسته‌اند، حرف‌های خوب و درست بشنوند.</b>
      </p>
      <p>عصرایران؛ مصطفی داننده- رضوی  مدیر<a href="https://www.asriran.com/fa/news/697979/%D9%85%D8%AF%D8%A7%D8%AD-25-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D9%86%D9%85%DB%8C%E2%80%8C%D8%AE%D9%88%D8%A7%D9%87%DB%8C%D9%85-%D8%AA%D8%A8%D9%84%DB%8C%D8%BA-%D8%B3%D8%A7%D8%B9%D8%AA-%D8%AA%D9%88%D8%B3%D8%B7-%D9%85%D8%AF%D8%A7%D8%AD%D8%A7%D9%86-%D8%AF%D8%B1-%D9%87%DB%8C%D8%A3%D8%AA"><b> هیئت انصارالمحسن قم</b> </a>می‌گوید:« متاسفانه مداحان امروزی، تبلیغ ساعت می‌کنند و ساعتی را که به دست دارند، در جلسه هیئت چند مرتبه به وضوح نمایش می‌دهند تا مردم از این بِرند خرید کنند!</p>
      <p>مداحانی داریم که قبل از حضور در مراسم اعلام می‌کنند، اگر نوحه سبک «زمینه» بخواند ۵ میلیون تومان، «واحد» هم کنار «زمینه» بخواند ۱۰ میلیون تومان و «شور» هم بخواند ۲۰ میلیون تومان پول باید پرداخت شود. به این آقایان می‌گویند: مداح آپشن‌دار»</p>
      <p>حرف‌های رییس هیئت در قم، دردِ دل است. دردِ دل از کسانی که به نام دین و امام حسین، به آلاف و الوف خود می‌رسند. کسانی که آنقدر جدی گرفته شده‌اند که فکر می‌کنند علامه دهر هستند. برخی از آنها حتی در جایگاه صدور فتوا هم قرار می‌گیرند.</p>
      <figure>
        <img src="https://cdn.asriran.com/files/fa/news/1398/8/22/1036634_694.png"/>
      </figure>
      <p>وجه تمایز یک مداح با دیگر افراد جلسه امام حسین در چیست؟ مداح صدای خوبی دارد که دیگران از آن بهره نبرده‌اند و به این واسطه او تبدیل به اجرا کننده مراسم می‌شود و دیگران گریه کن و سینه زن. در کجای فقه اسلامی آمده است صدای خوب مجوز اجتهاد در امور مذهبی و سیاسی است؟مداحان را به تلویزیون دعوت کردیم از آنها در مورد همه چیز پرسیدم و اجازه دادیم آنها در مورد همه مسائل حرف بزنند، که مداحان تصور کردند که تافته‌ای جدا بافته در دستگاه امام حسین هستند.</p>
      <p>وقتی مراسم مذهبی برگزار می‌شود و نام مداح  حالا چه معروف و چه غیر مشهور سه برابر نام سخنران زده می‌شود، باید هم انتظار داشت، آنها تصور کنند از همه بالاتر هستند.</p>
      <p>این نگاه فقط در مورد مداحان وجود ندارد. ما با بازیگران، خوانندگان و ورزشکاران هم همین رفتار را داشتیم. در برنامه‌های تلویزیونی به گونه‌ای از آنها سوال شد که برخی از این افراد تصور کردند که دانشمند یا فیلسوف هستند و می‌توانند در مورد تمام کائنات حرف بزنند.</p>
      <p>برای اینکه این معنا را بیشتر درک کنید به گفت‌وگوهایی که چندی پیش شبکه افق با چند مداح انجام داد یا مصاحبه‌هایی شبکه‌های مختلف با هنرمندان و ورزشکاران انجام می‌دهند را ببیند تا متوجه شوید چرا مداحان و هنرمندان خود را تافته جدا بافته می‌دانند.</p>
      <p>وقتی در شب عید نوروز که بهترین و پربیننده ترین زمان صداوسیما است، تریبون را فقط در اختیار این افراد قرار می‌دهیم و از آنها در مورد همه چیز می‌پرسیم، اگر  دچار توهم خود بزرگ بینی نشوند باید تعجب کرد.</p>
      <p>از مداح باید در مورد کارش و چگونگی اجرای مراسم پرسید. از بازیگر در مورد نقشی که بازی کرده است و از ورزشکار در مورد جامی که گرفته است. حرف زدن در مورد اقتصاد، سیاست، فرهنگ و مسائل اجتماعی را به اهالی فن بسپاریم تا حداقل مردمانی که پای تلویزیون نشسته‌اند، حرف‌های خوب و درست بشنوند.</p>
      <p>وقتی افراد را باد می‌کنیم باید انتظار این داستان‌ها را هم داشته باشیم.</p>
      <p> </p>
      <figure>
        <video src="https://cdn.asriran.com/files/fa/news/1398/8/22/1036635_469.mp4"/>
      </figure>
      <p><a href="https://www.asriran.com/fa/news/698150/%DA%86%D8%B1%D8%A7-%D9%85%D8%AF%D8%A7%D8%AD%D8%A7%D9%86-%D8%A8%D8%A7%D8%B2%DB%8C%DA%AF%D8%B1%D8%A7%D9%86-%D9%88-%D9%88%D8%B1%D8%B2%D8%B4%DA%A9%D8%A7%D8%B1%D8%A7%D9%86-%D9%81%DA%A9%D8%B1-%D9%85%DB%8C%E2%80%8C%DA%A9%D9%86%D9%86%D8%AF-%D8%AA%D8%A7%D9%81%D8%AA%D9%87-%D8%AC%D8%AF%D8%A7-%D8%A8%D8%A7%D9%81%D8%AA%D9%87-%D9%87%D8%B3%D8%AA%D9%86%D8%AF#">کد ویدیو</a> دانلود <a href="https://cdn.asriran.com/files/fa/news/1398/8/22/1036635_469.mp4">فیلم اصلی</a></p>
    </article>
  </body>
</html>