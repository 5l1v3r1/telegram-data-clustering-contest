<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698242/%D8%B4%D9%87%D8%B1%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D8%AF%D8%B9%D9%88%D8%A7%DB%8C%DB%8C-%D8%A8%D8%A7-%D9%BE%D9%84%DB%8C%D8%B3-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="شهردار تهران: دعوایی با پلیس نداریم"/>
    <meta property="og:description" content="شهردار تهران درخصوص اختلاف نظر میان پلیس و شهرداری تهران درخصوص اجرای طرح ترافیک گفت:‌ دعوایی با پلیس نداریم."/>
  </head>
  <body>
    <article>
      <h1>شهردار تهران: دعوایی با پلیس نداریم</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036849_445.jpg"/>
      </figure>
      <p>شهردار تهران درخصوص اختلاف نظر میان پلیس و شهرداری تهران درخصوص اجرای طرح ترافیک گفت:‌ دعوایی با پلیس نداریم.</p>
      <p>به گزارش ایسنا، پیروز حناچی در اختتامیه و نمایشگاه آثار مسابقه طراحی محیطی ارتباط پیاده‌راه امام زادگان عینعلی و زینعلی (ع) با روددره فرحزاد و بخش شرقی آن گفت: اگر آرزوهای بزرگ برای شهر و زندگی نداشته باشیم هیچ گاه به این آرزوها دست پیدا نمی‌کنیم. وظیفه ما این است که آرزوهای بزرگ داشته باشیم.</p>
      <p>وی افزود: به اعتقاد من یکی از رمز و رازهای شهرسازی و معماری این است که چگونه ذی‌نفعان اصلی را برای یک هدف بزرگ دور یک میز جمع کنیم تا اتفاقی بزرگ حادث شود. در ایران تجربه کار جمعی کم است و همه انتخاب می‌کنیم که انفرادی کار کنیم. کارهای بزرگ بی‌تردید نتیجه کارهای جمعی است.</p>
      <p>وی ادامه داد: بنای ما در شهرداری تهران این است که در این دوره به ارزش‌های شهری بیفزاییم و ارزش‌های موجود را ارتقا دهیم و جاذبه‌های شهر تهران کیفیت بالاتری پیدا کنند و بخش‌هایی که فراموش شده‌اند قابل درک کنیم و قطعا یکی از این راه‌ها خرد جمعی است که ما آن را از طریق برگزاری مسابقه‌های مختلف دنبال می‌کنیم.</p>
      <p>شهردار تهران در بخش دیگری از صحبت‌های خود با اشاره به اینکه برای همه کسانی که دلشان برای این شهر می‌تپد امکان رقابت سالم را برای جذب ایده‌های خلاق در قالب این مسابقه‌ها فراهم می‌کنیم، افزود: خلاقیت‌هایی در این مسابقه‌ها شکوفا می‌شود که در حالت عادی با آن‌ها مواجه نخواهیم شد. برای مثال در مورد پل طبیعت طرحی برنده شد که تا قبل از آن کسی طراح آن را که یک خانم بود نمی‌شناخت. خانم جوانی که با شرکت جوانی این طرح را ارائه کرده بود.</p>
      <p>وی افزود: نمایندگی ما در فرانسه درخواستی را توسط فردی که مجری یکی از پروژه‌های این کشور است دریافت کرد تا این خانم را معرفی کنند تا از تجربه پل طبیعت استفاده کنند که این افتخاری برای کشور است.</p>
      <p>حناچی تاکید کرد: تمام تلاش‌های ما این است که کارهایی که می‌خواهیم انجام دهیم در قالب برگزاری همین مسابقه‌ها مطرح کنیم تا با معمارانی مواجه شویم که آمادگی بهتری برای ساختن شهر دارند. به زودی برنامه‌های خلاقانه شهر تهران را معرفی خواهیم کرد تا در قالب آن‌ها از زیرساخت‌های موجود بهره بگیریم.</p>
      <p>به گزارش ایسنا شهردار تهران در حاشیه برگزاری این اختتامیه در پاسخ به سوالی درخصوص دعوای میان شهرداری تهران و پلیس درخصوص اجرای طرح ترافیک و همچنین اظهار نظر پلیس مبنی بر عدم دریافت نظرات پلیس و اجرای آن‌ها در طرح ترافیک جدید گفت: دعوایی با پلیس نداریم به چیزهای مثبت فکر کنید.</p>
    </article>
  </body>
</html>