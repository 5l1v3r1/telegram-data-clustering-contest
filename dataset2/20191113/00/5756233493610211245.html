<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621262/%D9%81%DB%8C%D8%B4-%D8%AD%D9%82%D9%88%D9%82%DB%8C-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%A8%DB%8C%D8%B4%D8%AA%D8%B1%DB%8C%D9%86-%D8%AD%D9%82%D9%88%D9%82-%D8%AF%D8%B1%DB%8C%D8%A7%D9%81%D8%AA%DB%8C-%D9%85%D8%B1%D8%A8%D9%88%D8%B7-%D8%A8%D9%87-%DA%A9%D8%AF%D8%A7%D9%85-%D9%88%D8%B2%D8%A7%D8%B1%D8%AA%D8%AE%D8%A7%D9%86%D9%87-%D8%A7%D8%B3%D8%AA-%D8%AC%D8%AF%D9%88%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T00:23:00+00:00"/>
    <meta property="og:title" content="فیش حقوقی دستگاه‌های دولتی/ بیشترین حقوق دریافتی مربوط به کدام وزارتخانه است؟+جدول"/>
    <meta property="og:description" content=" فیش حقوقی دستگاه‌های دولتی به‌روز شد. خزانه‌داری کل کشور گزارش پرداختی‌های خزانه در مهر ماه را در دسترس عموم قرار داد."/>
  </head>
  <body>
    <article>
      <h1>فیش حقوقی دستگاه‌های دولتی/ بیشترین حقوق دریافتی مربوط به کدام وزارتخانه است؟+جدول</h1>
      <h2>خزانه‌داری برای مهرماه منتشر کرد</h2>
      <address>
        <time datetime="2019-11-13T00:23:00+00:00">13 Nov 2019, 00:23</time>
      </address>
      <p>
        <i> فیش حقوقی دستگاه‌های دولتی به‌روز شد. خزانه‌داری کل کشور گزارش پرداختی‌های خزانه در مهر ماه را در دسترس عموم قرار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این گزارش در ۲ قالب «پرداخت حقوق و مزایای مستمر کارکنان دولت» و «هزینه‌های عمومی»، عملکرد بودجه جاری را به تصویر کشیده است. اغلب ردیف‌های پرداختی در ماه گذشته، متعلق به پرداخت حقوق و مستمری کارکنان دولت بوده است.</p>
      <p>در بین دستگاه‌های اجرایی، وزارت آموزش و پرورش به دلیل وسعت اداری وزارتخانه و تعداد زیاد کارکنان، بیشترین حقوق دریافتی را ثبت کرده است. پس از آن، دستگاه‌هایی چون سازمان امور مالیاتی، گمرک و دیوان محاسبات کشور بیشترین دریافتی حقوق را داشته‌اند. در کنار این موارد، نهادهای حمایتی چون بنیاد شهید و امور ایثارگران و کمیته امداد، نیز سهم قابل‌توجهی از بودجه جاری مهر ماه را به خود اختصاص داده‌اند. گزارش خزانه‌داری نشان می‌دهد که هزینه جاری برخی نهادها چون سازمان تعزیرات حکومتی، چندین برابر حقوقی بوده که کل کارکنان یک وزارتخانه همچون وزارت نیرو یا وزارت راه‌وشهرسازی دریافت کرده‌اند. یا میزان تخصیص حقوق به کارکنان نهاد ریاست جمهوری به اندازه مجموع ۳ وزارتخانه بوده است. بنابراین به نظر می‌رسد که تراکم نیروی کار در یکسری دستگاه‌ها متوازن نبوده که موجب عدم توازن حقوق دستگاه‌ها شده است.</p>
      <figure>
        <img src="https://aftabnews.ir/files/fa/news/1398/8/22/358682_500.jpg"/>
      </figure>
      <p>خزانه‌داری کل کشور، اطلاعات پرداخت‌های خزانه را به روز کرد. بر این اساس، پرداخت‌های خزانه داری کل در مهر ماه سال‌جاری در دو قالب پرداخت حقوق و کارکنان و هزینه‌های عمومی منتشر شد. بررسی انجام شده نشان می‌دهد که وزارت آموزش و پرورش، سنگین‌ترین حجم فیش حقوقی دولت را به موجب تعداد کارکنان بالا در کل کشور دارد. در خارج از دولت، بیشترین هزینه تخصیصی، به بنیاد شهید و امور ایثارگران تعلق داشته است. این آمار براساس ردیف‌های ارائه شده در گزارش خزانه‌داری کشور محاسبه شده است.</p>
      <p>حقوق دستگاه‌های اجرایی</p>
      <p>بررسی صورت گرفته از پرداختی‌های مهر ماه به وزارتخانه‌ها و دستگاه‌های سطح بالای کشور، نشان می‌دهد که بزرگ‌ترین حقوق بگیر دولت، وزارت آموزش و پرورش است. این دستگاه، بیشترین تعداد کارکنان را در خود جای داده است. در حقیقت بزرگ‌ترین خدمت دولتی در حال حاضر، مدارس دولتی محسوب می‌شوند. فارغ از وزارت آموزش و پرورش، سازمان امور مالیاتی بیشترین حقوق را از خزانه دریافت می‌کند. در این سازمان با توجه به وظیفه ذاتی مودیان، احتمالا حقوق کارکنان بیشتر از دستگاه‌های اجرایی دیگر بوده است. مجموع حقوق پرداختی به کارکنان سازمان امور مالیاتی، در مهر ماه حدود ۶۸‌میلیارد تومان برآورد شده است. پس از سازمان امور مالیاتی، گمرک، دیوان محاسبات و وزارت خارجه و سازمان برنامه و بودجه در صدر قرار دارند. نکته جالب اینکه نهاد ریاست‌جمهوری از برخی وزارتخانه‌ها، همچون وزارت بهداشت و فرهنگ، سهم بیشتری از خزانه داشته است. در انتهای جدول، سازمان اداری و استخدامی کشور و معاونت علمی و فناوری رئیس‌جمهور قرار دارند. حقوق پرداختی به کارکنان معاونت علمی رئیس‌جمهور حدود ۲۶۰ میلیون تومان بوده است.</p>
      <p>پرداخت‌های مبهم: برخی پرداخت‌ها نیز نامشخص بوده است. مثلا به نهاد ریاست جمهوری در ردیف ۳۳۳۱، معادل ۲۵ میلیون تومان پرداخت شده است که نوع پرداخت آن مشخص نیست. البته پرداخت‌های نامشخص تنها محدود به نهاد ریاست جمهوری نیست و فهرستی از سازمان‌ها و ارگان‌ها وجود دارند که برخی پرداخت‌ها به آنها مشخص نبوده به چه منظوری انجام شده است. مثلا به دادگستری کل استان تهران در ردیف ۳۳۵۸، مبلغ ۱/ ۶۴ میلیارد تومان در اول مهر ماه با نوع پرداخت نامشخص از خزانه واریز شده است.</p>
      <p>پرداختی به برخی نهادهای اجرایی</p>
      <p>در بخش از این گزارش، آمارهای مربوط به نهادهای فرهنگی، برخی موسسات و نهادهای اجرایی کشور عنوان شده است. این هزینه‌ها مجموع هزینه‌های عمومی و پرداخت‌های مربوط به دستمزد است. بررسی‌ها نشان می‌دهد که در مهرماه سال‌جاری برخی از پرداخت‌ها به این سازمان‌ها رقم بالایی بوده و بعضا اختلاف قابل توجهی با سایر سازمان‌ها وجود دارد که البته در این گزارش توضیحی در این خصوص ارائه نشده است. بر اساس آمارهای این گزارش در مهرماه سال‌جاری بنیاد شهید و امور ایثارگران در مجموع رقمی در حدود ۱/ ۱هزار میلیارد تومان دریافت کرده است که این رقم برای یک ماه هزینه قابل توجهی است. البته نمی‌توان گفت روند پرداخت‌ها و هزینه‌ها در یک ماه مشابه ماه‌های دیگر باشد و امکان دارد، هزینه‌های پرداختی از سوی دولت در یک ماه به‌خصوص افزایش یابد و این رقم حتی در برخی ماه‌ها بدون پرداخت گزارش شود. رقم پرداختی به بنیاد شهید مجموع حقوق دستمزد و کمک‌های عمومی در مهرماه است و آمارهای مربوط به آبان ماه در آن مشاهده نشده است.</p>
      <p>بررسی‌ها نشان می‌دهد که رقم پرداختی در قالب «بنیاد شهید و امور ایثاگران» تنها پرداختی دستمزد کارکنان این دستگاه‌ها نیست و حقوق ماهانه خانواده شهدا و ایثارگران را نیز شامل می‌شود. بررسی‌ها حاکی از آن است که میزان حداقل حقوق پرداختی به خانواده‌های شهدا حدود یک و نیم برابر حداقل دستمزد پرداختی به کارگران عادی است. در مجموع این رقم ۱/ ۱ هزار میلیارد تومان به‌عنوان مجموع پرداختی به خانواده‌های شهدا و جانبازان و همچنین کارکنان بنیاد شهید است. آمارها نشان می‌دهد که در سال ۱۳۹۶، مجموع خانواده‌های شهید ۴۰۰ هزار و رقم جانبازان حدود ۵۸۰ هزار گزارش شده است. در مجموع می‌توان گفت حدود یک میلیون خانوار از بنیاد شهید دستمزد می‌گیرند. بررسی‌ها نشان می‌دهد که پرداختی به سایر نهادهای مورد بررسی در مهرماه به مراتب رقم پایین‌تری بوده است. به‌عنوان مثال مجموع هزینه‌های پرداختی برای کمیته امداد امام‌خمینی(ره) به میزان ۲۸ میلیارد تومان بوده است. این البته تنها هزینه‌های پرداخت و دستمزد بوده و بر اساس این آمارها در مهرماه هزینه عمومی برای این نهاد وجود نداشته است. همچنین مجموع پرداختی به ثبت احوال به ۳/ ۹ میلیارد تومان رسیده است. بر اساس آمارهای ارائه شده در این گزارش در نخستین ماه سال‌جاری به میزان ۷ میلیارد تومان به سازمان تعزیرات حکومتی جهت پرداخت دستمزدها هزینه شده است. همچنین به میزان ۵۹۸ میلیون تومان به فرهنگستان زبان و ادب فارسی پرداخت شده است. همچنین بر اساس آمارهای ارائه شده در این گزارش، در مهرماه سال‌جاری به میزان ۲/ ۲ میلیارد تومان نیز صرف هزینه‌های انستیتو پاستور ایران شده است.</p>
      <figure>
        <img src="https://aftabnews.ir/files/fa/news/1398/8/22/358681_627.jpg"/>
      </figure>
      <figure>
        <img src="https://aftabnews.ir/files/fa/news/1398/8/22/358680_981.jpg"/>
      </figure>
    </article>
  </body>
</html>