<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698145/%D8%AA%D8%A7%D8%A8%D8%B4-%D9%86%D8%A7%DB%8C%D8%A8-%D8%B1%D8%A6%DB%8C%D8%B3-%D9%81%D8%B1%D8%A7%DA%A9%D8%B3%DB%8C%D9%88%D9%86-%D8%A7%D9%85%DB%8C%D8%AF-%D8%A8%D8%A7%DB%8C%D8%AF-%D8%A8%D8%A7-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D9%81%D8%B4%D8%A7%D8%B1-%D9%88-%D8%AE%D9%88%D8%AF%D8%B3%D8%B1-%D8%A8%D8%B1%D8%AE%D9%88%D8%B1%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="تابش نایب رئیس فراکسیون امید: باید با گروه‌های فشار و خودسر برخورد کرد"/>
    <meta property="og:description" content="درسال 96 که عده‌ای از همین خودسرها سخنرانی لاریجانی را بهم زدند رهبری فرمودند اگر حزب اللهی ها من راقبول دارند اینگونه حرکات مطرود و محکوم است."/>
  </head>
  <body>
    <article>
      <h1>تابش نایب رئیس فراکسیون امید: باید با گروه‌های فشار و خودسر برخورد کرد</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>درسال 96 که عده‌ای از همین خودسرها سخنرانی لاریجانی را بهم زدند رهبری فرمودند اگر حزب اللهی ها من راقبول دارند اینگونه حرکات مطرود و محکوم است.</b>
      </p>
      <figure>
        <img src="https://cdn.asriran.com/files/fa/news/1398/8/22/1036618_329.jpg"/>
      </figure>
      <p><b>محمدرضا تابش</b> با اشاره به حواشی ایجاد شده در حین سخنرانی رئیس جمهور در یزد گفت: رئیس جمهور شخص دوم مملکت است رعایت حریم و حرمت وی، بها دادن به منافع ملی و جایگاهی است که رئیس جمهور در کشور حائز آن جایگاه است .</p>
      <p>نایب رئیس فراکسیون امید مجلس در گفت‌وگو با عصرایران ادامه داد: هر امری که جایگاه رئیس جمهور را مخدوش کند کار زیبنده و پسندیده ای نیست. متاسفانه در یزد اقلیتی  محدود رفتارهای ساختارشکنانه ای داشتند که دون شان یزدی ها بود.</p>
      <p>نماینده مردم اردکان یزد با تاکید  بر برخورد با گروه‌های فشار و خودسرها گفت: درسال 96  که عده‌ای از همین خودسرها سخنرانی آقای لاریجانی در قم را بهم زدند رهبری اعلام موضوع بسیار صریحی داشتند و تاکید کردند که هم مسئولان رده بالا کشور وحدت و انسجام را سرلوحه کارشان قرار دهند و حریم و حرمت همدیگر را نگهدارند و هم به صراحت گفتند اگر حزب اللهی ها من راقبول دارند  اینگونه حرکات مطرود و محکوم است .</p>
      <p>عضو کمیسیون برنامه و بودجه و محاسبات  تصریح کرد: رهبری از مسئولان و دستگاههای زیربط خواستند با اینگونه حرکات مقابله کنند و انتظار این بود در سال 96 که ایشان این موضع را گرفتند دستگاه‌های اطلاعاتی و امنیتی و انتظامی و در راس همه وزارت کشوراقدامات بازدارنده ای را انجام می داد که ما  مجددا شاهد اینگونه تشنج ها نباشیم.</p>
      <p>این نماینده اصلاح طلب مجلس افزود: الان هم تقاضای ما این است که به جد همان فرمان رهبری را فصل الخطاب قرار دهند و دستگاههای امنیتی و انتظامی و وزارت کشور ریشه یابی کنند و برای یکبار اینگونه خودسری ها را از جانب گروه‌های فشار کور کنند و با آنها برخورد جدی داشته باشند.</p>
      <p>نایب رئیس فراکسیون امید مجلس در پایان خاطرنشان کرد: ما در فراکسیون امید کمیته ای برای بررسی این موضوع تشکیل دادیم که این موضوع را بررسی کند و البته مجلس هم  می تواند مصوبه ای دراین راستا  یعنی شناسایی و برخورد با چنین حرکاتی داشته باشد.</p>
    </article>
  </body>
</html>