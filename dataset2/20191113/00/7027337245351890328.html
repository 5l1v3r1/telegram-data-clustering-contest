<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698223/%D9%85%D8%B9%D8%A7%D9%88%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A7%D8%B2-%D9%86%D8%B8%D8%A7%D8%B1%D8%AA-%D8%A7%D8%B3%D8%AA%D8%B5%D9%88%D8%A7%D8%A8%DB%8C-%DA%A9%D9%88%D8%AA%D8%A7%D9%87-%D9%86%D9%85%DB%8C%E2%80%8C%D8%A2%DB%8C%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="معاون شورای نگهبان: از نظارت استصوابی کوتاه نمی‌آییم"/>
    <meta property="og:description" content="معاون اجرایی و امور انتخابات شورای نگهبان گفت: از موضوع احراز صلاحیت و نظارت استصوابی کوتاه نمی‌آییم چرا که وظیفه قانونی ما است."/>
  </head>
  <body>
    <article>
      <h1>معاون شورای نگهبان: از نظارت استصوابی کوتاه نمی‌آییم</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036826_498.jpg"/>
      </figure>
      <p>معاون اجرایی و امور انتخابات شورای نگهبان گفت: از موضوع احراز صلاحیت و نظارت استصوابی کوتاه نمی‌آییم چرا که وظیفه قانونی ما است.</p>
      <p>به گزارش خبرگزاری مهر، به نقل از پایگاه اطلاع رسانی شورای نگهبان، دکتر محمدحسن صادقی‌مقدم، عضو حقوقدان و معاون اجرایی و امور انتخابات شورای نگهبان طی سخنانی در همایش سراسری هیأت‌های نظارت بر انتخابات یازدهمین دوره مجلس شورای اسلامی که در مشهد برگزار شد تصریح کرد: اگر فرمایشات امام راحل و مقام معظم رهبری درباره شورای نگهبان را نگاه کنیم، این نهاد مقدس در کلام آن‌ها جایگاه بسیار مهم و رفیعی دارد.</p>
      <p>معاون اجرایی و امور انتخابات شورای نگهبان با اشاره به اهداف برگزاری همایش هیأت‌های نظارت، ادامه داد: همه می‌دانند که چه وظایفی بر عهده شورای نگهبان است، اما این همایش تأکیدی بر قانون و تبیین عنوان استصوابی و احراز صلاحیت در شورای نگهبان است.<br/><br/>دکتر صادقی‌مقدم اضافه کرد: اساس کار ما قانون است ولاغیر؛ قانون هم وظایف شورای نگهبان را تبیین کرده و بنده هم اخیراً در وزارت کشور عرض کردم که ما با هر کسی که در مقام بحث قانونی، دانشجویی، استادی و حتی طلبگی باشد، حاضریم درباره جایگاه شورا بحث کنیم چرا که این جایگاه کاملاً روشن و واضح است.<br/><br/>وی با بیان اینکه ما از موضوع احراز صلاحیت و نظارت استصوابی کوتاه نمی‌آیم چرا که وظیفه قانونی شورای نگهبان است، تأکید کرد: تدبیر حکیمانه‌ای بود که عزیزان در تدوین قانون اساسی داشتند و شورای نگهبان را تضمین‌کننده سلامت انقلاب و نظام برشمردند و این مطلب بسیار روشن و واضح است.</p>
    </article>
  </body>
</html>