<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698230/%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%A7%D9%85%D8%B1%D9%88%D8%B2-%D8%AC%D8%A7%DB%8C-%D9%85%D8%AF%D8%B9%DB%8C-%D9%88-%D9%BE%D8%A7%D8%B3%D8%AE%DA%AF%D9%88-%D8%AF%D8%B1-%DA%A9%D8%B4%D9%88%D8%B1-%D8%B9%D9%88%D8%B6-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="قوه قضاییه: امروز جای مدعی و پاسخگو در کشور عوض شده است"/>
    <meta property="og:description" content=" معاون حقوقی قوه قضاییه در واکنش به سخنان اخیر رئیس قوه مجریه که خواستار اعلام روند پرونده‌های دلاری شده بود، گفت: متاسفانه امروز جای مدعی و پاسخگو در کشور عوض شده است و به نظر می‌رسد اگر جایی سر مردم کلاه رفته، آنجاست که به برخی رای داده‌اند."/>
  </head>
  <body>
    <article>
      <h1>قوه قضاییه: امروز جای مدعی و پاسخگو در کشور عوض شده است</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036835_377.jpg"/>
      </figure>
      <p> معاون حقوقی قوه قضاییه در واکنش به سخنان اخیر رئیس قوه مجریه که خواستار اعلام روند پرونده‌های دلاری شده بود، گفت: متاسفانه امروز جای مدعی و پاسخگو در کشور عوض شده است و به نظر می‌رسد اگر جایی سر مردم کلاه رفته، آنجاست که به برخی رای داده‌اند.</p>
      <p>حجت‌الاسلام محمد مصدق شامگاه چهارشنبه ۲۲ آبان در همایش نقش مرکز وکلا، کارشناسان رسمی و مشاوران خانواده قوه قضاییه که در شیراز برگزار شد، در ارتباط با کرامت انسانی و حقوق عامه در طرح تحول این قوه با بیان اینکه وکیل کلمه مقدسی است، گفت: این کلمه در ادبیات فرانسه، انگلیس وآلمان به ترتیب با معانی کمک کننده، حقوقدان و نماینده حق به کار می‌رود.</p>
      <p>وی به انتخاب وکیل توسط اصحاب دعوی اشاره کرد و افزود: وکیل در موضع دفاع، از احترام و تامین شغل قضا برخورد است و هم شان قاضی است.وکیل و قاضی از این جهت دو بال یک فرشته عدالت محسوب می‌شوند.</p>
      <p>معاون حقوقی قوه قضاییه ادامه داد: در نظام‌های قضایی دنیا در رابطه با وکالت دو رویکرد وجود دارد، یکی مدل کنترل جرم و دیگری تحت عنوان دادرسی عادلانه مطرح است که نظام قضایی ما از مدل دوم تبعیت کرده است.</p>
      <p>مصدق خاطرنشان کرد: در قانون جدید آیین دادرسی، رویکرد دوم به معنای نگرش مثبت وکیل در همه جرائم و دعاوی چه در خصوص بزهکار و چه شاکی پذیرفته شده است.</p>
      <p>او همچنین با بیان اینکه در این رویکرد برخوداری از وکیل به عنوان یک حق دفاعی پذیرفته شده است، گفت: وکیل براساس این قانون جدید در مرحله پلیسی و هم بازپرسی حضور دارد.</p>
      <p>معاون حقوقی قوه قضاییه همچنین به فرق بین وکیل مدنی و وکیل قوه قضاییه اشاره و عنوان کرد: در سیستم دادگستری علاوه بر دفاع از حق افراد، دفاع از حق جامعه و حقوق عامه برای وکیل قوه قضاییه تعریف شده است.</p>
      <p>مصدق به تحول قضاییه که ریاست این قوه پرچم عدالت را برافراشته و اقدامات او در جامعه قابل مشاهده است هم اشاره کرد وگفت: برآیند نظر مردم نسبت به نظام قضایی حاکی از افزایش اعتماد است.</p>
      <p>او تاکید کرد که از جامعه وکلا و کارشناسان قوه قضاییه انتظار داریم که این قوه را در گام مهم مبارزه با فساد یاری کنند. </p>
      <p>معاون حقوقی قوه قضاییه خواستار ترویج فرهنگ بهره‌مندی از وکالت در جامعه شد و عنوان کرد: انتظار ما و جامعه از وکلاء، احترام به قانون و استدلال حقوقی است. وکیل و قاضی هر دو به دنبال کشف حقیقت هستند، لذا نباید انتظار اشتباه در مردم ایجاد کرد.</p>
      <p>مصدق همچنین خواستار افزایش سطح علمی وکلاء و به روز رسانی سطح دانش آنها شد و در بخش دیگری از سخنانش با بیان اینکه قوه قضاییه مظلوم است، گفت: بنده نه وابستگی جناحی دارم و نه وابسته به پست هستم، اما اگر قوه قضاییه اقدام به مبارزه درون قوه‌ای می‌کند، یک موضوع مطرح می‌کنند و اگر دادگاه‌ها را علنی برگزار می‌کند، حرف دیگری می‌زنند.</p>
      <p>او در واکنش به سخنان اخیر رئیس قوه مجریه که خواستار اعلام روند پرونده‌های دلاری شده بود، با بیان اینکه چرا با چنین سخنانی مردم را گول می‌زنید؟ خطاب به رئیس جمهوری عنوان کرد: اگر در پرونده‌ای که منتسب به شماست ناراحتید، چرا آن را به جامعه تعمیم می‌دهید؟ چرا برای مردم چالش درست می‌کنید؟ در حالی‌که هر هفته رؤسای سه قوه در کنار هم می‌نشینند، آنجا می‌توان مسائل را حل کرد.</p>
      <p>مصدق با بیان اینکه انصافا مردم فهمیم هستند و خود همه مسائل را می‌دانند، اظهار کرد: بسیاری از مردم طی دو روز گذشته از سعه صدر ریاست قوه قضاییه در پاسخ ندادن به سخنان اخیر ریاست جمهوری، تشکر کرده‌اند، چون نظام را دوست دارند.</p>
      <p>او بیان کرد: از رئیس جمهور گله مند هستیم، زیرا ایشان شأن و منزلت جایگاهی که مربوط به جمهور مردم است را پایین آورده و این موضوع حق‌الناس است.</p>
      <p>معاون حقوقی قوه قضاییه همچنین یادآور شد که ٤٠ کمیته تخصصی در این معاونت ایجاد شده است.</p>
    </article>
  </body>
</html>