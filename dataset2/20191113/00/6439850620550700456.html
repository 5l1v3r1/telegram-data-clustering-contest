<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460382/%E0%A6%AD%E0%A7%82%E0%A6%AE%E0%A6%BF%E0%A6%B8%E0%A7%87%E0%A6%AC%E0%A6%BE-%E0%A6%8F%E0%A7%8D%E0%A6%AF%E0%A6%BE%E0%A6%AA%E0%A6%B8-%E0%A6%95%E0%A7%8D%E0%A6%B0%E0%A6%AE%E0%A7%87%E0%A6%87-%E0%A6%9C%E0%A6%A8%E0%A6%AA%E0%A7%8D%E0%A6%B0%E0%A6%BF%E0%A7%9F-%E0%A6%B9%E0%A7%9F%E0%A7%87-%E0%A6%89%E0%A6%A0%E0%A6%9B%E0%A7%87-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ভূমিসেবা এ্যাপস ক্রমেই জনপ্রিয় হয়ে উঠছে, অভিযোগের নম্বর ১৬১২২"/>
    <meta property="og:description" content="তপন বিশ্বাস ॥ ক্রমেই জনপ্রিয় হয়ে উঠছে ভূমিসেবা এ্যাপস। দেশের বিভিন্ন প্রান্ত থেকে আসছে অভিযোগ। হটলাইনে আসা এই অভিযোগ মন্ত্রণালয়ে বসে নিষ্পত্তির নির্দেশ দিচ্ছেন সেলের কর্মকর্তারা। নিষ্পত্তিও হচ্ছে। কোন কোন ক্ষেত্রে গ্রাহকের ভুল থাকছে, তা জানিয়ে দেয়া হচ্ছে গ্রাহককে। ভূমি মন্ত্রণালয়ের সচিব মোঃ মাক্ছুদুর রহমান ..."/>
  </head>
  <body>
    <article>
      <h1>ভূমিসেবা এ্যাপস ক্রমেই জনপ্রিয় হয়ে উঠছে, অভিযোগের নম্বর ১৬১২২</h1>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <ul>
        <li>৩০২ উপজেলায় ই-নামজারি চালু, ফেব্রুয়ারিতে আরএস খতিয়ান উন্মুক্ত করে দেয়া হবে</li>
      </ul>
      <p>তপন বিশ্বাস ॥ ক্রমেই জনপ্রিয় হয়ে উঠছে ভূমিসেবা এ্যাপস। দেশের বিভিন্ন প্রান্ত থেকে আসছে অভিযোগ। হটলাইনে আসা এই অভিযোগ মন্ত্রণালয়ে বসে নিষ্পত্তির নির্দেশ দিচ্ছেন সেলের কর্মকর্তারা। নিষ্পত্তিও হচ্ছে। কোন কোন ক্ষেত্রে গ্রাহকের ভুল থাকছে, তা জানিয়ে দেয়া হচ্ছে গ্রাহককে। ভূমি মন্ত্রণালয়ের সচিব মোঃ মাক্ছুদুর রহমান পাটওয়ারী নিজে সেলের কার্যক্রম তদারকি করছেন। এই এ্যাপসের মাধ্যমে সাধারণ মানুষ ঘরে বসে ভূমি সংক্রান্ত বিষয়ে কর্তৃপক্ষকে অভিযোগ জানাতে পারছেন।</p>
      <p>বিগত ১০ অক্টোবর চালু হয় ভূমিসেবা এ্যাপস (হটলাইন)। এখন আবেদন করে সংশ্লিষ্টরা (ইউনিয়ন ভূমি সহকারী কর্মকর্তা) কোন গড়িমসি করলে ১৬১২২ নম্বরে ফোন করে অভিযোগ করছেন জনগণ। সঙ্গে সঙ্গে কর্মরত সেলের কর্মকর্তারা সংশ্লিষ্ট কর্মকর্তা-কর্মচারীর সঙ্গে বিষয়টি নিয়ে কথা বলছেন, বিধিমোতাবেক নিষ্পত্তির নির্দেশ দিচ্ছেন।</p>
      <p>কোথাও কোন অসঙ্গতি থাকলে অভিযোগকারীকে তা আবার জানিয়ে দেয়া হচ্ছে। প্রতিদিন কত অভিযোগ পড়ল এবং সে বিষয়ে কি ব্যবস্থা নেয়া হয়েছে তা তদারকি করছেন স্বয়ং ভূমি সচিব। এমনকি প্রয়োজনে সচিব সরাসরি ফোন করছেন ইউনিয়ন ভূমি সহকারী কর্মকর্তাকে। ইতোমধ্যে তিনি ঝিনাইদহের শৈলকূপা ইউনিয়ন ভূমি অফিস বরগুনা, দিনাজপুর, পঞ্চগড়, খুলনা, বাগেরহাটসহ বিভিন্ন ইউনিয়ন ভূমি সহকারী ভূমি কর্মকর্তাকে ফোন করেছেন এবং বিষয়গুলো নিষ্পত্তি করিয়েছেন।</p>
      <p>ভূমিসেবা এ্যাপস চালু হওয়ার পর প্রথমদিন অর্থাৎ ১০ অক্টোবর প্রথম অভিযোগ সেলে ফোন করেন পটুয়াখালীর বাউফলের মোঃ সাইফুল ইসলাম। সকাল নয়টা ৫৭ মিনিটে তার কল রেকর্ড করা হয়। তার রেকর্ড ভুল হয়েছে, বিধায় তিনি ফোন করেন। এ বিষয়ে তাকে আইনী পরামর্শ দেয়া হয়। গত বৃহস্পতিবার ৭ নবেম্বর পর্যন্ত অভিযোগ সেলে ১২৬৮ কল রেকর্ড করা হয়। এতে ওদিন নতুন কল রেকর্ড করা হয় ৬৮৭। বৃহস্পতিবার পর্যন্ত মোট ৫৭১ অভিযোগ নিষ্পন্ন হয়েছে, নিষ্পন্নের অপেক্ষায় ছিল ৬৯৭।</p>
      <p>গত ৩ ফেব্রুয়ারি ভূমি সচিবের সভাপতিত্বে এক সভায় মন্ত্রণালয়ে একটি হটলাইন চালুর সিদ্ধান্ত নেয়া হয়। সভায় বলা হয়, ভূমির রেকর্ড সংশোধন, খাসজমি বন্দোবস্ত, ভূমি অধিগ্রহণ, লিজ প্রদান, লিজ নবায়নসহ যাবতীয় কাজে বিভিন্ন ব্যক্তি ও সংস্থা সেবাগ্রহণের জন্য ভূমি মন্ত্রণালয়ে আসেন। এই সেবা প্রদান, তাদের তথ্য জানানোসহ প্রতিটি সমস্যা সমাধানের জন্য একটি হটলাইন থাকা জরুরী। সচিব বলেন, ভূমি মন্ত্রণালয়ের সঙ্গে অনেক সেবা জড়িত। তবে প্রাথমিক পর্যায়ে সেবাসমূহের গুরুত্ব বিবেচনায় ভূমি রেকর্ড সংশোধন, ভূমি উন্নয়ন কর আদায় দিয়ে কল সেন্টার স্থাপন করা হবে। পরে পর্যায়ক্রমে ভূমি সংক্রান্ত অন্যান্য সেবাও কল সেন্টার বা হটলাইনে দেয়া হবে। হটলাইন স্থাপনের জন্য অতিরিক্ত সচিব (প্রশাসন) মুজিবুর রহমানকে আহ্বায়ক করে ৬ সদস্যের একটি কমিটি গঠন করা হয়েছে।</p>
    </article>
  </body>
</html>