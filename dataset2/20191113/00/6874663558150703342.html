<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773591,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="יוניליוור וברגר קינג השיקו המבורגר צמחי באירופה"/>
    <meta property="og:description" content="אימפוסיבל פודז שממתינה לאישור פעילות ביבשת תמשיך להיות הספקית של רשת ההמבורגרים בארה&quot;ב"/>
  </head>
  <body>
    <article>
      <h1>יוניליוור וברגר קינג השיקו המבורגר צמחי באירופה</h1>
      <h2>אימפוסיבל פודז שממתינה לאישור פעילות ביבשת תמשיך להיות הספקית של רשת ההמבורגרים בארה"ב</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שירות כלכליסט</a></address>
      <p>רשת ברגר קינג החלה לשווק אתמול המבורגרים צמחיים ב־25 מדינות באירופה, ביניהן גרמניה, ספרד ואיטליה. זאת, בשיתוף פעולה עם ענקית מוצרי הצריכה יוניליוור שרכשה לפני 11 חודשים את החברה ההולנדית The Vgeterian Butcher. על כך דיווח ה"פייננשל טיימס".</p>
      <figure>
        <img src="https://images1.calcalist.co.il/PicServer3/2019/05/25/908312/AFP_180928-01-08067309_l.jpg"/>
        <figcaption>המבורגר צמחי של אימפוסיבל פודס שנמכר בברגר קינג <br/>צילום: איי אף פי</figcaption>
      </figure>
      <p>ענקית ההמבורגרים כבר משווקת המבורגרים צמחיים בארה"ב הנושאים את השם <a href="https://www.calcalist.co.il/world/articles/0,7340,L-3759612,00.html">אימפוסיבל וופר</a>, כמחווה ליצרנית תחליפי הבשר הצמחיים אימפוסיבל פודז המייצרת עבורם את המנה. בניגוד למיתוג בארה"ב, שמה של היצרנית ההולנדית יופיע על אריזות הרבל וופר ומוצרי קידום מכירות נוספים, אך המנה עצמה לא תיקרא על שם החברה.</p>
      <p>רשת המזון המהיר האמריקאית נדרשה לגוון את הספקים שלה לתחליפי ההמבורגר הצמחיים, משום שאימפוסיבל פודז עדיין נמצאת בהליכי אישור שיווק באירופה. לדברי דיוויד שיר, ראש חטיבת אירופה, המזה"ת ואפריקה בברגר קינג, לאור הביקושים הגדולים באירופה לתחליפי בשר, החברה העדיפה שלא להמתין. שיר הוסיף כי ברגר קינג עבדה במשך חודשים עם The Vgeterian Butcher כדי להגיע למתכון שיבטיח שלהמבורגר החדש יהיה את אותו הטעם הצלוי בגריל שמאפיין את שאר מוצרי הרשת.</p>
      <p>לדברי הוגו ורקוויל, מנכ"ל החברה ההולנדית, הרכישה על ידי יוניליוור האיצה את הפיתוחים שלהם ומבטיחה את האספקה השוטפת לברגר קינג מבלי לחוות את קשיי האספקה עליהם מדווחות המתחרות בארה"ב.</p>
      <p>בבנק ההשקעות UBS העריכו כי שוק תחליפי הבשר הצמחיים יגלגל 50 מיליארד דולר ב־2025, כאשר המכירות השנתיות של בשר רגיל יעמדו על 1.2 טריליון דולר.</p>
    </article>
  </body>
</html>