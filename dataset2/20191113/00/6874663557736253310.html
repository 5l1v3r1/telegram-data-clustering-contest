<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773629,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="לראשונה: תוכנית פינוי בינוי בעיר לוד ל-724 דירות קיבלה תוקף"/>
    <meta property="og:description" content="הוועדה המחוזית מרכז אישרה למתן תוקף תוכנית ראשונה להתחדשות עירונית במתחם הציונות בכניסה לעיר, במקום 124 דירות ישנות, יוקמו 724 דירות חדשות. ראש העירייה יאיר רביבו: &quot;תיקון עוול של שנים&quot;"/>
  </head>
  <body>
    <article>
      <h1>לראשונה: תוכנית פינוי בינוי בעיר לוד ל-724 דירות קיבלה תוקף</h1>
      <h2>הוועדה המחוזית מרכז אישרה למתן תוקף תוכנית ראשונה להתחדשות עירונית במתחם הציונות בכניסה לעיר, במקום 124 דירות ישנות, יוקמו 724 דירות חדשות. ראש העירייה יאיר רביבו: "תיקון עוול של שנים"</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">שלומית צור</a></address>
      <p>אור ירוק למימוש תוכנית פינוי בינוי ראשונה בעיר לוד: הוועדה המחוזית לתכנון ובניה מרכז שבמינהל התכנון, אישרה למתן תוקף <a href="https://www.calcalist.co.il/real_estate/articles/0,7340,L-3764840,00.html">תוכנית פינוי בינוי, במתחם הציונות בכניסה לעיר</a>.</p>
      <p>התוכנית חלה על קרקע בת 20 דונם, הממוקמת בין כביש 40 לבית המשפט המחוזי בעיר, וכוללת 7 בניינים ישנים בהם 124 דירות במצב ירוד, ברחוב גרינבוים 16-28. על פי התוכנית, שערך משרד כנען שנהב אדריכלים, הדירות הישנות ייהרסו ובמקומן יוקמו שישה מגדלים בני 23-30 קומות ו-724 דירות עם חניונים תת קרקעיים.</p>
      <figure>
        <img src="https://images1.calcalist.co.il/PicServer3/2019/11/13/947293/24_l.jpg"/>
        <figcaption>הדמיה: פינוי בינוי לוד במתחם הציונות <br/>הדמיה: כנען שנהב אדריכלים</figcaption>
      </figure>
      <p>145 דירות מתוך הדירות, יהיו דירות קטנות. בנוסף לדירות, יוקמו 2,600 מ"ר שטחי תעסוקה, ו-3,500 מ"ר שטחי מסחר, וכן 2,200 מ"ר מבני ציבור. בין כביש 40 לתוכנית, יחצוץ שטח ציבורי פתוח בשטח 14 דונם.</p>
      <p>מתכנן מחוז מרכז בוועדה המחוזית, גיא קפלן, ציין כי "חשיבותה של התוכנית בכך שהיא מהווה התחדשות עירונית ו"שער הכניסה" לעיר לוד. התוכנית כוללת הקמת מבני מגורים מודרניים לצד מסחר ותעסוקה, יחד עם שיפור התשתיות באזור, לרווחת תושבי המתחם ותושבי האזור".</p>
      <figure>
        <img src="https://images1.calcalist.co.il/PicServer3/2019/08/28/930392/2_l.jpg"/>
        <figcaption>יאיר רביבו, ראש עיריית לוד</figcaption>
      </figure>
      <p>התוכנית קודמה במשותף על ידי עיריית לוד וחברת פיוצ'ר סנצ'ורי יזמות והשקעות, שבבעלות עו"ד שי צוקרמן והיזם והקבלן ליאור אברהם חכם, והופקדה להתנגדויות הציבור בפברואר 2018.</p>
      <p>צוקרמן מסר ל"כלכליסט" כי כבר כמה שנים מקודמת במקום תוכנית מול הדיירים, כאשר שתי סוגיות תכנוניות נפתרו ותרמו לאישור הפרויקט בתמיכת הדיירים והעירייה: "עיריית לוד הסכימה כי הבנייה תחל על שטחים ציבוריים שלה, כאשר הדיירים יעברו ישירות לבניינים החדשים ורק אחר כך ייהרסו הדירות הישנות שלהם", הסביר צוקרמן, "המהלך של בינוי פינוי חוסך תקופת שכירות זמנית ועלויות. בנוסף, הוחלט על הקמת קרן תחזוקה שתממן עבור הדיירים את עלויות התחזוקה במגדלים החדשים במשך 5 שנים".</p>
      <p>במהלך החודשים הקרובים צפויה פיוצ'ר סנצ'ורי להתקשר בשיתוף פעולה אסטרטגי עם חברת ביצוע גדולה, על מנת להביא למימוש הפרויקט במשותף.</p>
      <figure>
        <img src="https://images1.calcalist.co.il/PicServer3/2018/02/14/795204/2_l.jpg"/>
        <figcaption>גיא קפלן יו"ר הוועדה המחוזית לתכנון ובנייה מרכז <br/>צילום: נמרוד גליקמן</figcaption>
      </figure>
      <p>ראש עיריית לוד יאיר רביבו, מסר כי "לקחנו שכונה מוזנחת וחלשה והפכנו אותה למתחם אטרקטיבי למגורים. זהו תיקון עוול בן עשרות שנים שראיתי עוד כילד וכיום אני מודה על הזכות לסגור את המגל כמי שמוביל את המהלך.</p>
      <p>"כמו בכל תוכנית מתקדמת, גם כאן יש צפיפות עירונית לצד עירוב שימושים והנגשת התחבורה הציבורית לתושבים ולעסקים. זהו צעד נוסף של העירייה והחברה הכלכלית לוד, במסגרת הפיכתה של העיר למרכז מגורים תעסוקה ותחבורה ראשי בלב ישראל".</p>
    </article>
  </body>
</html>