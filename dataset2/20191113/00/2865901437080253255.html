<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/dusan-radovic-vodi-kolubaru/342376"/>
    <meta property="og:site_name" content="MozzartSport"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="Dušan Radović vodi Kolubaru"/>
    <meta property="og:description" content="Perspektivni stručnjak na novom zadatku"/>
  </head>
  <body>
    <article>
      <h1>Dušan Radović vodi Kolubaru</h1>
      <h2>Perspektivni stručnjak na novom zadatku</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>Košarkaši Kolubare imaju novog šefa stručnog štaba. Odlični košarkaški trener <b>Dušan Dule Radović</b> sa ekipama Kosjerića i Zlatibora iz Čajetine svojevremeno je izborio  plasman u najkvalitetniju ligu Srbije. Potom je stručnjak iz Čačka, u Poljskoj, gde je ostavio zapažen trag i kao igrač i kao trener, osvojio tamošnji kup. </p>
      <p>Ovih dana pojavila se izuzetno korektna ponuda od Kolubare koju <b>Dule</b> nije mogao da odbije iz više razloga.<br/>“<b>Košarkaškoj javnosti u Srbiji je poznato da sam sa dve ekipe, Kosjerić i Zlatibor, izborio plasman u viši rang, u KLS takmičenje Srbije. Klub iz Lazarevca ima bogatu tradiciju, iskusnu ekipu i poziv sam sa radošću prihvatio”,</b> kaže <b>Radović.</b></p>
      <p>Kolubara je trenutno na poziciji deset sa dve pobede i četiri poraza.</p>
      <p>
        <b>“Sa ekipom sam odradio prvi trening i nemamo puno vremena da se pripremamo za duel sa Dinamikom. Beograđani su ABA 2 ligaši, dobili su Slobodu iz Tuzle i imaju kvalitetan sastav. Naš cilj je da se plasiramo do osmog mesta i da igramo Superligu. Daćemo sve od sebe da ispunimo plan”.</b>
      </p>
      <p>Trener <b>Dule Radović</b> se ranijih godina u punoj meri dokazao u Poljskoj.<br/>“<b>Prvo sam devet godina tamo bio igrač, potom šest godina radio kao trener, bez lažne skromnosti, sa puno uspeha. U Srbiji sam kao trener radio više godina, imali smo rezultate, a sa velikim entuzijazmom krećem u nove pobede. Nadam se da će se planovi ostvariti i da ćemo sezonu takmičenjem u Superligi produžiti za dva meseca”,</b> konstatovao je <b>Dule Radović</b>.</p>
      <p>Piše: Đurđe Mečanin</p>
      <p>
        <b>
          <i>Djurdje.mecanin@mozzartbet.com</i>
        </b>
      </p>
    </article>
  </body>
</html>