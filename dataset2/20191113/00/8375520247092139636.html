<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/glava-mitnoji-sluzhbi-nefodov-zaperechiv-konsultaciji-z-horoshkovskim-639527.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T00:20:04+00:00"/>
    <meta property="og:title" content="Глава митної служби Нефьодов заперечив консультації з Хорошковським"/>
    <meta property="og:description" content="Нефьодов зазначив, що поважає людей, які працювали на митниці до нього, але консультацій від них не отримує"/>
  </head>
  <body>
    <article>
      <h1>Глава митної служби Нефьодов заперечив консультації з Хорошковським</h1>
      <address>
        <time datetime="2019-11-13T00:20:04+00:00">13 Nov 2019, 00:20</time>
      </address>
      <h4>Нефьодов зазначив, що поважає людей, які працювали на митниці до нього, але консультацій від них не отримує</h4>
      <p>Керівник Державної митної служби Максим Нефьодов заперечив повідомлення про те, що він консультується з ексглавою СБУ та віцепрем’єром часів Януковича Валерієм Хорошковським.</p>
      <p>Про це Нефьодов заявив в ефірі <a href="https://hromadske.ua/posts/ochilnik-mitnici-nefodov-zaperechiv-konsultaciyi-z-horoshkovskim">«Громадського».</a></p>
      <p>Він зазначив, що поважає людей, які працювали на митниці до нього (не уточнюючи, кого саме), і не хоче «фарбувати усіх чорною фарбою», але консультацій від них не отримує.</p>
      <p>«Я точно не консультуюся зі старими очільниками митниці, хоча я з багатьма з ними поспілкувався, і поспілкувався з деякими пенсіонерами, які очолювали митницю, або працювали на митниці. Я вважаю, що у цьому немає якогось компромату чи чогось соромного, тому що перший крок будь-якого керівника, куди б, наприклад, мене доля не занесла, бажано спитати людей, які були до тебе, хоча б, що там було», — сказав очільник митниці.</p>
      <p>Він наголосив, що це в жодному разі не означає, що досвід цих людей треба використовувати.</p>
      <p>«Це було б просто смішно, тому що ці люди є причиною проблем, які є зараз, а не вирішенням цих проблем», — резюмував Нефьодов.</p>
      <p>Як повідомлялося, 31 жовтня керівник Офісу президента Андрій Богдан заявив, що через саботаж старої системи доходи митниці суттєво впали після того, як було створено Держмитну службу, а Нефьодов її очолив.</p>
      <p>«Я в нього (Нефьодова. – ред.) дуже сильно вірю, і це моє особисте і надія, до якої я доклав максимум зусиль, щоб дати можливість йому працювати, щоб він реалізував ці свої ідеї. На жаль, <a href="https://glavcom.ua/news/u-zelenskogo-viznali-noviy-kerivnik-mitnici-ne-spravlyajetsya-tomu-yomu-na-dopomogu-poklikali-horoshkovskogo-636797.html">у нього зараз не дуже вдається. Або, скажімо так, дуже не вдається</a>», – сказав Богдан.</p>
      <p>Він також заявив, що ексвіцепрем'єрміністр Валерій Хорошковський дає консультації українській владі, зокрема щодо питань митниці.</p>
      <p>Напередодні депутатка від «Слуги народу» Ольга Василевська-Смаглюк, посилаючись на слова Нефьодова, заявила, що очільник Митної служби <a href="https://glavcom.ua/news/noviy-kerivnik-mitnici-nefodov-viznav-shcho-bere-konsultaciji-u-horoshkovskogo-636513.html">двічі бачився з Валерієм Хорошковським</a> у владних будівлях і радився з ним з питань менеджменту на митниці.</p>
      <p>Після цього глава Державної митної служби Максим Нефьодов <a href="https://glavcom.ua/news/nefodrov-horoshkovskiy-tochno-ne-vplivaje-na-moji-rishennya--636558.html">спростував вплив олігарха Валерія Хорошковського на прийняття рішень</a> в установі.</p>
      <p>Нагадаємо, що Хорошковський був головою Державної митної служби України у 2007-2009 роках.</p>
      <p>18 грудня 2018 року Кабінет Міністрів України ухвалив постанову про реорганізацію Державної фіскальної служби (ДФС). Вона передбачає поділ ДФС на Державну податкову службу, до складу якої будуть входити підрозділи податкової міліції, і Державну митну службу як окремі центральні органи виконавчої влади.</p>
      <p>Конкурс на посаду голови Державної митної служби виграв заступник міністра економічного розвитку і торгівлі України Нефьодов. 5 липня 2019 року Кабмін призначив Нефьодова на цей пост, 15 липня він розпочав виконання обов'язків.</p>
      <related>
        <a href="https://glavcom.ua/news/zmi-odesku-mitnicyu-mozhe-ocholiti-specialist-z-auditu-639251.html"/>
        <a href="https://glavcom.ua/news/nefodov-zapustiv-onlayn-kalkulyator-dlya-jevroblyaheriv-637910.html"/>
        <a href="https://glavcom.ua/economics/finances/u-vas-je-pretenziji-do-mitnikiv-golova-derzhmitnici-obicyaje-zapustiti-elektronnu-knigu-skarg--637087.html"/>
      </related>
    </article>
  </body>
</html>