<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698231/%D8%A8%D8%A7-%D9%88%D8%AC%D9%88%D8%AF-%D9%85%D9%85%D9%86%D9%88%D8%B9%DB%8C%D8%AA-%D8%AA%D8%B1%D8%AF%D8%AF-3838-%DA%A9%D8%A7%D9%85%DB%8C%D9%88%D9%86-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D9%81%D9%82%D8%B7-%D8%AF%D8%B1-8-%D8%B3%D8%A7%D8%B9%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="با وجود ممنوعیت؛ تردد 3838 کامیون در پایتخت فقط در 8 ساعت"/>
    <meta property="og:description" content="برغم مصوبه دولت مبنی بر ممنوعیت ورود کامیون به تهران بواسطه افزایش آلودگی هوا طی روزهای اخیر، مشاور اجتماعی معاون حمل و نقل و ترافیک شهرداری تهران تهران توئیت کرد: واقعیت تلخ اینکه از ساعت ۱۰ شب دوشنبه تا ۶ صبح ۲۱ آبان تردد ۳ هزار و ۸۳۸ کامیون در دوربین‌های ورودی و خروجی پایتخت ثبت شده است."/>
  </head>
  <body>
    <article>
      <h1>با وجود ممنوعیت؛ تردد 3838 کامیون در پایتخت فقط در 8 ساعت</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>برغم مصوبه دولت مبنی بر ممنوعیت ورود کامیون به تهران بواسطه افزایش آلودگی هوا طی روزهای اخیر، مشاور اجتماعی معاون حمل و نقل و ترافیک شهرداری تهران تهران توئیت کرد: واقعیت تلخ اینکه از ساعت ۱۰ شب دوشنبه تا ۶ صبح ۲۱ آبان تردد ۳ هزار و ۸۳۸ کامیون در دوربین‌های ورودی و خروجی پایتخت ثبت شده است.</p>
      <p>به گزارش ایرنا؛ علی پیرحسین لو روز چهارشنبه در توئیت خود نوشت: با آنکه دولت تصمیم گرفته بود از دیشب تا آخر هفته ورود کامیون به تهران مطلقا ممنوع باشد عملا پلیس این تصمیم را اجرا نکرده است.</p>
      <p>وی ادامه داد: واقعیت تلخ اینکه از ساعت ۱۰ شب دوشنبه تا ۶ صبح ۲۱ آبان ۳ هزار و ۸۳۸ تردد کامیون هایی عمدتا دودزا در دوربین های ورودی و خروجی پایتخت ثبت شده است.<br/>مشاور اجتماعی معاون حمل و نقل شهرداری تهران از هشتگ شفافیت با مردم برای این توئیت استفاده کرده است.</p>
      <p>طی چند روز گذشته و با بروز پدیده وارونگی، هوای تهران برای گروه های حساس(سالمندان، بیماران قلبی، کودکان و زنان باردار) ناسالم است و طبق تصمیم کمیته اضطرار آلودگی هوای تهران مدارس ابتدایی، مهدهای کودک و پیش دبستانی ها امروز(۲۲ آبان) تعطیل شد.</p>
      <p>آلودگی هوا این فرصت را به برخی منتقدان داد تا در فضای رسانه ای به شهرداری تهران بتازند و اجرای طرح کنترل آلودگی هوا که از ابتدای تیر امسال جایگزین طرح زوج و فرد شده را عاملی برای آلودگی این روزهای هوای تهران معرفی کنند.</p>
      <p>رئیس پلیس پایتخت هم طی چند روز گذشته طرح کنترل آلودگی هوا را مورد انتقاد قرار داد و گفت: در نامه‌ای به شهرداری تهران موارد انتقادات و مشکلات طرح جدید ترافیک را اعلام کردیم اما پاسخ شهرداری در مورد طرح کاهش آلودگی هوا غیرکارشناسی است.</p>
      <p>سردار حسین رحیمی با تاکید بر این که راه حل مشکل ترافیک و کاهش آن هم‌افزایی است، تصریح کرد: در آخرین جلسه شورای ترافیک شهر تهران مسائل و نکاتی مطرح شد اما متاسفانه در مورد رسیدگی به وضعیت ترافیک کمتر همدلی و تحرک وجود دارد و در جلسه‌ها بیشتر بحث‌های تکراری مطرح می‌شود.</p>
      <p>رئیس پلیس پایتخت گفت: زمان اجرای طرح ترافیک باید یک تا ۲ ساعت کاهش یابد تا شهروندان با مشکلات کمتری شب هنگام روانه منزل شوند.</p>
      <p>وی همچنین خواستار ورود دستگاه قضا به موضوع آلودگی هوا شد.</p>
      <p>در این راستا، محسن پورسیدآقایی، معاون حمل و نقل ترافیک شهرداری تهران در پاسخ به این انتقادات گفت: بخشی از آلودگی هوای تهران به دلیل نداشتن کد جریمه برخی دوربین‌هاست و ما از ورود قوه قضاییه به این مساله استقبال می کنیم.</p>
      <p>وی ادامه داد: در یک سال گذشته پلیس راهور، کدهای جریمه را برای برخی از دوربین‌ها تعریف نکرده‌ و در نتیجه خودروهای فاقد معاینه فنی در تهران به راحتی تردد و آلودگی تولید می کنند.</p>
      <p>به گفته معاون شهردار تهران، دوربین‌های رینگ تهران و برخی دوربین‌های محدوده خروجی طرح کاهش آلودگی هوا هنوز توسط راهور کد جریمه ندارند.</p>
      <p>به گزارش ایرنا، با این وجود مقایسه کیفیت هوا و سرعت باد در ۳ سال (از اول تا ۲۱ آبان) اخیر نشان می دهد که امسال با وجود کاهش وزش باد و ایستایی هوا میزان تولید آلاینده ها به نسبت ۲ سال گذشته کاهش داشته است.</p>
    </article>
  </body>
</html>