<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773589,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="ענקית הקנאביס קרונוס תתחרה על השוק בישראל"/>
    <meta property="og:description" content="החברה הקנדית, שחתמה על הסכם לתפעול חווה לגידול קנאביס עם קיבוץ גן שמואל, החלה בגידול 180 השתילים הראשונים של הצמח בחווה"/>
  </head>
  <body>
    <article>
      <h1>ענקית הקנאביס קרונוס תתחרה על השוק בישראל</h1>
      <h2>החברה הקנדית, שחתמה על הסכם לתפעול חווה לגידול קנאביס עם קיבוץ גן שמואל, החלה בגידול 180 השתילים הראשונים של הצמח בחווה</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">צלי גרינברג</a></address>
      <p>ענקית הקנאביס הקנדית קרונוס גרופ (Cronos Group), הנסחרת בבורסת נאסד"ק בארה"ב בשווי 2.5 מיליארד דולר, החלה בגידול 180 השתילים הראשונים בחווה בקיבוץ גן שמואל, הסמוך לחדרה. כך נודע ל"כלכליסט". החברה חתמה על הסכם עם הקיבוץ ב־2017, השנה שבה החלה להיסחר בנאסד"ק.</p>
      <p>180 השתילים הם ההליך הראשון הנדרש ממגדלי הקנאביס הרפואי לטובת עמידה בדרישות הגידול הרגולטוריות בדרך לקבלת היתר מהיק"ר (היחידה לקנאביס רפואי במשרד הבריאות). מאחר שהיצוא עדיין לא הוחל, ההערכה היא שהחברה תתחרה במגדלות המקומיות.</p>
      <p>קרונוס דיווחה אתמול על תוצאותיה הכספיות לרבעון השלישי של 2019 שבמסגרתן הציגה הכנסות פחותות והפסדים גבוהים מהצפוי. החברה דיווחה על הכנסות של 12.7 מיליון דולר קנדי לעומת 3.7 מיליון דולר הכנסות ברבעון המקביל, ומתחת לצפי השוק שעמד בממוצע על 14.4 מיליון דולר קנדי לרבעון.</p>
      <p>עיקר הכנסות החברה, 10.1 מיליון דולר קנדי, ברבעון נבעו ממכירת תפרחות קנאביס. שאר ההכנסות הן משמנים ומוצרי קנאביס אחרים. החברה הציגה רווח נקי של 787.9 מיליון דולר קנדי בהשוואה להפסד נקי של 7 מיליון דולר ברבעון המקביל אשתקד. זאת, הודות ל־838.2 מיליון דולר שקיבלה כתוצאה מהשקעתה בחברת הקנאביס אלטריה (ALTRIA), שבה השקיעה ענקית הטבק מרלבורו בדצמבר 2018.</p>
      <p>ללא כספי ההשקעה, הציגה החברה הפסד מתואם של 23.9 מיליון דולר קנדי ברבעון בעוד השוק ציפה להפסד נקי מתואם של 19.87 מיליון דולר קנדי. ההפסד התפעולי שהציגה החברה עמד על 54.1 מיליון דולר קנדי ברבעון לעומת 4.8 מיליון דולר קנדי הפסד ברבעון המקביל.</p>
      <figure>
        <img src="https://images1.calcalist.co.il/PicServer3/2019/01/28/880231/shutterstock_1152281669_l.jpg"/>
        <figcaption>צילום: שאטרסטוק</figcaption>
      </figure>
    </article>
  </body>
</html>