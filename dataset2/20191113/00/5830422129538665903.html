<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140632/%D8%B5%D8%A7%D8%AF%D8%B1%D8%A7%D8%AA-%D9%82%DB%8C%D8%B1-%D9%88-VB-%D8%A8%D9%87-%D9%85%D9%86%D8%B8%D9%88%D8%B1-%D8%AA%D8%A7%D9%85%DB%8C%D9%86-%D9%86%DB%8C%D8%A7%D8%B2-%D8%AF%D8%A7%D8%AE%D9%84%DB%8C-%D9%85%D9%85%D9%86%D9%88%D8%B9-%D8%B4%D8%AF-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%DA%A9%D8%A7%D9%87%D8%B4-%D9%82%DB%8C%D9%85%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="صادرات قیر و VB به منظور تامین نیاز داخلی ممنوع شد / در انتظار کاهش قیمت"/>
    <meta property="og:description" content="عضو کمیسیون برنامه، بودجه و محاسبات مجلس گفت : صادرات قیر و VB به منظور تامین نیاز داخلی ممنوع شد که این تصمیم منجر به کاهش قیمت قیر می‌شود."/>
  </head>
  <body>
    <article>
      <h1>صادرات قیر و VB به منظور تامین نیاز داخلی ممنوع شد / در انتظار کاهش قیمت</h1>
      <h2>نماینده مجلس:</h2>
      <address>
        <time datetime="2019-11-13T00:00:00+00:00">13 Nov 2019</time>
      </address>
      <p>
        <i>عضو کمیسیون برنامه، بودجه و محاسبات مجلس گفت : صادرات قیر و VB به منظور تامین نیاز داخلی ممنوع شد که این تصمیم منجر به کاهش قیمت قیر می‌شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمد حسینی با اشاره به ممنوعیت صادرات قیر به منظور تامین نیاز داخلی به خانه ملت گفت:  تبصره یک قانون بودجه ۹۸ که درباره تحویل قیر رایگان است، فراز و نشیب‌های نشیب های بسیاری را طی کرد و به دلیل پیش بینی مقدار قیر و اعتبار مورد نیاز، دولت در اجرا با ابهام روبرو شد.</p>
      <p>وی افزود: به منظور رفع ابهام این تبصره  و تحویل قیر رایگان، استفساریه‌ای در صحن مجلس مطرح و مورد موافقت نمایندگان قرار گرفت اما شورای نگهبان با آن مخالفت کرد. طبق اصلاحیه کمیسیون برنامه، بودجه و محاسبات ، دولت مکلف است ۶ هزار میلیارد تومان برای تامین قیر مصرفی و سایر هزینه‌های آسفالت مورد نیاز طرح‌های دستگاه‌های اجرایی متن تبصره یک قانون بودجه اعم از وزارت راه ، سازمان جنگل‌ها و مراتع، شهرداری‌ها، سازمان نوسازی مدارس و بنیاد مسکن پرداخت کند.</p>
      <p>این نماینده مجلس ادامه داد : مبادله موافقتنامه برای تحویل قیر رایگان نیز یکی از دغدغه ها بود که در نهایت وزارت اقتصاد مکلف شد به میزان واریز شرکت ملی نفت از محل خوراک تحویلی پالایشگاه‌ها و پتروشیمی‌ها و براساس درصدهای مندرج در قانون، اعتبارات را به دستگاه‌های مربوطه پرداخت کند.</p>
      <p>حسینی با اشاره به گرانی VB و قیر، ادامه داد: شرکت ملی نفت مکلف است نسبت به تامین قیر و VB مورد نیاز طرح‌های عمرانی اقدام کند. صادرات تا زمان تامین نیاز داخلی ممنوع است که به کاهش قیمت این محصول کمک کرده و نگرانی شرکت‌های قیرساز مبنی بر صادرات VB توسط پالایشگاه‌ها برطرف می‌شود.</p>
      <p>وی ادامه داد: دولت اعتبارت مورد نیاز تامین قیر که در حساب خزانه وجود دارد را به دستگاه‌های اجرایی پرداخت کنند تا طرح‌های عمرانی با سرعت تصویب شده و حکم قانون گذار جاری شود.</p>
      <p>براساس این گزارش، Vacuum bottom (VB) پسمانده حاصل از ستون تقطیر در خلا است که شامل هیدروکربن های با وزن مولکولی زیاد است. از VB می توان به عنوان خوراک واحدهای کندروانی شکنی و کراکینگ تحت هیدروژن در دما و فشار بالا در پالایشگاه استفاده کرد و محصولاتی سبک تر با ارزش بالاتر تهیه کرد و یا اینکه می توان در واحدهای تولید قیر با عملیات هوادهی از آن قیر با کندروانی مناسب به دست آورد که موجب تغییر ساختار شیمیایی قیر می شود.</p>
      <p>انتهای پیام</p>
    </article>
  </body>
</html>