<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953219"/>
    <meta property="og:site_name" content="Andhrajyothy"/>
    <meta property="article:published_time" content="2019-11-13T00:11:23+00:00"/>
    <meta property="og:title" content="భారత్‌లో మా భవిష్యత్‌ అగమ్యగోచరం"/>
    <meta property="og:description" content="ADVT"/>
  </head>
  <body>
    <article>
      <h1>భారత్‌లో మా భవిష్యత్‌ అగమ్యగోచరం</h1>
      <address>
        <time datetime="2019-11-13T00:11:23+00:00">13 Nov 2019, 00:11</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>సుప్రీం తీర్పుతో టెల్కోలకు గట్టి దెబ్బ..</b>
        </li>
        <li>
          <b>ఊరటనివ్వకపోతే దేశంలో కంపెనీ పరిస్థితి ఇక అంతే..</b>
        </li>
      </ul>
      <p><b>న్యూఢిల్లీ: </b>బ్రిటిష్‌ టెలికాం దిగ్గజం వొడాఫోన్‌ అప్రమత్త ఘంటికలు మోగించింది. పరిస్థితులు అనుకూలించకపోతే త్వరలో భారత మార్కెట్‌ నుంచి వైదొలగాల్సి రావచ్చని సంకేతాలిచ్చింది. సుప్రీంకోర్టు తీర్పు పర్యవసానంగా టెలికాం కంపెనీలు చెల్లించాల్సిన వేల కోట్ల ఏజీఆర్‌ బకాయిల విషయంలో ప్రభుత్వం కొంత ఊరట కల్పించాలని, లేదంటే భారత్‌లో కంపెనీ భవిష్యత్‌ ప్రశ్నార్థకంలో పడనుందని వొడాఫోన్‌ గ్రూపు చీఫ్‌ ఎగ్జిక్యూటివ్‌ నిక్‌ రీడ్‌ అన్నారు. దశాబ్దకాలం నుంచి వివాదం నెలకొన్న ఈ బకాయిల గురించి కంపెనీ ఇప్పటివరకు ఎలాంటి ప్రొవిజనింగ్‌ జరపలేదని ఆయన పేర్కొన్నారు. ‘‘ఏ మాత్రం మద్దతు లేని నిబంధనలు, అధిక పన్నుల వల్ల కంపెనీ ఆర్థికంగా పెను భారాన్ని మోస్తోంది. తాజాగా సుప్రీంకోర్టు తీర్పు ప్రతికూలతను మరింత పెంచింది’’ అని ఈ ఏడాది ప్రథమార్ధ ఆర్థిక ఫలితాల ప్రకటన సమావేశంలో రీడ్‌ ఆందోళన వ్యక్తం చేశారు. భారత మార్కెట్లో చాలా కాలంగా సవాళ్లున్నాయి. ప్రస్తుతం పరిస్థితి విషమంగా ఉందని ఆయన పేర్కొన్నారు.</p>
      <p> </p>
      <p>
        <b>ఎగ్జిట్‌పై గతనెలలోనే ఊహాగానాలు</b>
      </p>
      <p>వొడాఫోన్‌ పీఎల్‌సీ భారత మార్కెట్‌ నుంచి వైదొలగవచ్చని గతనెలలోనే ఊహాగానాలు చక్కర్లు కొట్టాయి. అలాంటి ఉద్దేశమేదీ లేదంటూ వివరణ ఇచ్చిన వొడాఫోన్‌ అనూహ్యంగా మాట మార్చింది.</p>
      <p> </p>
      <p>
        <b>గుదిబండలా మారిన భారత జేవీ</b>
      </p>
      <p>వొడాఫోన్‌ భారత జాయిం ట్‌ వెంచర్‌(జేవీ) ‘వొడాఫోన్‌ ఐడియా’ నష్టాలు భారీగా పెరిగిపోయాయి. ప్రతినెలా లక్షల సంఖ్యలో కస్టమర్లు ఈ కంపెనీ నెట్‌వర్క్‌ను వీడుతున్నారు. సుప్రీంకోర్టు తీర్పు తర్వాత కంపెనీ మార్కెట్‌ విలువ భారీగా పతనమైంది.</p>
      <p> </p>
      <p>
        <b>ఏంటీ ఏజీఆర్‌ బకాయిల వివాదం?</b>
      </p>
      <p>సర్దుబాటు చేసిన స్థూల ఆదాయం(ఏజీఆర్‌) పద్ధతిన లైసెన్సు, ఇతర ఫీజుల లెక్కింపుపై దశాబ్దం క్రితం టెలికాం శాఖ, టెల్కోల మధ్య వివాదం మొదలైంది. ఈ వివాదంపై టెలీకమ్యూనికేషన్స్‌ డిస్ప్యూట్‌ సెటిల్‌మెంట్‌ అపిలేట్‌ ట్రిబ్యునల్‌(టీడీశాట్‌) టెలికాం కంపెనీలకు అనుకూలంగా తీర్పునిచ్చింది. ఈ విషయంపై కేంద్రం సుప్రీంకోర్టును ఆశ్రయించింది. సర్వోన్నత న్యాయస్థానం మాత్రం ప్రభుత్వ వాదనకు మద్దతు తెలిపింది. వచ్చే మూడు నెలల్లో ఏజీఆర్‌ బకాయిలను అసలు, వడ్డీ, జరిమానా, దానిపైనా వడ్డీతో సహా చెల్లించాలని గతనెల 24న కోర్టు టెల్కోలను ఆదేశించింది. ఈ తీర్పుతో ఎయిర్‌టెల్‌ రూ.21,700 కోట్లు, వొడాఫోన్‌ ఐడియా రూ.28,300 కోట్లు చెల్లించాల్సి ఉంటుంది. మొత్తం ఇండస్ట్రీపై రూ.1.4 లక్షల కోట్ల భారంపడింది.</p>
      <p> </p>
      <p>
        <b>భారీ నష్టాలు ప్రకటించిన కంపెనీ</b>
      </p>
      <ul>
        <li>ఏప్రిల్‌-సెప్టెంబరు కాలానికి వొడాఫోన్‌ భారత వ్యాపార నష్టం 69.2 కోట్ల యూరోలకు ఎగబాకింది. ఈ గ్రూపు మొత్తం నష్టం 190 కోట్ల డాలర్లు.</li>
        <li>భారత వ్యాపారంలో మరిన్ని పెట్టుబడులకు సంబంధించి మాత్రం వొడాఫోన్‌ గ్రూపు ఎలాంటి ప్రకటన చేయలేదు.</li>
        <li>భారీ నష్టాల్లో సాగుతున్న వొడాఫోన్‌ ఐడియాలో తన వాటా క్యారీయింగ్‌ విలువను పద్దుల్లోంచి కొట్టివేసిందీ గ్రూపు.</li>
      </ul>
    </article>
  </body>
</html>