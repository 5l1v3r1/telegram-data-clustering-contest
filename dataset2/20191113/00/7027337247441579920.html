<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698141/%D8%B9%D8%B6%D9%88-%D9%87%DB%8C%D8%A7%D8%AA-%D9%85%D8%AF%DB%8C%D8%B1%D9%87-%D8%A7%D8%B3%D8%AA%D9%82%D9%84%D8%A7%D9%84%D8%AF%D8%B1-%D9%85%D9%88%D8%B1%D8%AF-%D8%AE%D9%88%D8%A8-%D9%88-%D8%A8%D8%AF-%D8%A8%D9%88%D8%AF%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AD%D8%B1%D9%81%DB%8C-%D9%86%D8%B2%D8%AF%D9%85-%D9%85%D9%86-%D9%81%D9%82%D8%B7-%D9%87%D9%88%D8%A7%D8%AF%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%87%D8%B3%D8%AA%D9%85%D8%A8%D8%B1%D9%88%DB%8C%D8%AF-%D9%81%D8%AA%D8%AD%DB%8C-%D8%B1%D8%A7-%D8%AF%D8%B3%D8%AA%DA%AF%DB%8C%D8%B1-%DA%A9%D9%86%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="عضو هیات مدیره استقلال:در مورد خوب و بد بودن استراماچونی حرفی نزدم/ من فقط هوادار استقلال هستم،بروید فتحی را دستگیر کنید"/>
    <meta property="og:description" content="شاید باور نکنید الان یک هفته است که هیأت مدیره هر شب جلسه دارد و به دنبال درآمدهایی است که از قبل ایجاد کرده و پرداخت نشده است یکی از این مطالبات شب گذشته وصول شد و امیدوارم تا آخر هفته یا هفته بعد بقیه آن انجام شود. من نمی‌توانم در این مورد صحبت کنم چون در حیطه اختیارات من نیست."/>
  </head>
  <body>
    <article>
      <h1>عضو هیات مدیره استقلال:در مورد خوب و بد بودن استراماچونی حرفی نزدم/ من فقط هوادار استقلال هستم،بروید فتحی را دستگیر کنید</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <p>
        <b>شاید باور نکنید الان یک هفته است که هیأت مدیره هر شب جلسه دارد و به دنبال درآمدهایی است که از قبل ایجاد کرده و پرداخت نشده است یکی از این مطالبات شب گذشته وصول شد و امیدوارم تا آخر هفته یا هفته بعد بقیه آن انجام شود. من نمی‌توانم در این مورد صحبت کنم چون در حیطه اختیارات من نیست.</b>
      </p>
      <figure>
        <img src="https://cdn.asriran.com/files/fa/news/1398/8/22/1036609_194.jpg"/>
      </figure>
      <p>عضو هیات مدیره باشگاه استقلال گفت: من در مورد خوب یا بد بودن استراماچونی صحبت نکردم در مورد نحوه آمدن مشکل داشتم<br/><br/>به گزارش  فارس، میرشاد ماجدی در حاشیه افتتاحیه کنگره فوتبال کلینیک در خصوص وضعیت و شرایط باشگاه استقلال گفت: مباحث باشگاه استقلال باید از زبان آقای فتحی به عنوان مدیرعامل و سخنگوی هیأت مدیره گفته شود. من تا آنجا که بتوانم کمک می‌کنم که هواداران آرامش پیدا کنند اما بیشتر از آن اگر تخصصی باشد در حیطه اختیارات من نیست و از خود آقای فتحی باید سؤال کنید.</p>
      <p>ماجدی در ادامه در خصوص نگرانی هواداران برای مطالبات مالی بازیکنان و کادر فنی گفت: شاید باور نکنید الان یک هفته است که هیأت مدیره هر شب جلسه دارد و به دنبال درآمدهایی است که از قبل ایجاد کرده و پرداخت نشده است یکی از این مطالبات شب گذشته وصول شد و امیدوارم تا آخر هفته یا هفته بعد بقیه آن انجام شود. من نمی‌توانم در این مورد صحبت کنم چون در حیطه اختیارات من نیست.</p>
      <p>وی در پاسخ به این سؤال که آیا این مطالبات برای همراه اول بود، گفت: بله، این در حیطه اختیارات آقای فتحی است که گزارش بدهد ولی این را می‌گویم که هوادار خیالش راحت باشد که پول در حال تزریق به باشگاه است و مطالبات بازیکنان و کادر فنی پرداخت می‌‌شود.</p>
      <p>عضو هیأت مدیره باشگاه استقلال در مورد اینکه انتقاد از این هیأت مدیره زیاد است، گفت: چرا کسی از هیأت مدیره سپاهان یا تراکتورسازی صحبت نمی‌کند. وضعیت هیأت مدیره این نیست که هر روز صحبت کند شاید در قدیم این طور بوده که دوستان ما در هیأت مدیره می‌آمدند و صحبت می‌کردند، اصلاً شرح وظایف هیأت مدیره این نیست که درباره تیم صحبت کند.</p>
      <p>ماجدی در مورد اینکه اگر مشکل مالی وجود نداشته باشد یعنی هیأت مدیره کارش را به درستی انجام داده گفت: بله بحث درآمدزایی بحثی است که باید از سوی اسپانسرها به باشگاه تزریق شود،‌ وضع اقتصادی مملکت آن‌طور نیست که هر موقع زنگ بزنید برای شما پول بریزد. هیأت مدیره در پشت پرده هر روز جلسه دارد، تک‌تک در جلسات مختلف شرکت می‌کند تا این مشکل را حل کنند و من مطمئنم این مشکل حل می‌شود.</p>
      <p>وی در خصوص پیش‌خور شدن پول اسپانسرها گفت: طبق صحبت‌هایی که اسپانسرها با ما می‌کنند می‌گویند مقداری را از پیش داده‌ایم. اینکه این اتفاق افتاده یا نه را افراد اقتصادی هیأت مدیره باشگاه مانند آقای خلیل‌زاده و آقای منزوی به دنبال این کار هستند.</p>
      <p>عضو هیأت مدیره باشگاه استقلال در پاسخ به این سؤال که استراماچونی اعلام کرده به مهاجم نیاز دارد و آیا پول خرید مهاجم را دارند، گفت: این در حیطه اختیارات ما نیست و مربوط به ارتباطی است که بین سرمربی تیم و مدیرعامل وجود دارد. مطمئناً هر تقاضایی داشته باشند به صورت مکتوب به مدیرعامل می‌دهند و او یا خودش این کار را می‌کند یا اگر صلاح بداند به هیأت مدیره منتقل می‌کند.</p>
      <p>رئیس کمیته آموزش فدراسیون فوتبال در مورد آخرین وضعیت و شرایط تیم ملی گفت: ما بازی بسیار سختی را مقابل عراق داریم و نگران نیستیم چون اعتقاد داریم بازیکنان ما و کادر فنی که داریم باهوش و با درایت هستند. به هر حال در تمام دنیا به تیم‌های ملی نگاه کنید قبل از حضورشان در یک مسابقه رسمی که در روزهای فیفا برگزار می‌شود دو، سه یا چهار روز بیشتر تمرین نمی‌کنند. فکر می‌کنم در این اتفاقاتی که افتاد و باز هم به عرصه اقتصادی برمی‌گردیم من فکر می‌کنم ویلموتس می‌داند چه کار کند.</p>
      <p>وی در پاسخ به این سؤال که عضو کمیته فنی فدراسیون است و شرایط تیم‌های پایه چگونه است و گفته می‌شود پورموسوی و دستیارانش پولی دریافت نکرده‌اند گفت: این سؤالات را من نمی‌توانم پاسخگو باشم چون در شرح وظایف من نیست. دبیرکل و سخنگوی فدراسیون کسانی هستند که می‌توانند به شما خوراک بدهند من واقعاً نمی‌دانم این اتفاق افتاده یا نه و نمی‌توانم جواب بدهم.</p>
      <p>ماجدی در مورد اینکه از استراماچونی تعریف کرده اما چند ماه قبل نقل قولی از او منتشر شده بود که گفته بود استراماچونی را قبول ندارم و این بحث به وجود آمد که قصد داشت قلعه‌نویی را سرمربی استقلال کند من متأسفم برای عزیزانی که واقعیت‌ها را پخش نمی‌کنند. همین صحبتی که الان مطرح کردید و من گفتم خوبی او این است که به تمرینات می‌رسد و تمرکزش را روی مصاحبه نگذاشته دوستان در فضای مجازی طور دیگری نوشتند.</p>
      <p>وی افزود: من اولاً بگویم که حساب اینستاگرامی ندارم و در فضای مجازی نیستم برای همین خیلی موارد را پیگیری نمی‌کنم. زمانی که من صحبت کردم زمانی بود که قرار بود چند گزینه را به هیأت مدیره بیاورند و یک شبه این اتفاق افتاد و گزینه را خودشان انتخاب کردند من روی این مشکل داشتم در اینکه استقلال به آرامشی رسیده است و سرمربی هم خوب کار می‌کند شکی نیست ما هم باید حمایت کنیم. بنده اعلام می‌کنم نه عضو هیأت مدیره هستم، نه مربی هستم، من هوادار استقلالم، سالها برای این تیم بازی و سرپرستی کردم. ستاره‌ای هم که روی پیراهنم است برای زمانی است که خودم بازی می‌کردم پس من یک هوادارم و هیچ وقت به دنبال این نیستم که حاشیه‌ای برای استقلال به وجود بیاید. تا آنجایی هم که بتوانم سعی می‌کنم اتفاقات خوب برای استقلال رقم بخورد.</p>
      <p>وی در پاسخ به این سؤال که اگر به عقب برگردیم باز هم همان اظهارنظر را در مورد استراماچونی خواهد داشت، گفت: آن بحث در مورد استراماچونی نبوده، واکنشی که دوستان در مطبوعات نشان دادند واکنش اشتباهی بوده اصلاً من در مورد خوب یا بد بودن استراماچونی صحبت نکردم در مورد نحوه آمدن مشکل داشتم این کل قضایا بود حالا به ترتیبی نوشتند و ارائه دادند. الان استراماچونی خوب کار می‌کند، وظیفه من و تمام هواداران این است که حمایت کنیم.</p>
      <p>ماجدی در مورد اینکه چند روز قبل این بحث مطرح شد که مدیرعامل باشگاه استقلال اعلام کرده ناراحتی استراماچونی مهم نیست، گفت: من دقیقاً با او صحبت کردم، او چنین چیزی را تکذیب کرد حالا اگر خودش این تکذیبیه را روی سایت باشگاه منتشر کرده نمی‌دانم. اما خودم شخصاً با فتحی صحبت کردم و گفت این‌طور نیست.</p>
      <p>عضو هیأت مدیره باشگاه استقلال در مورد اینکه گفته می‌شود استراماچونی قهر کرده و صحبت‌هایش را از طریق زرینچه منتقل می‌کند، گفت: آیا می‌شود کسی که الان نفر اول هدایت تیم است می‌شود این اتفاق بیفتد، به نظر من این فرافکنی است.</p>
      <p>وی در پاسخ به سؤالی در مورد نامه استراماچونی به فیفا برای دریافت مطالبات،‌گفت: اگر چنین چیزی اتفاق افتاده در هیأت مدیره مطرح نشده است و من چنین چیزی را ندیده‌ام.</p>
      <p>ماجدی در پاسخ به این سؤال که کجا می‌توان فتحی را پیدا کرد و از او سؤال پرسید، گفت: بالاخره باشگاه جایی است که آقای فتحی حضور دارد. افرادی که به عنوان مدیر رسانه و روابط عمومی هستند با او در ارتباطند، من فکر می‌کنم خیلی قشنگ‌تر است که جلسه‌ای را هماهنگ کنیم و همان‌طور که من را دستگیر کردید او را هم دستگیر کنید!</p>
      <p>عضو هیأت مدیره باشگاه استقلال در خصوص اینکه پیشکسوتان استقلال با فتحی رابطه خوبی ندارند گفت: شما سؤال‌هایی را می‌پرسید که حرف دیگران است. از شخصی پرسیدند می‌خواهی قاضی شود گفت نه به خاطر اینکه چیزی را که دو نفر می‌دانند من باید حدس بزنم، شما سؤال‌هایی از من می‌پرسید که باید حدس بزنم.</p>
      <p>وی در مورد اینکه او تنها عضو پاسخگوی هیأت مدیره است گفت: من در شرح وظایف خودم پاسخ می‌دهم شما در مورد قیمت‌ها سؤال کنید من نمی‌دانم، راجع به قراردادها صحبت کنید من نمی‌دانم من همه سؤالات شما را پاسخ دادم.</p>
      <p>ماجدی در مورد حکمی که در مورد هواداران استقلال صادر شد، گفت: همه ما باید به قوانین احترام بگذاریم، اصلاً به رنگ‌ها نگاه نکنید، اگر واقعاً تخلفی شده این همه هزینه در فدراسیون می‌کنید، کمیته‌های مختلف استیناف، اخلاق و انضباطی وجود دارد، هر رأی‌ای را بدهند و ما واکنش نشان بدهیم که نمی‌شود باید به قوانین احترام بگذارید و باید مقداری هم به خودمان نگاه کنیم، این فحاشی‌ها باید از استقلال دور شود.</p>
      <p>عضو هیأت مدیره باشگاه استقلال در مورد اینکه این رأی به نوعی خودزنی است چون هواداران استقلال به مدیرعامل توهین کردند و خودشان هم محروم شدند، گفت: اصلاً این‌طور شده باشد قطعاً ما پول را پرداخت نمی‌کنیم می‌گوییم برای خودمان بوده است!</p>
    </article>
  </body>
</html>