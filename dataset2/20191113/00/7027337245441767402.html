<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698175/%D9%87%D9%85%DA%A9%D8%A7%D8%B1%DB%8C-%D8%BA%D9%88%D9%84-%D8%AA%D8%AC%D8%A7%D8%B1%D8%AA-%DA%86%DB%8C%D9%86-%D8%AF%D8%B1%DB%8C%D8%A7%D9%81%D8%AA-%D8%A8%DB%8C%D8%AA-%DA%A9%D9%88%DB%8C%D9%86-%D8%B1%D8%A7%DB%8C%DA%AF%D8%A7%D9%86-%D8%A8%D8%A7-%D8%AE%D8%B1%DB%8C%D8%AF-%D8%A7%DB%8C%D9%86%D8%AA%D8%B1%D9%86%D8%AA%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="همکاری غول تجارت چین: دریافت بیت کوین رایگان با خرید اینترنتی!"/>
    <meta property="og:description" content="غول تجارت الکترونیکی چین، «علی‌بابا» (Alibaba)، از این پس با شرکت «لولی» (Lolli) همکاری می‌کند تا مشتریان علی‌بابا در صورت خرید با بیت کوین بتوانند ۵ درصد از مبلغ خرید خود را پس بگیرند. لولی برنامه‌ای است که در ازای خرید با بیت کوین از فروشندگان معتبر، به کاربران بیت کوین رایگان اهدا می‌کند."/>
  </head>
  <body>
    <article>
      <h1>همکاری غول تجارت چین: دریافت بیت کوین رایگان با خرید اینترنتی!</h1>
      <address><time datetime="2019-11-13T00:00:00+00:00">13 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/22/1036724_465.jpg"/>
      </figure>
      <p>غول تجارت الکترونیکی چین، «علی‌بابا» (Alibaba)، از این پس با شرکت «لولی» (Lolli) همکاری می‌کند تا مشتریان علی‌بابا در صورت خرید با بیت کوین بتوانند ۵ درصد از مبلغ خرید خود را پس بگیرند. لولی برنامه‌ای است که در ازای خرید با بیت کوین از فروشندگان معتبر، به کاربران بیت کوین رایگان اهدا می‌کند.</p>
      <p>به گزارش سایت arzdigita، طبق ادعای برنامه‌ی لولی، مشتریان علی‌‌‌بابا از این پس می‌توانند با خرید آنلاین، ساتوشی رایگان به دست بیاورند.</p>
      <p>به گزارش کوین تلگراف این همکاری در تاریخ ۱۱ نوامبر به صورت رسمی اعلام شد. یازدهم نوامبر در چین به عنوان روز مجردها شناخته می‌شود و بزرگترین رویداد خرید دنیاست که فقط یک روز به طول می‌انجامد. طبق برآوردها، سال گذشته در این روز چینی‌ها ۳۱ میلیارد دلار خرید انجام دادند.</p>
      <p>«الکس ادلمن» (Alex Adelman)، مدیرعامل و بنیان‌گذار لولی در این باره گفت:</p>
      <p>این اقدام جدید یک همکاری مهم برای لولی است زیرا علی‌بابا بزرگترین شرکت خرده‌ فروشی و تجارت الکترونیکی در جهان است. همکاری ما با علی‌ بابا این امکان را به کاربرانمان می‌دهد که با خریدِ میلیون‌ها محصول مختلف، به صورت روزانه بیت کوین رایگان جایزه بگیرند. احتمالاً مهم‌ترین ویژگی این مشارکت این است که از رسالت ما برای اتصال همه جهان از طریق تجارت پشتیبانی می‌کند.</p>
      <p>بنابر گزارشات، این برنامه فقط برای خرید در ایالات متحده در دسترس خواهد بود. «اوبری استروبل» (Aubrey Strobel) مدیر بخش ارتباطات لولی ادعا کرده که ساکنان چین قادر نخواهند بود در این برنامه شرکت کنند و محصولات از چین به کاربران آمریکایی ارسال خواهد شد.</p>
      <p>در این گزارش ادلمن برنامه‌های این شرکت را برای توسعه در سطح جهانی در سال ۲۰۲۰ تشریح کرد و تاکید کرد همکاری با علی‌ بابا اولین قدم بزرگ برای ایجاد ارتباط بین چین و آمریکا توسط بیت کوین و تجارت است.</p>
      <p>اوایل امروز نیز «فولد» (FOLD)، یکی از قدیمی‌ترین نرم‌افزارهایی که به کاربرانش پاداش خرید با بیت کوین می‌دهد، برنامه‌ی پشتیبانی از «ایربی‌ان‌بی» (Airbnb) را رسماً راه‌اندازی کرد. ایربی‌ان‌بی وب‌سایتی برای کرایه مکان‌های مسافرتی است. با اجرای این برنامه‌ی جدید، کاربران فولد می‌توانند به ازای هر روز رزرو و اقامت در ایربی‌ان‌بی و پرداخت هزینه آن با بیت کوین، ۳ درصد از هزینه را به عنوان جایزه پس بگیرند. این برنامه در برخی کشورها از جمله آمریکا، کانادا، مکزیک، ایرلند، استرالیا و انگلیس اجرا می‌شود.</p>
      <p>البته مواضع شرکت علی‌بابا در مورد بیت کوین تا به امروز زیاد دوستانه نبوده، در دهم اکتبر بازوی پرداخت الکترونیکی علی بابا، «علی‌پی» (Alipay)، بار دیگر نظرات منفی خود درباره بیت کوین را تکرار و تاکید کرد تمامی معاملاتی که مرتبط با بیت کوین تشخیص داده شوند، مسدود خواهند شد.</p>
    </article>
  </body>
</html>