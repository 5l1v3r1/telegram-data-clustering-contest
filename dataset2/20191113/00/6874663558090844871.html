<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773601,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-13T00:00:00+00:00"/>
    <meta property="og:title" content="אל תשכחו את הגירעון הנוכחי והגירעון שבדרך בגלל סבב הלחימה"/>
    <meta property="og:description" content="על רקע ההסלמה הביטחונית, ראוי להקדיש תשומת לב לדברי ראש אגף התקציבים באוצר בוועדת הכספים השבוע: בקופת המדינה נפער בור תקציבי של 30 מיליארד שקל. מדובר בפער משמעותי מההערכות הקודמות"/>
  </head>
  <body>
    <article>
      <h1>אל תשכחו את הגירעון הנוכחי והגירעון שבדרך בגלל סבב הלחימה</h1>
      <h2>על רקע ההסלמה הביטחונית, ראוי להקדיש תשומת לב לדברי ראש אגף התקציבים באוצר בוועדת הכספים השבוע: בקופת המדינה נפער בור תקציבי של 30 מיליארד שקל. מדובר בפער משמעותי מההערכות הקודמות</h2>
      <address><time datetime="2019-11-13T00:00:00+00:00">13 Nov 2019</time> by <a rel="author">אדריאן פילוט</a></address>
      <p>על רקע סבב הלחימה של היממה האחרונה, ראוי להקדיש תשומת לב <a href="https://www.calcalist.co.il/local/articles/0,7340,L-3773460,00.html">לדבריו של ראש אגף תקציבים</a> שאול מרידור בוועדת הכספים השבוע. בין התכתשות להחלפת מהלומות עם מנכ"ל האוצר שי באב"ד, שישב מעברו השני של השולחן, סיפק מרידור אומדן ריאלי מכפי שהיה ידוע עד כה לעומק הבור הנפער בקופת במדינה לקראת גיבוש התקציב הבא: 30 מיליארד שקל - פער משמעותי מההערכות הקודמות שדיברו על 22 מיליארד שקל.</p>
      <figure>
        <img src="https://images1.calcalist.co.il/PicServer3/2016/08/31/634147/2_l.jpg"/>
        <figcaption>שאול מרידור <br/>צילום: שאול גולן</figcaption>
      </figure>
      <p>האם מרידור מפריז כדי לנסות להפחיד את הציבור? או שמא טעה בחישוב ומבקש לתקן כעת? ממש לא. המספר הרשמי היה ונותר על כנו: 22.6 מיליארד שקל. אלא שהסכום הזה מתייחס לתוכניות קיימות שנחקקו. כשמרידור דיבר על 30 מיליארד שקל, הוא ביקש להכניס עוד כמה דברים שטרם נחקקו, אך צפויים להיחקק. ראשית, ישנה פעימה נוספת להעלאת קצבאות ב־1.2 מיליארד שקל. סעיף נוסף הוא המשך תוכניות "נטו" של שר האוצר משה כחלון, שחילק הטבות מס בהיקף של 1.1 מיליארד שקל, שיפקעו ב־2020.</p>
      <p>על כל זה צריך להוסיף את ההסכמים הקואליציוניים. אלה טרם נחתמו, אבל בסופו של דבר תקום כאן ממשלה. וכמו בכל ממשלה, גם בזו תהיה קואליציה שתורכב ממפלגות שידרשו תקציבים לציבור מצביעיהן. בסיבוב הקודם זה עלה למשלם המסים סכום עתק של 5 מיליארד שקל. גם אם הפוליטיקאים יגלו מתינות ולא יגיעו לרמות המטורפות האלו, חינם זה בטוח לא יהיה.</p>
      <p>ולמי שכבר הספיק לשכוח את הטילים שנפלו אתמול מהדרום ועד גוש דן, נזכיר כי גם למערכת הביטחון דרישות תקציביות לא מבוטלות, שמגיעות תמיד בכפולות של מיליארדי שקלים. לפיכך, כשבוחנים את מה שיהיה על השולחן עת גיבוש תקציב המדינה ל־2020, נראה כי מרידור אכן הגזים, אבל לקולא, לא לחומרא.</p>
    </article>
  </body>
</html>