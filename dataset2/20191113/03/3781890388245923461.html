<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741379"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T03:19:00+00:00"/>
    <meta property="og:title" content="เมืองเวนิสเจอภาวะน้ำขึ้นสูงสุดในรอบครึ่งศตวรรษ"/>
    <meta property="og:description" content="ทางการเมืองเวนิสของอิตาลีวัดระดับน้ำขึ้นเมื่อคืนวันอังคารที่ผ่านมาได้ 1.87 เมตร สูงที่สุดในรอบ 53 ปี และส่งผลให้เกิดน้ำท่วมฉับพลันในหลายจุด"/>
  </head>
  <body>
    <article>
      <h1>เมืองเวนิสเจอภาวะน้ำขึ้นสูงสุดในรอบครึ่งศตวรรษ</h1>
      <address>
        <time datetime="2019-11-13T03:19:00+00:00">13 Nov 2019, 03:19</time>
      </address>
      <p>
        <b>ทางการเมืองเวนิสของอิตาลีวัดระดับน้ำขึ้นเมื่อคืนวันอังคารที่ผ่านมาได้ 1.87 เมตร สูงที่สุดในรอบ 53 ปี และส่งผลให้เกิดน้ำท่วมฉับพลันในหลายจุด</b>
      </p>
      <p>สำนักข่าวต่างประเทศรายงานจากเมืองเวนิส ประเทศอิตาลี เมื่อวันที่ 13 พ.ย. ว่านายลุยจิ บรุกนาโร นายกเทศมนตรีเมืองเวนิส ซึ่งเป็นหนึ่งในเมืองสำคัญตั้งอยู่ริมชายฝั่งทางตะวันออกเฉียงเหนือของอิตาลี กล่าวว่าศูนย์สังเกตการณ์ระดับน้ำขึ้นประจำเมือง ซึ่งเริ่มวัดระดับน้ำขึ้นอย่างเป็นทางการเมื่อปี 2466 สามารถวัดระดับน้ำขึ้นในพื้นที่ได้ 1.87 เมตร เมื่อช่วงกลางดึกของวันอังคาร ถือเป็นสถิติสูงที่สุดนับตั้งแต่ปี 2509 ซึ่งเคยวัดได้ 1.94 เมตร และบรุกนาโรกล่าวด้วยว่า เขากำลังพิจารณาการประกาศสถานการณ์ฉุกเฉิน</p>
      <figure>
        <img src="https://www.dailynews.co.th/admin/upload/20191113/news_gIayHcGjXP103554_533.jpg?v=201911131911?v=9146"/>
      </figure>
      <p> <br/>ขณะที่เจ้าหน้าที่ได้กระจายกำลังลงพื้นที่สำรวจแนวคลองทุกแห่งในเมืองแล้ว ว่ามีความเสียหายใดเกิดขึ้นหรือไม่ เนื่องจากระดับน้ำขึ้นสูงส่งผลให้เกิดน้ำท่วมฉับพลันในหลายจุดรวมถึงมหาวิหารซันมาร์โก และไซเรนเตือนภัยดังขึ้นทั่วเมือง และสื่อท้องถิ่นรายงานชายวัย 78 ปีถูกไฟดูด แต่ยังไม่คำยืนยันอย่างเป็นทางการจากหน่วยกู้ภัย<br/> </p>
      <figure>
        <iframe data-src="https://twitter.com/Ruptly/status/1194251365024964608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ เมืองเวนิสเผชิญกับน้ำท่วมฉับพลันครั้งรุนแรงที่สุดในรอบ 1 ทศวรรษ เมื่อปีที่แล้ว โดยมวลน้ำขังพื้นที่ 3 ใน 4 ของเมือง และส่งผลให้มีผู้เสียชีวิตอย่างน้อย 10 คน นอกจากนี้ น้ำท่วมครั้งนั้นได้สร้างความเสียหายให้กับพื้นที่หลายส่วนของมหาวิหารซันมาร์โก และสถาปัตยกรรมที่เป็นพื้นโมเสก ซึ่งเป็นเพียงไม่กี่ครั้งเท่านั้นในศตวรรษที่ 21 ที่มหาวิหารซันมาร์โกต้องจมอยู่ใต้บาดาล</p>
      <figure>
        <img src="https://www.dailynews.co.th/admin/upload/20191113/news_rOGOrBXdIZ103545_533.jpg?v=201911131911?v=5835"/>
      </figure>
      <p>แม้ไม่อาจปฏิเสธได้ว่า ภัยธรรมชาติที่เกิดขึ้นกับเมืองเวนิมีความเชื่อมโยงกับภาวะโลกร้อน แต่ในอีกด้านหนึ่งต้องยอมรับเช่นกัน ว่าเกี่ยวข้องกับการคอร์รัปชั่นระดับรัฐบาลท้องถิ่น ในโครงการก่อสร้างพนังกันน้ำ "โมเสส" ซึ่งมีการริเริ่มแนวคิดตั้งแต่ปี 2509 แต่เพิ่งเริ่มดำเนินโครงการ "ได้อย่างจริงจัง" เมื่อปี 2547 และนายจิออร์จิโอ ออร์โซนี นายกเทศมนตรีเมืองเวนิส เมื่อปี 2557 ถูกจับกุมและดำเนินคดีร่วมกับจำเลยอีกประมาณ 30 คน ในเกี่ยวกับการคอร์รัปชั่นโครงการดังกล่าว ที่จนถึงปัจจุบันก็ยังไม่เสร็จสมบูรณ์.<br/><br/><b>เครดิตภาพ : AFP</b></p>
    </article>
  </body>
</html>