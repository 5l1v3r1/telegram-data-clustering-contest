<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04713774"/>
    <meta property="og:site_name" content="De Standaard"/>
    <meta property="article:published_time" content="2019-11-13T03:02:00+00:00"/>
    <meta property="og:title" content="Al 1,1 miljoen hectare verwoest door bosbranden in Australië"/>
    <meta property="og:description" content="Bij de aanhoudende bosbranden in het oosten van Australië is al meer dan 1,1 miljoen hectare grond verwoest. Dat melden de autoriteiten."/>
  </head>
  <body>
    <article>
      <h1>Al 1,1 miljoen hectare verwoest door bosbranden in Australië</h1>
      <address>
        <time datetime="2019-11-13T03:02:00+00:00">13 Nov 2019, 03:02</time>
      </address>
      <p>Bij de aanhoudende bosbranden in het oosten van Australië is al meer dan 1,1 miljoen hectare grond verwoest. Dat melden de autoriteiten.</p>
      <p>In New South Wales, de dichtstbevolkte deelstaat van het land, woeden momenteel 70 bosbranden, waarvan 50 nog niet onder controle zijn. Voor geen enkele brand gold woensdagochtend lokale tijd nog de hoogste alarmfase.</p>
      <p>Dinsdag was er sprake van een 'catastrofaal gevaar' in de miljoenenstad Sydney en de nabijgelegen regio's, waar het heet en droog is. De temperaturen stegen tot eind de 30 graden en er was een sterke wind die snelheden bereikte tot 80 kilometer per uur. Dinsdag raakten 21 mensen gewond, onder wie 13 brandweerlieden. Er vielen geen dodelijke slachtoffers. </p>
      <p>In totaal zijn sinds vorige week al meer dan 300 huizen verwoest. Hollywoodacteur Russell Crowe liet op Twitter weten dat zijn huis in Nana Glen, in de buurt van het kuststadje Coffs Harbour door de bosbranden 'aangetast' werd, maar dat zijn familie veilig is.</p>
      <figure>
        <iframe data-src="https://twitter.com/russellcrowe/status/1194296326676201472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>De bosbranden kostten al het leven aan drie mensen. Ook voor de dieren in het wild vormen de branden een bedreiging. Zo kwamen de afgelopen weken al zeker 350 koala's om en werden verschillende habitats vernield.</p>
    </article>
  </body>
</html>