<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741377"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T03:31:00+00:00"/>
    <meta property="og:title" content="&quot;ทองคำ&quot;ดีดปรับตัวขึ้น! รับข่าว&quot;เทรดวอร์&quot;ยังไร้ข้อยุติ"/>
    <meta property="og:description" content="ทองคำปรับตัวขึ้นอีกครั้ง หลังตลาดกังวลเทรดวอร์สหรัฐฯ-จีนไร้ข้อสรุป ขณะที่ “ทรัมป์” ไม่ได้มีท่าทีพบปะ “สี จิ้นผิง” ลงนามในข้อตกลง  ส่งผลให้ทองแท่งขายบาทละ 20,950 บาท ทองรูปพรรณขายบาทละ 21,450 บาท"/>
  </head>
  <body>
    <article>
      <h1>"ทองคำ"ดีดปรับตัวขึ้น! รับข่าว"เทรดวอร์"ยังไร้ข้อยุติ</h1>
      <address>
        <time datetime="2019-11-13T03:31:00+00:00">13 Nov 2019, 03:31</time>
      </address>
      <figure>
        <img src="https://www.dailynews.co.th/admin/upload/20191113/news_xUdpspAoFN102019_533.jpg?v=20191113132"/>
      </figure>
      <p>
        <b>ทองคำปรับตัวขึ้นอีกครั้ง หลังตลาดกังวลเทรดวอร์สหรัฐฯ-จีนไร้ข้อสรุป ขณะที่ “ทรัมป์” ไม่ได้มีท่าทีพบปะ “สี จิ้นผิง” ลงนามในข้อตกลง  ส่งผลให้ทองแท่งขายบาทละ 20,950 บาท ทองรูปพรรณขายบาทละ 21,450 บาท</b>
      </p>
      <p>รายงานข่าวสมาคมค้าทองคำแจ้งว่า ทองคำในประเทศ ปรับขึ้น 50 บาท โดยได้รับแรงหนุนจากความไม่แน่ใจในหมู่นักลงทุนว่าสหรัฐและจีนจะสามารถบรรลุข้อตกลงการค้า Phase one กันได้หรือไม่ ขณะที่สุนทรพจน์ของประธานาธิบดีโดนัลด์ ทรัมป์ที่ The Economic Club of New York เมื่อคืนนี้ก็ไม่ได้มีการระบุว่า สหรัฐจะยกเลิกการจัดเก็บภาษีสินค้านำเข้าจากจีน หรือ การที่เขาจะพบกับประธานาธิบดีสี จิ้นผิงของจีนเพื่อลงนามในข้อตกลงการค้า ทำให้ตลาดมองว่าเป็นสัญญาณเชิงลบเนื่องจากสะท้อนว่าการเจรจาการค้าระหว่าง 2 ประเทศไม่ได้มีความคืบหน้ากว่าที่ตลาดเคยรับรู้ ประเด็นดังกล่าวชะลอการเข้าซื้อสินทรัพย์เสี่ยงจึงส่งผลเชิงบวกต่อทองคำในฐานะสินทรัพย์ปลอดภัย อย่างไรก็ดี การปรับตัวขึ้นของราคายังไม่มากนักเนื่องจากดอลลาร์ยังคงแข็งค่าขึ้น ขานรับการเปิดเผยดัชนีความเชื่อมั่นของธุรกิจขนาดย่อมจาก NFIB ที่ออกมาดีเกินคาด ด้านกองทุน SPDR ลดการถือครองทองคำ -4.10 ตัน สำหรับวันนี้ติดตามการเปิดเผยดัชนีราคาผู้บริโภค (CPI) ของสหรัฐ พร้อมทั้งจับตาการ Testimony ของนายเจอโรม พาวเวล ประธานธนาคารกลางสหรัฐ (เฟด) ต่อคณะกรรมเศรษฐกิจร่วม(Joint Economic Committee) ซึ่งอาจจะมีการแสดงมุมมองเกี่ยวกับเศรษฐกิจและการดำเนินนโยบายการเงินของเฟดในอนาคต สำหรับราคาทองคำต่างประเทศอยู่ที่ 1,458 ดอลลาร์สหรัฐต่อออนซ์ จากเมื่อวานอยู่ที่ 1,452 ดอลลาร์สหรัฐต่อออนซ์ ค่าเงินบาทอยู่ที่ 30.34 บาทต่อดอลลาร์สหรัฐ จากเมื่อวานอยู่ที่ 30.37 บาทต่อดอลลาร์สหรัฐ  ส่งผลให้ทองแท่งรับซื้อบาทละ 20,850 บาท ขายออกบาทละ 20,950 บาท ทองรูปพรรณรับซื้อบาทละ 20,481.16  บาท และขายออกบาทละ 21,450 บาท</p>
    </article>
  </body>
</html>