<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547325.html/%D8%AC%D8%B2%D8%A6%DB%8C%D8%A7%D8%AA-%D8%AE%D9%88%D8%AF%D8%B3%D9%88%D8%B2%DB%8C-%D9%85%D9%82%D8%A7%D8%A8%D9%84-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%D8%B2%D8%A7%D9%87%D8%AF%D8%A7%D9%86--%D9%85%D8%B5%D8%AF%D9%88%D9%85-%D8%AA%D8%AD%D8%AA-%D9%85%D8%B1%D8%A7%D9%82%D8%A8%D8%AA-%D9%BE%D8%B2%D8%B4%DA%A9%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:58:00+00:00"/>
    <meta property="og:title" content="جزئیات خودسوزی مقابل فرمانداری زاهدان/ مصدوم تحت مراقبت پزشکی است"/>
    <meta property="og:description" content="فرماندار شهرستان زاهدان با ارائه جزئیاتی از خودسوزی مقابل فرمانداری این شهر گفت: مصدوم تحت مراقبت پزشکی است."/>
  </head>
  <body>
    <article>
      <h1>جزئیات خودسوزی مقابل فرمانداری زاهدان/ مصدوم تحت مراقبت پزشکی است</h1>
      <h2>در گفت‌وگو با فرماندار زاهدان عنوان شد؛</h2>
      <address>
        <time datetime="2019-11-14T13:58:00+00:00">14 Nov 2019, 13:58</time>
      </address>
      <p>فرماندار شهرستان زاهدان با ارائه جزئیاتی از خودسوزی مقابل فرمانداری این شهر گفت: مصدوم تحت مراقبت پزشکی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوذر مهدی نخعی در گفت وگو با <a href="http://asrehamoon.ir/">عصرهامون</a>، اظهار کرد: متاسفانه امروز یک شهروند زاهدانی با حالتی بسیار بهم ریخته و عصبانی به فرمانداری شهرستان زاهدان مراجعه کرده و شکایتی از عوامل یکی از شعب توزیع نفت را مطرح کرده است.<br/><br/>وی افزود: طبق اظهارات شخص به همکاران ما در فرمانداری گویا وی آدرس محل سکونت خود را جابجا کرده و شعبه برای ایشان نفت را نبرده است.<br/>  <br/>فرماندار زاهدان ادامه داد: پیرو این مساله همکاران ما فورا تماس را با معاون شرکت نفت زاهدان برقرار می کنند و مشکل را پیگیری و دستورات لازم برای رفع آن داده می شود.<br/><br/>نخعی گفت: شرکت نفت اعلام می کند که فرد باید مدارک لازم را بیاورد تا جابجایی آدرس اعمال شود و در کوتاه ترین زمان ممکن بتواند حواله نفت خود را دریافت کند.<br/><br/>فرماندار زاهدان ادامه داد: تعطیلی شرکت نفت در روز پنج شنبه باعث شده تا عملا امکان رسیدگی به این موضوع برای امروز وجود نداشته باشد؛ لذا به فرد اعلام کردند که روز شنبه مدارک خود را ببرد تا اقدامات لازم در این خصوص انجام شود که ارباب رجوع با دریافت این پاسخ بسیار ناراحت می شود و عنوان می کند که نه اینطور نمی شود.<br/><br/>وی اظهار کرد: در پی بروز این مساله معاون برنامه ریزی فرمانداری این شخص را به اتاق خود دعوت می کند؛ وی را پذیرایی و دعوت به آرامش می کند که چند ارباب رجوع دیگری که در اتاق حضور داشتند، شاهد این قضیه بودند. به او اطمینان داده می شود که حتما پیگیری صورت می گیرد و اتفاقا ایشان آن لحظه متقاعد می شود.<br/><br/>نخعی افزود: این فرد متاسفانه چند دقیقه بعد از خروج این فرد از فرمانداری با خودروی شخصی خود مقابل فرمانداری حاضر و خارج از سیستم و مجموعه اقدام به خودسوزی می کند.<br/><br/>وی با بیان اینکه بررسی های اولیه حاکی از این بوده که فرد مجروح چند ظرف بنزین را از قبل با خود آماده داشته، خاطرنشان کرد: پس از این اقدام عوامل اورژانس به سرعت سر صحنه حاضر می شوند و با کمک همکاران ما فرد مصدوم سریعا به بخش سوختگی بیمارستان امام علی (ع) منتقل می شود.<br/><br/>این مقام مسئول در پایان تصریح کرد: اطلاع دقیقی از شدت جراحت وارد شده به شخص هنوز اعلام نشده اما دستورات لازم برای رسیدگی ویژه به وضعیت او صادر شده است.<br/><br/>انتهای پیام/</p>
    </article>
  </body>
</html>