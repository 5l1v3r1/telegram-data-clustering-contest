<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231966/"/>
    <meta property="og:site_name" content="Українська правда"/>
    <meta property="article:published_time" content="2019-11-14T13:28:49+00:00"/>
    <meta property="og:title" content="Справа MH17: оприлюднено нову розмову бойовиків, що доводить причетність РФ"/>
    <meta property="og:description" content="Об’єднана слідча група (JIT) оприлюднила новий запис, зроблений на початку липня 2014 року, в якому неідентифікований не місцевий бойовик, розмовляє з бойовиком, який називає себе “комендантом Макіївки”."/>
  </head>
  <body>
    <article>
      <h1>Справа MH17: оприлюднено нову розмову бойовиків, що доводить причетність РФ</h1>
      <address>
        <time datetime="2019-11-14T13:28:49+00:00">14 Nov 2019, 13:28</time>
      </address>
      <p>Об’єднана слідча група (JIT) оприлюднила новий запис, зроблений на початку липня 2014 року, в якому неідентифікований не місцевий бойовик, розмовляє з бойовиком, який називає себе "комендантом Макіївки".</p>
      <p><b>Джерело:</b> <a href="https://www.politie.nl/themas/flight-mh17/witness-appeal-crash-mh17.html">JIT</a></p>
      <p><b>Деталі:</b> У розмові невідома особа повідомляє "коменданту Макіївки", що на окуповану територію прибувають люди із повноваженнями від Шойгу (міністра оборони Росії Сергія Шойгу – ред.) і всі місцеві польові командири будуть замінені людьми з Москви.</p>
      <p>"Польових командирів зараз всіх пустять під ніж, бо вони вже зарвались, грабують, ґвалтують, вбивають, грають в політику", - каже бойовик.</p>
      <p>Він додає співрозмовнику:"знаєш краще за мене", на що той відповів: "знаю".</p>
      <p>"Ми тут чисто воюємо, у мене взагалі наказ у внутрішні розбори не втручатися", - заявив не місцевий бойовик.</p>
      <p>Він пояснив "коменданту", що той має виконувати накази "верховного головнокомандувача" Олександра Бородая, який тоді називав себе "прем’єр-міністром ДНР", а також "міністра оборони" Ігоря Стрєлкова. Обидва є громадянами Росії.</p>
      <p>Не місцевий бойовик заявив, що відбувається перехід під єдине командування з метою ведення "великої війни".</p>
      <figure>
        <iframe src="https://www.youtube.com/embed/n6MZxSLsUM4" width="640" height="360" data-service="Youtube" scrolling="no"/>
      </figure>
      <p><b>Чому це важливо:</b> Запис свідчить, що вплив РФ поширювався на військові питання та званої "ДНР", а на початку липня 2014 року перед збиттям літака загони бойовиків були підпорядковані безпосередньо російським військовим.</p>
      <p>
        <b>Нагадаємо:</b>
      </p>
      <ul>
        <li>Парламент Нідерландів проголосував за <a href="https://www.eurointegration.com.ua/news/2019/10/8/7101675/">розслідування "ролі України</a>" в катастрофі MH17. Зокрема, депутати підтримали пропозицію додаткового розслідування причин, через які Україна не закрила повітряний простір над Донбасом під час бойових дій 2014 року.</li>
        <li>За словами голови МЗС Стефана Блока, таке розслідування - непросте завдання, тому що потребує співпраці Росії. "Йдеться також про їхній повітряний простір", - <a href="https://www.eurointegration.com.ua/news/2019/10/2/7101442/">сказав </a>він.</li>
        <li>Суд над підозрюваними у збитті малайзійського "Боїнга" <a href="https://www.eurointegration.com.ua/news/2019/06/19/7097510/">розпочнеться у березні 2020 року.</a></li>
        <li>Попередні результати розслідування катастрофи слідчі JIT представили у травні минулого року. Слідство встановило, що літак MH17 збили над Донбасом <a href="https://www.eurointegration.com.ua/news/2018/05/24/7082150/">з "Бука" російської бригади з Курська.</a></li>
        <li>Об'єднана слідча група (JIT) раніше <a href="https://www.eurointegration.com.ua/news/2019/06/19/7097509/">назвала імена перших чотирьох підозрюваних</a> в причетності до збиття літака. Це - Сергій Дубинський (позивний "Хмурий"), Ігор Гіркін (позивний "Стрелок"), Олег Пулатов (позивний "Гюрза"), Леонід Харченко (позивний "Кріт").</li>
        <li>Boeing-777 авіакомпанії Malaysia Airlines, що виконував рейс МН17 Амстердам - Куала-Лумпур,<a href="https://www.pravda.com.ua/news/2018/05/24/7181225/"> було збито ракетою</a> над контрольованою проросійськими сепаратистами територією Донбасу 17 липня 2014 року. Усі 298 осіб на борту загинули.</li>
      </ul>
      <related>
        <a href="https://www.pravda.com.ua/news/2019/11/7/7231315/"/>
        <a href="https://www.pravda.com.ua/news/2019/11/3/7230864/"/>
        <a href="https://www.eurointegration.com.ua/news/2019/10/10/7101748/"/>
      </related>
    </article>
  </body>
</html>