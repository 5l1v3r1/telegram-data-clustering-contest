<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/14/szlovakia-gyaszban-arvan-maradt-egy-testverpar-felallt-a-kriziskozpont-a-baleset-utan"/>
    <meta property="og:site_name" content="infostart"/>
    <meta property="article:published_time" content="2019-11-14T13:09:00+00:00"/>
    <meta property="og:title" content="Szlovákia gyászban, árván maradt egy testvérpár, felállt a krízisközpont a baleset után"/>
    <meta property="og:description" content="A 12 halálos áldozatot követelő Nyitra melletti autóbusz-balesetre reagálva Peter Pellegrini szlovák kormányfő – megszakítva ciprusi látogatását – mára rendkívüli kormányülést hívott össze."/>
  </head>
  <body>
    <article>
      <h1>Szlovákia gyászban, árván maradt egy testvérpár, felállt a krízisközpont a baleset után</h1>
      <address><time datetime="2019-11-14T13:09:00+00:00">14 Nov 2019, 13:09</time> by <a rel="author">Infostart / InfoRádió - Kiss Balázs (Pozsony)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/15/animacion-a-12-halalos-aldozatot-kovetelo-buszbaleset-video"/>
        <a href="https://infostart.hu/kulfold/2019/11/15/ujabb-szivszorito-reszletek-a-szlovakiai-busztragediarol"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/14/ujabb-szivszorito-reszletek-a-szlovakiai-buszbalesetrol"/>
        <a href="https://infostart.hu/kulfold/2019/11/13/szornyu-reszletek-a-szlovakiai-busztragediarol"/>
        <a href="https://infostart.hu/kulfold/2019/11/13/szlovak-iskolasok-busza-utkozott-rengeteg-a-halott"/>
      </related>
      <h3>A 12 halálos áldozatot követelő Nyitra melletti autóbusz-balesetre reagálva Peter Pellegrini szlovák kormányfő – megszakítva ciprusi látogatását – mára rendkívüli kormányülést hívott össze, egyetlen napirendi ponttal.</h3>
      <p>A rendkívüli kormányülésnek mindössze egy programpontja volt, mégpedig a szerda kora délután történt autóbuszbaleset. A Nyitra és Aranyosmarót közötti úton egy menetrend szerint közlekedő autóbusz és egy kavicsot szállító kamion ütközött össze. A balesetet 12-en nem élték túl, a 20 kórházba szállított sérült közül egy személy van életveszélyes állapotban, őt az érsekújvári kórházban mélyaltatásban tartják. A baleset áldozatai között van egy 58 és egy 45 éves nő, valamint hat 15-17 év közötti fiatal, három fiú és három lány, és még egy 22 éves nő.</p>
      <p>Az I/65-ös jelzésű országút, ahol a tragikus baleset történt, továbbra sem járható. A forgalmat ezen a szakaszon várhatóan csütörtök este indítják csak újra. Renáta Čuháková, a nyitrai kerületi rendőrkapitányság szóvivője elmondta: folyik a helyszínelés, illetve a baleset szemtanúinak kihallgatása. A rendőrség általános veszélyeztetés ügyében indított büntetőeljárást.</p>
      <p>A baleset 12 halálos áldozata közül kilenc a közeli Kolonról származott. A falut fele-fele arányban lakják a szlovákok és a magyarok. Balkó Róbert, a település magyar polgármestere elmondta, hogy a falujukból származó áldozatok közül 15 éves volt a legfiatalabb és 70 éves a legidősebb.</p>
      <blockquote>Az elhunytak között volt egy házaspár is, akik után két kisgyermek maradt árván.</blockquote>
      <p>A faluházban felállítottak egy krízisközpontot, ahol az elhunytak hozzátartozói számára nyújtanak lelki segítséget. A pszichológusok mellett a munkahivatalból és a szociálisügyi központból is érkeztek szakemberek a faluba, hogy választ adjanak az ilyenkor felmerülő kérdésekre. A polgármester elmondta, megtörténhet, hogy közös temetésen búcsúztatják majd el az áldozatokat, de ez egyelőre a családok közti megegyezés kérdése.</p>
      <p>Martina Lubyová oktatásügyi miniszter egy másik faluba, Gímesre utazott, hogy meglátogassa a balesetben elhunyt diákok osztálytársait. Úgy tájékoztatott, a tárca gondoskodik az érintett iskolák számára a pszichológiai segítségnyújtásról.</p>
      <p>„A tizenkét ember, köztük négy gyermek hozzátartozói valószínűleg életük legnehezebb éjszakáján vannak túl” – ezt már Peter Pellegrini írta közösségi oldalán, aki szerint úgy lenne illendő, ha pénteken az egész ország csendben gyászolna az áldozatok hozzátartozóival közösen, így tisztelegve az elhunytak emléke előtt. „Minden ilyen súlyos történésnél így cselekedtünk, akár a garamszécsi balesetnél vagy más nagy tragikus események után. Tekintettel a halálos áldozatok számára, ez a baleset is a legszörnyűbbek közé tartozik az újkori történelmünkben, ezért azt gondolom, hogy helye van a péntekre meghirdetett nemzeti gyásznak” – fogalmazott a miniszterelnök.</p>
      <p>Pénteken félárbócra eresztik az állami hivatalok és közintézmények előtt álló nemzeti lobogót, és kitűzik a fekete zászlót. Az országban pénteken tilos a szerencsejáték is.</p>
      <p>
        <mark>Szlovákiában eddig kilenc alkalommal hirdettek nemzeti gyászt.</mark>
      </p>
      <p>Tragikus kimenetelű közúti baleset után 2009. február 22-én, a Garamszécsen történt tragédia miatt. Ekkor vonat elé hajtott egy autóbusz, az ütközést pedig ugyancsak 12-en nem élték túl. De 2008. szeptember 9-e is gyásznap volt. Két nappal korábban ugyanis egy szlovák turistabusz karambolozott Horvátországban. A balesetben 16-an vesztették életüket.</p>
      <p>
        <i>Nyitókép: MTI/AP/HaZZ-Presidium</i>
      </p>
      <p>
        <b>Kapcsolódó hang</b>
      </p>
      <p>Nemzeti gyásznap lesz pénteken Szlovákiában</p>
      <figure>
        <audio src="https://infostart.hu/audio/00005/000051a1b.mp3"/>
      </figure>
      <p> </p>
    </article>
  </body>
</html>