<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%DB%8C%D8%AF%D8%A7%D8%B1-%D8%A7%D8%B1%D8%AF%D9%88%D8%BA%D8%A7%D9%86-%E2%80%93-%D8%AA%D8%B1%D8%A7%D9%85%D9%BE-%D8%AF%D8%B1-%D9%88%D8%A7%D8%B4%D9%86%DA%AF%D8%AA%D9%86-%D8%AA%D8%A3%DA%A9%DB%8C%D8%AF-%D8%A8%D8%B1-%D9%86%D8%B2%D8%AF%DB%8C%DA%A9%DB%8C-%D8%AF%D9%88-%DA%A9%D8%B4%D9%88%D8%B1-20191114/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-14T13:12:20+00:00"/>
    <meta property="og:title" content="دیدار اردوغان – ترامپ در واشنگتن: تأکید بر نزدیکی دو کشور"/>
    <meta property="og:description" content="بعد از چند هفته‌ روابط تنش‌آمیز و انتقادهای متقابل، دونالد ترامپ رئیس جمهوری آمریکا همتای ترکش، رجب طیب اردوغان را با آغوش باز پذیرفت. ترامپ خود را &quot;طرفدار جدی پرزیدنت اردوغان&quot; خواند و تأکید کرد که ترکیه به عنوان عضو ناتو، یک متحد مهم آمریکا به شمار..."/>
  </head>
  <body>
    <article>
      <h1>دیدار اردوغان – ترامپ در واشنگتن: تأکید بر نزدیکی دو کشور</h1>
      <address>
        <time datetime="2019-11-14T13:12:20+00:00">14 Nov 2019, 13:12</time>
      </address>
      <p>
        <b>بعد از چند هفته‌ روابط تنش‌آمیز و انتقادهای متقابل، دونالد ترامپ رئیس جمهوری آمریکا همتای ترکش، رجب طیب اردوغان را با آغوش باز پذیرفت. ترامپ خود را "طرفدار جدی پرزیدنت اردوغان" خواند و تأکید کرد که ترکیه به عنوان عضو ناتو، یک متحد مهم آمریکا به شمار می‌آید.</b>
      </p>
      <p>عصر چهارشنبه ١٣ نوامبر/٢٢ آبان، دونالد ترامپ طی نشست خبری مشترک با رجب طیب اردوغان گفت: "ما دوستان قدیمی هستیم، تقریباً از همان روز اول... ما هر یک به خوبی کشورمان را می‌شناسیم و می‌دانیم از کجا می‌آییم". ترامپ با اشاره به اردوغان و همسرش، خطاب به خبرنگاران گفت: "آنان در کشور خود بسیار مورد احترام‌اند".</p>
      <p>اردوغان نیز گفت: "برخی افراد و محافل حامی گروه‌های تروریستی می‌کوشند با دروغ‌پراکنی افکار عمومی را منحرف و روابط ما را تخریب کنند".</p>
      <p>هیچیک از دو رئیس‌جمهوری – حداقل در مقابل خبرنگاران – هیچ یک از مسائل مهم یا اختلافات موجود میان دو کشور را به طور جدی مطرح نکرد.</p>
      <p>تنها در بارۀ خرید سامانۀ روسی اس-۴٠٠ توسط ترکیه، دونالد ترامپ گفت: "خرید تجهیزات نظامی پیچیدۀ روسی مثل اس-۴٠٠، برای ما مسئله‌ساز است و ما مدام در این باره با هم حرف می‌زنیم".</p>
      <p>آمریکا قبلاً ترکیه را به تندی تهدید کرده بود که اگر سیستم دفاع ضدموشکی روسی را بخرد، تحت مجازات‌های سنگین قرار خواهد گرفت. اما در نهایت ترکیه صاحب سامانۀ روسی شد و اتفاقی هم نیفتاد.</p>
      <p>با اینحال چند دقیقه بعد از دیدار ترامپ – اردوغان، کاخ سفید با انتشار بیانیه‌ای اعلام کرد که "حل مسئلۀ اس-۴٠٠ یک موضوع حیاتی است".</p>
      <p>در مورد حملۀ نظامی ترکیه به شمال غرب سوریه نیز ترامپ چندان حرفی نزد و فقط ابراز خوشحالی کرد که "آتش‌بس همچنان برقرار است".</p>
      <p>طی نشست خبری، رجب طیب اردوغان از تصمیم مجلس نمایندگان آمریکا مبنی بر به رسمیت شناختن "نسل‌کشی" ارمنیان گله کرد و گفت: "درباره حادثه‌ای که ١٠۴ سال پیش در شرایط جنگی رخ داده است، نه سیاستمداران بلکه مورخان باید تصمیم بگیرند. ما در این زمینه سربلند هستیم و ترکیه آماده گفتگو و بحث آزاد درباره این مسئله است".</p>
      <p>به نظر می‌رسد که دیدار اردوغان و ترامپ، بیش از آنکه نشستی برای حل اختلاف و طرح مسائل مهم سیاسی باشد، فرصتی تبلیغی  به دست هر دو نفر داده تا هر یک بنا بر مقتضیات سیاست داخلی، از آن بهره‌برداری کند.</p>
    </article>
  </body>
</html>