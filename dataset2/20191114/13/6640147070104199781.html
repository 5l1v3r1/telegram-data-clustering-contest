<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ps5-cartucce-ssd-brevetto/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T13:13:00+00:00"/>
    <meta property="og:title" content="PS5: le cartucce non sono SSD, nuove informazioni sul brevetto | Game Division"/>
    <meta property="og:description" content="PS5 includerà delle cartucce SSD per espandere la memoria? No, pare proprio di no. Almeno stando a quanto emerso dall'aggiornamento del brevetto."/>
  </head>
  <body>
    <article>
      <h1>PS5: le cartucce non sono SSD, nuove informazioni sul brevetto | Game Division</h1>
      <address>
        <time datetime="2019-11-14T13:13:00+00:00">14 Nov 2019, 13:13</time>
      </address>
      <p>Come saprete, recentemente è stato scoperto <b>un nuovo brevetto legato a PS5</b>, depositato in Brasile presso lo stesso ente nel quale era stato depositato il brevetto del dev kit (rivelatosi vero al 100%). Questo secondo documento svela l’esistenza di una serie di cartucce dedicate alla console, ma non chiarisce il loro scopo. LetsGoDigital, sempre attiva in questo campo, ha realizzato dei render e ha proposto una potenziale funzione di queste cartucce per <a href="http://www.tomshw.it/videogioco/playstation-5-prezzo-specifiche-uscita/">PlayStation 5</a>.</p>
      <p>Secondo la testata,<b> le cartucce potrebbero essere delle memorie SSD</b>, commercializzate insieme alla console. Lo scopo? Vendere PS5 con una memoria interna limitata, al fine di abbassare il costo, e dare la possibilità all’utenza di acquistare un SSD/cartuccia della dimensione più adeguata alle singole esigenze. Si tratta di una proposta sensata, in un certo senso, per quanto andrebbe incontro ad alcuni problemi. Be’, cancellate tutto. <b>Un aggiornamento del brevetto ha reso questa ipotesi impossibile.</b></p>
      <figure>
        <img src="https://www.tomshw.it/images/images/2019/11/ps5-playstation-5-62640.jpg"/>
      </figure>
      <p>Nuove informazioni ci permettono di scoprire, infatti, che<b> le cartucce avranno 12 pin di connessione, troppo pochi per un SSD</b> (ad esempio, un SSD che usa una connessione SATA ne include 22, di cui 15 per l’alimentazione), il che significa che le cartucce serviranno per altro. Cosa? Nessuno per ora ne ha idea.</p>
      <p>Potrebbe essere un qualche altro tipo di device di memorizzazione esterna, ma si tratta di un’ipotesi senza fondamenta e che tra l’altro non porta a nulla. L’unica cosa che possiamo fare è attendere nuove informazioni ufficiali, che non arriveranno prima del 2020. Inoltre, bisogna ricordarsi che spesso i brevetti non si trasformano in veri prodotti, quindi è possibile che queste cartucce non giochino alcun ruolo all’interno di PS5. <b>Diteci, voi cosa ne pensate? Vi viene in mente un motivo per il quale Sony voglia usare delle cartucce?</b></p>
      <blockquote>In attesa di PS5, possiamo divertirci con PlayStation 4 e le sue molte esclusive: potete trovare un bundle molto interessante su Amazon, a <a href="https://toms.it/Rn80A">questo indirizzo</a>.</blockquote>
    </article>
  </body>
</html>