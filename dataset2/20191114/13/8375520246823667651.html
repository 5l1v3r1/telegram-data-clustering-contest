<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/advokat-povidomiv-podrobici-zatrimannya-cholovika-deputatki-skorohod-639941.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T13:30:57+00:00"/>
    <meta property="og:title" content="Адвокат повідомив подробиці затримання чоловіка депутатки Скороход"/>
    <meta property="og:description" content="ГПУ і поліція про затримання не повідомляє"/>
  </head>
  <body>
    <article>
      <h1>Адвокат повідомив подробиці затримання чоловіка депутатки Скороход</h1>
      <address>
        <time datetime="2019-11-14T13:30:57+00:00">14 Nov 2019, 13:30</time>
      </address>
      <h4>ГПУ і поліція про затримання не повідомляє</h4>
      <p>Цивільного чоловіка нардепа від фракції «Слуга народу» Ганни Скороход, підприємця Олексія Алякіна затримали вранці у четвер, 14 листопада, через розшук у Росії. Про це повідомив адвокат Сергій Тарасюк.</p>
      <p> «О 10 годині ранку на розі вулиць Пилипа Орлика та Інститутської затриманий співробітниками департаменту кримінального розшуку Нацполіції. Він оголошений у розшук (Росією), був затриманий рік тому, тимчасове затримання вже пройшло, він, скажімо так, пройшов через всі процедури, і зараз йде процедура екстрадиційної перевірки», - розповів адвокат.</p>
      <p>За його словами, фактично була ще одна процедура, яка не передбачена законом. «Затриманий повторно - законодавством це не передбачено. Підстави для затримання - ті ж, що були рік тому. Тому це фактично ще одна екстрадиційна перевірка Генеральної прокуратури», - уточнив юрист.</p>
      <p>За його словами, в найближчі дні Алякіну оберуть запобіжний захід. При цьому він зазначає, що попередні запобіжні заходи щодо Алякіна скасовані, адже його процесуальна поведінка була належною.</p>
      <p>Тарасюк також повідомив, що зараз Алякін є особою без громадянства, оскільки на початку 2019 року його позбавили українського громадянства, а від російського він відмовився.</p>
      <p>Адвокат заявляє, що затримання було незаконним, у зв'язку з чим має намір звернутися в Держбюро розслідувань.</p>
      <p>У ГПУ і поліції про затримання поки не повідомляють.</p>
      <p>У серпні 2018 року СБУ затримувала Алякіна за запитом Росії, де його підозрюють у шахрайстві. До вересня він перебував під арештом.</p>
      <p>Нагадаємо, в ході засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид Арахамія заявив, що Скороход пропонувала хабар народним депутатам і має намір ініціювати її виключення з фракції.</p>
      <footer>Джерело: <a href="http://pravda.com.ua/">Українська правда</a></footer>
      <related>
        <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html"/>
        <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html"/>
        <a href="https://glavcom.ua/news/zelenskiy-unochi-podyakuvav-pro-slugam-narodu-za-skasuvannya-ekonomichnogo-rabstva-639792.html"/>
      </related>
    </article>
  </body>
</html>