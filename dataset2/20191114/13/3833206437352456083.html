<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Priklyuchva-sagata-s-podkupite-v-UHT-Plovdiv-913812"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T13:30:00+00:00"/>
    <meta property="og:title" content="Приключва сагата с подкупите в УХТ Пловдив"/>
    <meta property="og:description" content="Сагата с двамата професори от Университета по хранителни технологии, които получиха обвинения за взе..."/>
  </head>
  <body>
    <article>
      <h1>Приключва сагата с подкупите в УХТ Пловдив</h1>
      <address>
        <time datetime="2019-11-14T13:30:00+00:00">14 Nov 2019, 13:30</time>
      </address>
      <p>Сагата с двамата професори от Университета по хранителни технологии, които получиха обвинения за вземане на подкупи от студенти срещу успешно полагане на изпити, е към своя край, предаде репортер на <b>Plovdiv24.bg</b>.</p>
      <p>Днес пред апелативния съд се изправиха професор Николай Банков и соченият за негов помагач Димитър Димитров. Припомняме, че и двамата бяха признати за виновни от окръжните магистрати, които осъдиха Банков на 2 години условно лишаване от свобода с 3 години изпитателен срок и 3 хиляди лева глоба. Димитров получи 1година и 6 месеца лишаване от свобода с 3 години изпитателен срок.</p>
      <p>"Считам, че присъдата на окръжния съд се базира единствено на разпита на Димитров, който е бил извършен малко след задържането му. Тези показания са били изнесени при спорни обстоятелства – изнудване. Това е пример как единият подсъдим топи другия, за да бъде намалена присъдата му. Показанията на Димитров са скалъпена защитна версия, която уронва моето име“, заяви Банков пред магистратите и подчерта, че смятаният за негов помагач призна в съдебната фаза, че професорът подкуп не е искал от никого.</p>
      <p>Защитникът му – адвокат Красимир Елдъров също настоя за оправдателна присъда и изтъкна, че клиентът му вече над 2 години е отстранен от длъжност, което пречело на академичното и научното му развитие. Като алтернатива той предложи връщането на делото за ново разглеждане от друг състав на окръжния съд.</p>
      <p>За оправдателна присъда настоя и другият подсъдим – Димитър Димитров. Според адвокатът му, има нарушение, което клати цялото наказателно производство - не му е осигурена защита по време на първоначалния разпит – тоест той не може да се ползва като годно доказателство.</p>
      <p>"Това е незаконосъобразен разпит, който трябва да бъде изключен - остават неубедителни доказателства, които не стигат за осъдителна присъда. Искам оправдателна, може и пробация, но без глоба“, заяви защитникът. Предстои съдът да вземе решение.</p>
    </article>
  </body>
</html>