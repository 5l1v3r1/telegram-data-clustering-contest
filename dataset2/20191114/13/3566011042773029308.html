<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547296.html/%D9%88%D8%AD%D8%AF%D8%AA-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D9%85%D8%A7%DB%8C%D9%87-%D8%AA%D8%B1%D8%B3-%D8%A7%D8%A8%D8%B1%D9%82%D8%AF%D8%B1%D8%AA-%D9%87%D8%A7%DB%8C-%D8%AF%D9%86%DB%8C%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:22:00+00:00"/>
    <meta property="og:title" content="وحدت کشورهای اسلامی مایه ترس ابرقدرت‌های دنیاست"/>
    <meta property="og:description" content="امام جمعه درگز گفت: امروز آمریکا و هم پیمانان او از هیچ چیزی به اندازه وحدت مسلمانان ترس و واهمه ندارند؛ وحدت کشورهای اسلامی قدرتی را ایجاد می کند که هیچ مستکبری توان ایستادگی در برابر آن را ندارد."/>
  </head>
  <body>
    <article>
      <h1>وحدت کشورهای اسلامی مایه ترس ابرقدرت‌های دنیاست</h1>
      <h2>در گفتگو با امام جمعه درگز مطرح شد؛</h2>
      <address>
        <time datetime="2019-11-14T13:22:00+00:00">14 Nov 2019, 13:22</time>
      </address>
      <p>امام جمعه درگز گفت: امروز آمریکا و هم پیمانان او از هیچ چیزی به اندازه وحدت مسلمانان ترس و واهمه ندارند؛ وحدت کشورهای اسلامی قدرتی را ایجاد می کند که هیچ مستکبری توان ایستادگی در برابر آن را ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام محمدحسین ایروانی در گفتگو با <a href="http://www.sobhtoos.ir/">صبح توس</a>؛ وحدت را مایه عزت مسلمین و اختلاف را زمینه ساز ضعف و خواری برای ملتها دانست و اظهار کرد: وحدت به معنای دست برداشتن از اعتقادات نیست، بلکه وحدت یعنی تاکید و برجسته سازی مشترکات میان اقوام و مذاهب؛ حتی با غیر مسلمانها.</p>
      <p>وی افزود: اختلاف افکنی میان مسلمانها که نقاط مشترک بسیاری با هم دارند هم خلاف شرع است هم خلاف عقل و هم خلاف مصلحت؛ همه ما مسلمانها در یک نطقه مشترک هستیم آن هم داشتن دشمنی که عزت ما را نشانه رفته است.</p>
      <p>امام جمعه درگز تاکید کرد: اگرچه دشمنان در ظاهر و برای ایجاد اختلاف بین مسلمین خود را به یک گروهی متمایل نشان می دهند، اما واقعیت این است که استعمارگران دنیا هیچ وقت به دنبال ایجاد منفعت برای کشورهای اسلامی نیستند.</p>
      <p>حجت الاسلام ایروانی گفت: البته دشمن برای اختلاف افکنی بهانه های زیادی دارد، گاهی بهانه های قومی و قبیله ای را مطرح می کرد و گاهی بهانه های مذهبی، گاهی سیاسی و گاهی کودتا و انقلاب های رنگی؛ بنابراین نباید اجازه دهیم در هیچ حوزه ای مخصوصا حوزه سیاست دو قطبی یا چند قطبی در کشور به وجود آید.</p>
      <p>وی عنوان کرد: تفکر تند وهابی تکفیری و شیعه تندرو انگلیسی هر دو مزدور آمریکا و انگلیس هستند؛ این کار جز سود رساندن به دشمن و افزایش فاصله و اختلاف میان مسلمین هیچ منفعتی برای مسلمانان ندارد.</p>
      <p>امام جمعه درگز تصریح کرد: در بعد نظامی هم مساله به همین قرار است؛ آمریکا و کشورهای مستکبر عالم، مسلمانها را به جان هم انداخته و بدون هزینه و از دست دادن نیروهای خود، از تماشای درگیری و کشته و زخمی شدن مسلمانان به دست برادران خود لذت می برند.</p>
      <p>حجت الاسلام ایروانی تاکید کرد: باید برگردیم به وحدت و توجه به منافع و دشمن مشترک مسلمین، چرا که امروز آمریکا و هم پیمانان او از هیچ چیزی به اندازه وحدت مسلمانان ترس و واهمه ندارند؛ وحدت کشورهای اسلامی قدرتی را ایجاد می کند که هیچ مستکبری توان ایستادگی در برابر آن را ندارد.</p>
      <p>وی در پایان خاطرنشان کرد: اقتدار امروز جامعه ما دشمن شکن و عزت آفرین است، این اقتدار را هم مدیون وحدت و تعامل سازنده بین مسلمانان هستیم؛ هر قدر این اتحاد و همدلی بیشتر شود اقتدار ما بیشتر و دشمن ناامید و مایوس تر خواهد شد.</p>
      <p>انتهای پیام/</p>
    </article>
  </body>
</html>