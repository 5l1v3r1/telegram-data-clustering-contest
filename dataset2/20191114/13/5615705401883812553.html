<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204456-sud-zaareshtuvav-500-000-evro-onishchenka-za-konya-sap"/>
    <meta property="og:site_name" content="Mind UA"/>
    <meta property="article:published_time" content="2019-11-14T13:30:00+00:00"/>
    <meta property="og:title" content="Суд заарештував 500 000 євро Онищенка «за коня» – САП"/>
    <meta property="og:description" content="Сам екснардеп заявляє, що повернеться в Україну, коли сам того захоче"/>
  </head>
  <body>
    <article>
      <h1>Суд заарештував 500 000 євро Онищенка «за коня» – САП</h1>
      <h2>Сам екснардеп заявляє, що повернеться в Україну, коли сам того захоче</h2>
      <address>
        <time datetime="2019-11-14T13:30:00+00:00">14 Nov 2019, 13:30</time>
      </address>
      <p>Вищий антикорупційний суд (ВАКС) 13 листопада наклав арешт на пів мільйона євро колишнього народного депутата Олександра Онищенка, який фігурує в кількох голосних кримінальних справах в Україні. Про <a href="https://www.facebook.com/sap.gov.ua/photos/a.836519139784604/1975606409209199/?type=3&amp;theater">повідомляється</a> на офіційній сторінці Спеціалізованої антикорупційної прокуратури (САП) у Facebook. </p>
      <p>На засіданні суду у так званій «газовій справі» прокурор САП попросив заарештувати гроші колишнього нардепа на рахунках в Естонії та Росії.</p>
      <p>«Йдеться про 500 000 євро, які за даними слідства, колишній депутат перевів зі с свого російського рахунку на рахунок в естонському банку», – повідомляє САП.</p>
      <p>Суд задовольнив клопотання про арешт рахунків у повному обсязі.</p>
      <p>Сам же збіглий екснардеп (Олександр Онищенко залишив Україну в 2016 році. Наразі перебуває в Іспанії) категорично заперечує інформацію про арешт своїх рахунків.</p>
      <p>На своїй <a href="https://www.facebook.com/aleksandr.onyshenko/posts/1272219912961418">сторінці</a> у Facebook Онищенко написав: </p>
      <p>«Хочу зрозуміти, в якому місці вони заарештували у мене гроші. Так сталося, що останні три роки я купую і продаю коней, вирощую, їжджу на них. У вересні я купив коня у естонської компанії. Переказав гроші зі свого рахунку на рахунок естонської компанії. А в жовтні я його вже продав. А що заарештували – для мене це загадка…».</p>
      <p>Також він <a href="https://www.facebook.com/aleksandr.onyshenko/posts/1272219912961418">наголосив</a>, що повернеться в Україну, коли сам того захоче: </p>
      <p>«У рішенні мого суду написано, що мене можуть екстрадувати тільки за згодою Кабінету міністрів Іспанії. Суд щодо екстрадиції був в березні 2017-ого року. І три роки Кабмін так нічого і не підписав. У підсумку я сам повідомив усім, що я написав заяву, що хочу повернутися в Україну. І суд схвалив і дав мені дозвіл на добровільне повернення. І повернуся я в Україні не тоді, коли захочуть цього Ситник та інші балаболи, а в тому випадку, якщо захочу цього я» </p>
      <p>Натомість  директор Національного антикорупційного бюро Артем Ситник заявив, що Онищенка екстрадують в Україну вже у грудні. </p>
      <p>Нагадаємо, 5 липня 2016 року парламент зняв недоторканість з народного депутат Олександра Онищенка та дав згоду на його затримання й арешт за звинуваченнями у зловживаннях під час реалізації газу «Укргазвидобування». За інформацією Держприкордонслужби, нардеп залишив Україну 2 липня 2016 року.</p>
      <p>У червні цього року Онищенко заявляв, що має намір <a href="https://mind.ua/news/20197501-nardep-utikach-onishchenko-rozglyadae-variant-uchasti-v-parlamentskih-viborah">повернутися в Україну</a> для участі в судовому процесі, а також балотуватися у Верховну Раду.</p>
      <related>
        <h4>Також читайте</h4>
        <a href="https://mind.ua/news/20204409-kolo-pidozryuvanih-u-spravi-viejbi-banku-zroslo-do-desyati-nabu"/>
        <a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu"/>
        <a href="https://mind.ua/news/20204377-shansi-ukrayini-na-vigrash-u-mizhnarodnomu-sudi-oon-visoki-zerkal"/>
      </related>
    </article>
  </body>
</html>