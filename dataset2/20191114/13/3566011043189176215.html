<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547311.html/%D9%86%DA%AF%D8%B1%D8%A7%D9%86-%D8%AA%D8%AD%D9%82%DB%8C%D9%82-%D9%88-%D8%AA%D9%81%D8%AD%D8%B5-%D8%A7%D8%B2-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%86%DB%8C%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:29:00+00:00"/>
    <meta property="og:title" content="نگران تحقیق و تفحص از استانداری کرمانشاه نیستیم"/>
    <meta property="og:description" content="استاندار کرمانشاه در مورد موضوع تحقیق و تفحص از استانداری گفت: ما تابع قانون هستیم و جای نگرانی ندارد."/>
  </head>
  <body>
    <article>
      <h1>نگران تحقیق و تفحص از استانداری کرمانشاه نیستیم</h1>
      <h2>استاندار کرمانشاه:</h2>
      <address>
        <time datetime="2019-11-14T13:29:00+00:00">14 Nov 2019, 13:29</time>
      </address>
      <p>استاندار کرمانشاه در مورد موضوع تحقیق و تفحص از استانداری گفت: ما تابع قانون هستیم و جای نگرانی ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://www.mersadnews.ir/news/387145/%D9%86%DA%AF%D8%B1%D8%A7%D9%86-%D8%AA%D8%AD%D9%82%DB%8C%D9%82-%D9%88-%D8%AA%D9%81%D8%AD%D8%B5-%D8%A7%D8%B2-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%86%DB%8C%D8%B3%D8%AA%DB%8C%D9%85"> مرصادنیوز</a> هوشنگ بازوند پیش از ظهر امروز در نشست خبری با اصحاب رسانه اظهار داشت: یکی از اتفاقات بسیار بزرگ سال جاری بازگشایی مرز خسروی بود که فرصت بی بدیل و افتخاری بزرگ برای خدمت مردم استان کرمانشاه به زوار شد.</p>
      <p>وی افزود: دومین کار خوب در استان کرمانشاه رسمی شدن سه مرز شوشمی، شیخ صله و سومار بود و معتقدیم که مرزها فرصت خوبی برای توسعه استان هستند.</p>
      <p>استاندار کرمانشاه تدوین سندهای اشتغال، اقتصاد مقاومتی و رونق تولید را از دیگر اقدامات خوب در سال جاری عنوان کرد و گفت: مجموع این اقدامات موجب شد که در ۶ ماهه ی ابتدای امسال شاهد کاهش نرخ بیکاری باشیم.</p>
      <p>بازوند مدیریت سیل در استان کرمانشاه را یکی دیگر از این اقامات بر شمرد و تصریح کرد: مدیریت ۴.۵ میلیارد متر مکعب آب کار بسیار بزرگی بود که کمترین خسارتی را به افراد حقیقی وارد کرد که البته به زیرساخت های استان خسارت های زیادی وارد شد.</p>
      <p>وی عنوان کرد: تعیین تکلیف ۲ پروژه صنعتی بزرگ در استان کرمانشاه از جمله پالایشگاه آناهیتا و پتروشیمی اسلام آباد غرب با توجه به تاثیری که در رشد صنایع پایین دستی و اشتغال استان داشتند از دیگر اقدامات در خور توجه سالجاری بوده است.</p>
      <p>استاندار کرمانشاه ادامه داد: قرار است ایجاد پتروشیمی اسلام آباد غرب که البته ارتباطی به پتروشیمی قبلی _ متعلق به بخش خصوصی_ ندارد با موافقت وزیر نفت به مدیرعامل پتروشیمی واگذار شود، تفاهم نامه ی آن آماده شده است و احتمالا هفته آینده انجام می شود.</p>
      <p>بازوند حجم سرمایه گذاری در پتروشیمی اسلام آباد غرب را ۵۵۰ میلیون دلار معادل حدود ۶ هزار میلیارد تومان اعلام کرد.</p>
      <p>وی با بیان اینکه کل اعتبارات عمرانی ابلاغ شده (استانی ) در ۱۲ ماهه سال ۹۷  یک هزار و ۶۳۹ میلیارد تومان بوده است، گفت: علیرغم تنگناهای دولت در ۷ ماهه امسال یک هزار و ۶۰۰ میلیارد تومان به استان ابلاغ شده است.</p>
      <p>استاندار کرمانشاه در مورد موضوع تحقیق و تفحص از استانداری کرمانشاه نیز بیان داشت: ما تابع قانون هستیم و جای نگرانی ندارد.</p>
      <p>بازوند همچنین در خصوص شرایط مستاجرین زلزله زده نیز تصریح کرد: دولت برای کمک به مستاجرین زلزله زده با اعطای تسهیلات ۴۰ میلیون تومانی به علاوه ۱۲ میلیون تومان کمک بلاعوض موافقت کرد و قرار شد هر فردی که دارای زمین است آن را بسازد اما با این وجود برای برخی از مستاجرین زلزله زده زمین رایگان هم اعطا شود.</p>
      <p>وی در بخش دیگری از سخنانش با اشاره به موضوع شکایت استانداری از خبرنگاران نیز بیان داشت: برخی افراد توهین می کنند و منافع استان را مد نظر قرار نمی دهند و به نقطه قرمز منافع استان شلیک می کنند، موضوع شکایت از این افراد مسئله شخصی نیست، البته شکایت از این افراد را پس گرفته ایم.</p>
      <p>استاندار کرمانشاه ادامه داد: اینچنین اقداماتی باعث شده که هزینه سنگینی بابت عدم وجود بخش خصوصی در استان بپردازیم و البته موجب خروج سرمایه گذار از استان شده است.</p>
      <p>بازوند در پاسخ به سوالی در خصوص معیشت مرزنشینان نیز گفت: یارانه سوخت به زودی به مرزنشینان پرداخت می شود و طرح توسعه شرق و غرب هم در دست اجرا داریم.</p>
      <p>وی در مورد امهال وام های زلزله زدگان تا یک سال دیگر هم گفت: ما موافق این موضوع هستیم و آن را پیگیری کردیم قول هایی برای امهال وام ها داده اند اما هنوز پاسخ قطعی دریافت نکردیم.</p>
      <p>استاندار کرمانشاه تصریح کرد: در مورد امهال وام ها برای یک سال آینده در صورت تصویب بنا داریم برای واحدهای بزرگ به نسبت خسارت وارده امهال کنیم.</p>
      <p>انتهای پیام/</p>
    </article>
  </body>
</html>