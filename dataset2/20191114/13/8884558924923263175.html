<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/merkan-nadzornikom-telekoma-slovenije-poslal-odsto"/>
    <meta property="og:site_name" content="Primorske novice"/>
    <meta property="article:published_time" content="2019-11-14T13:42:30+00:00"/>
    <meta property="og:title" content="Merkan odstopil z mesta predsednika uprave Telekoma Slovenije"/>
    <meta property="og:description" content="Matjaž Merkan je odstopil z mesta predsednika uprave Telekoma Slovenije, so prek spletnih strani Ljubljanske borze sporočili iz največjega slovenskega telekomunikacijskega operaterja. Poudarili so, da je odstopil izključno iz osebnih razlogov, vsa ugibanja v medijih pa zavrnili. Družbo bo začasno vodil podpredsednik uprave Tomaž Seljak."/>
  </head>
  <body>
    <article>
      <h1>Merkan odstopil z mesta predsednika uprave Telekoma Slovenije</h1>
      <address><time datetime="2019-11-14T13:42:30+00:00">14 Nov 2019, 13:42</time> by <a rel="author">STA</a></address>
      <p>
        <b>Matjaž Merkan je odstopil z mesta predsednika uprave Telekoma Slovenije, so prek spletnih strani Ljubljanske borze sporočili iz največjega slovenskega telekomunikacijskega operaterja. Poudarili so, da je odstopil izključno iz osebnih razlogov, vsa ugibanja v medijih pa zavrnili. Družbo bo začasno vodil podpredsednik uprave Tomaž Seljak.</b>
      </p>
      <figure>
        <img src="https://static.primorske.si/foto/highres/gnweb/719762_262-merkan_telekom.jpg"/>
        <figcaption>Nedavno imenovani predsednik uprave Telekoma Slovenije Matjaž Merkan je odstopil. Foto: STA</figcaption>
      </figure>
      <p><b>LJUBLJANA</b> &gt; Z odstopno izjavo<b> Matjaža Merkana </b>se je danes že seznanil Telekomov nadzorni svet, ki je nadaljeval minuli teden prekinjeno sejo, in odstop sprejel.</p>
      <p>"Matjaž Merkan se je za odstop odločil izključno iz osebnih razlogov, vsakršne drugačne navedbe oz. ugibanja, ki se pojavljajo v medijih, pa zavračata tako Merkan kot družba Telekom Slovenije," so zapisali v večinsko državnem telekomunikacijskem operaterju.</p>
      <p>Med razlogi so mediji navajali, da Merkan ni želel preiskovati morebitne prekoračitve pooblasti nekdanjega prvega moža Telekoma <b>Rudolfa Skobeta</b> in da ni naklonjen razčiščevanju za nazaj.</p>
      <p>Portal Požareport je omenjal še nekatere druge razloge, kot so spori s članico uprave <b>Vido Žurga</b>, Merkanove povezave z nekaterimi vidnimi odvetniki, ki so sodelovali v poslih, povezanih s Telekomom in celo osebna presoja novega predsednika uprave, da mu funkcija ni pisana na kožo.</p>
      <p>TV Slovenija pa je navajala mnenje poznavalcev, da je v ozadju njegova nedoraslost funkciji, pa tudi, da je bil imenovan politično.</p>
      <p>Merkanu, ki je z delom začel šele 1. septembra, mandat na mestu predsednika uprave preneha danes, delovno razmerje v družbi pa z namenom primopredaje poslov v petek, so še pojasnili v družbo.</p>
      <p>To bo do imenovanja novega predsednika uprave vodil podpredsednik uprave <b>Tomaž Seljak</b>, in to s polnimi pooblastili, so sklenili.</p>
      <p>S tem se je potrdilo pisanje več medijev, da na čelu uprave Telekoma Slovenije že drugič letos prihaja do kadrovskega pretresa. Sredi aprila letos je namreč svoj mandat sporazumno predčasno zaključil Skobe.</p>
      <p>Niso pa iz Telekoma za zdaj sporočili, ali so nadzorniki danes obravnavali tudi usodo Skobetovega sporazuma z nadzorniki. Tako je danes poročal Radio Slovenija.</p>
      <p>Na Skobeta se je namreč po opozorilih nacionalne radijske hiše v zadnjem času zgrnilo toliko ugotovitev in očitkov, da bo težko obdržal sporazum z nadzorniki, po katerem mu je pripadla šestmesečna odpravnina in 10-mesečni odpovedni rok z nekdanjo plačo v bruto znesku 12.500 evrov mesečno. Po navedbah Radia Slovenija bi lahko Skobetu nadzorniki te privilegije pristrigli ali celo odpravili.</p>
      <p>Nadzorniki Telekoma in celotna družba so že nekaj tednov pod pritiskom delničarjev in javnosti, delno zaradi nekaterih razkritij v medijih, predvsem pa zaradi odločitve arbitražnega sodišča v Švici, ki je ugotovilo, da je družba Antenna Slovenia pravilno uveljavila prodajno opcijo v družbi Antenna TV SL, ki izdaja program Planet TV, in tako Telekomu Slovenije za 34-odstotni delež v tej družbi skupaj s stroški spora in zamudnimi obrestmi naložilo skoraj 23 milijonov evrov plačila.</p>
      <p>Nadzorni svet je na seji minuli teden upravo zadolžil, da z ustreznim mednarodnim strokovnjakom preveri, ali obstajajo indici, da je pri poslu z Grki glede Antenne TV prišlo do kakršnegakoli oškodovanja družbe s strani tedanjih odgovornih oseb. Na podlagi prejetih ugotovitev bodo nadzorniki v sodelovanju z upravo po napovedih ustrezno ukrepali. Upravo je v času ključnih odločitev v tej zgodbi vodil Skobe.</p>
    </article>
  </body>
</html>