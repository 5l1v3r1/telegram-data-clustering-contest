<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639976/%D8%AA%D9%88%D8%A7%D9%81%D9%82-%D8%A2%D8%AA%D8%B4%E2%80%8C%D8%A8%D8%B3-%D8%AF%D8%B1-%D8%BA%D8%B2%D9%87-%D8%A8%D8%A7-%D9%85%DB%8C%D8%A7%D9%86%D8%AC%DB%8C%E2%80%8C%DA%AF%D8%B1%DB%8C-%D9%85%D8%B5%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T13:40:00+00:00"/>
    <meta property="og:title" content="توافق آتش‌بس در غزه با میانجی‌گری مصر"/>
    <meta property="og:description" content="منابع مصری و جنبش جهاد اسلامی فلسطين از توافق در خصوص آتش‌بس در غزه خبر دادند."/>
  </head>
  <body>
    <article>
      <h1>
        <a href="https://www.bultannews.com/fa/news/639976/%D8%AA%D9%88%D8%A7%D9%81%D9%82-%D8%A2%D8%AA%D8%B4%E2%80%8C%D8%A8%D8%B3-%D8%AF%D8%B1-%D8%BA%D8%B2%D9%87-%D8%A8%D8%A7-%D9%85%DB%8C%D8%A7%D9%86%D8%AC%DB%8C%E2%80%8C%DA%AF%D8%B1%DB%8C-%D9%85%D8%B5%D8%B1">توافق آتش‌بس در غزه با میانجی‌گری مصر</a>
      </h1>
      <h2>منابع مصری و جنبش جهاد اسلامی فلسطين از توافق در خصوص آتش‌بس در غزه خبر دادند.</h2>
      <address><time datetime="2019-11-14T13:40:00+00:00">14 Nov 2019, 13:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی المیادین، برخی منابع به این شبکه اعلام کردند جنبش جهاد اسلامی فلسطین و اسرائیل با درخواست مصر مبنی بر اینکه آتش‌بس از صبح امروز میان دو طرف برقرار شود، موافقت کرده‌اند.</p>
      <p>این توافق آتش‌بس پس از آن حاصل شده است که رژیم اشغالگر قدس با شروط جنبش جهاد اسلامی فلسطین موافقت کرد.</p>
      <p>رژیم صهیونیستی که در تحولات اخیر متحمل خسارات زیادی شد و شماری از اعضای ارتش خود را از دست داد، برای جلوگیری از زیان‌های بیشتر خواستار توقف درگیری‌ها با قبول شروط مقاومت شده است.</p>
      <p>رسانه‌های رژیم صهیونیستی نیز اعلام کردند یک منبع مصری تأیید کرد آتش‌بس میان جنبش جهاد اسلامی و اسرائیل از بامداد امروز اجرایی شده است.</p>
      <p>شبکه تلویزیونی القدس نیز اعلام کرد «مصعب البریم» سخنگوی جنبش جهاد اسلامی فلسطین، در مصاحبه با این شبکه، دستیابی به توافق آتش‌بس با رژیم صهیونیستی در نوار غزه را تأیید کرد.</p>
      <p>روز گذشته نیز «مصعب ابوبریم» سخنگوی جنبش جهاد اسلامی فلسطین با اشاره به اینکه بنیامین نتانیاهو، نخست‌وزیر رژیم صهیونیستی عاجزانه به دنبال برقراری آتش‌بس در نوار غزه است، تاکید کرد این رژیم باید به طور کامل تاوان جنایت‌های اخیرش را پس بدهد.</p>
      <p>«زیاد نخاله» دبیرکل جهاد اسلامی دیروز اعلام کرد مقاومت فلسطین تنها در صورتی حاضر به توقف حملات تلافی‌جویانه است که رژیم صهیونیستی سیاست ترور و حمله به راهپیمایی‌های بازگشت در نوار غزه را کنار بگذارد.</p>
      <p>جنگنده‌های رژیم صهونیستی بامداد روز سه‌شنبه با تجاوز به محله «الشجاعیه» در شرق نوار غزه و گلوله باران خانه‌های مردم، «بهاء سلیم ابو العطا» یکی از فرماندهان سرایاالقدس (شاخه نظامی جنبش جهاد اسلامی فلسطین) را به همراه همسرش به شهادت رساندند. در پی این عملیات ترور رزمندگان فلسطینی نیز مناطق مختلف فلسطین اشغالی از جمله تل‌آویو را هدف حمله موشکی قرار دادند تا جایی که وزیر جنگ رژیم اشغالگر به مدت ۴۸ ساعت در سراسر فلسطین اشغالی حالت فوق العاده اعلام کرد.</p>
      <p>روز گذشته نیز تبادل آتش میان دو طرف درگیر در نوار غزه ادامه پیدا کرد تا جاییکه گردان‌های عزالدین قسام، شاخه نظامی جنبش حماس، به طرف مصری به عنوان میانجی میان حماس و اسراییل، اطلاع داد که اگر اسراییل حملات خود به غزه را متوقف نکند، در ساعات آینده حملات خود ضد اهداف صهیونیستی را آغاز خواهد کرد.</p>
    </article>
  </body>
</html>