<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/nba-doc-rivers-awanturowal-sie-a-jego-syn-austin-chcial-kary-dla-ojca-houston-rockets-los-angeles-clippers-wynik-meczu,985302.html"/>
    <meta property="og:site_name" content="TVN24"/>
    <meta property="article:published_time" content="2019-11-14T13:44:00+00:00"/>
    <meta property="og:title" content="Koszykarz nalegał, by sędzia wyrzucił jego ojca z boiska. I dopiął swego"/>
    <meta property="og:description" content="Do niecodziennej sytuacji doszło w trakcie hitowego meczu NBA między Houston Rockets i Los Angeles Clippers (102:93). Trener gości Doc Rivers kłócił się z sędziami, więc przewinienia technicznego z..."/>
  </head>
  <body>
    <article>
      <h1>Koszykarz nalegał, by sędzia wyrzucił jego ojca z boiska. I dopiął swego</h1>
      <address>
        <time datetime="2019-11-14T13:44:00+00:00">14 Nov 2019, 13:44</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/b3bbccd6c008e727785cb81b1aa08ac5/587b03dd-6940-4285-9d92-1be9bf014fc3-480p.mp4"/>
        <figcaption>James Harden jest gwiazdą Rockets Foto: ASSOCIATED PRESS/EAST NEWS | Video: Keith Allison CC BY-SA 2.0, Jose Garcia Flickr (CC BY-SA 2.0) Derral Chen CC BY-SA 2.0</figcaption>
      </figure>
      <h3>Do niecodziennej sytuacji doszło w trakcie hitowego meczu NBA między Houston Rockets i Los Angeles Clippers (102:93). Trener gości Doc Rivers kłócił się z sędziami, więc przewinienia technicznego zaczął domagać się... jego syn Austin, grający w ekipie Rakiet. Finał całej historii na pewno nie wpłynie na dobre relacje w rodzinie.</h3>
      <related>
        <a href="https://eurosport.tvn24.pl/koszykowka,117/parker-ponownie-uhonorowany-pamiatki-wystawione-na-aukcje,984940.html"/>
      </related>
      <p>Minutę i 31 sekund przed końcem meczu zespół Rockets prowadził 95:88. Mecz zaczął się wymykać Clippersom z rąk. Do tego ich trener miał olbrzymie pretensje do sędziów. Rivers w ostentacyjny sposób pokazywał, że nie zgadza się z ich decyzjami.</p>
      <h3>Austin Rivers prosił o owację miejscowych kibiców</h3>
      <p>Arbitrzy ukarali szkoleniowca przewinieniem technicznym. To nie tylko go nie uspokoiło, ale wywołało jeszcze większą złość. W czasie, kiedy Doc Rivers krzyczał coś do sędziów i wymachiwał rękami, koszykarz Houston Austin Rivers zaczął domagać się, by przyznać jego ojcu kolejne przewinienie techniczne.</p>
      <p>Zawodnik dopiął swego. Po chwili sędzia Tony Brothers znowu ukarał trenera Clippersów, za co ten musiał już opuścić boisko. Był wściekły, a jego syn triumfował. Uśmiechał się od ucha do ucha, machał ojcu na pożegnanie i prosił o owację miejscowych kibiców. To na pewno nie spodobało się Riversowi seniorowi.</p>
      <p> </p>
      <p> </p>
      <h3>Bohater Harden</h3>
      <related>
        <a href="https://eurosport.tvn24.pl/koszykowka,117/leonard-ozdrowial-z-dnia-na-dzien-jego-trener-z-historycznym-osiagnieciem,983875.html"/>
      </related>
      <p>Panowie byli ważnymi aktorami szlagieru NBA, ale jego bohaterem został jednak James Harden z Houston, który rzucił aż 47 punktów. Wiele z nich zdobył w kluczowych momentach gry.</p>
      <p>Harden okazał się zdecydowanie lepszy w środowym spotkaniu od Kawhiego Leonarda (26 pkt), MVP poprzednich finałów NBA, który przeszedł do Clippers z mistrzowskiego zespołu Toronto Raptors.</p>
      <p>Oprócz 47 punktów lider Rakiet zapisał na koncie siedem asyst i sześć zbiórek. Trafił siedem z 13 rzutów za trzy punkty. Wszyscy pozostali zawodnicy pierwszej piątki uzyskali łącznie 43 pkt, a na ten dorobek składa się m.in. 17 "oczek" Russella Westbrooka.</p>
      <p>Rakiety odniosły ósme zwycięstwo w sezonie (mają bilans 8-3), a ekipa Clippers poniosła czwartą porażkę (7-4). Oba kluby są w czołówce Konferencji Zachodniej.</p>
      <p><b>Wyniki NBA:</b><br/><br/>Houston Rockets - Los Angeles Clippers 102:93<br/>Orlando Magic - Philadelphia 76ers 112:97<br/>Charlotte Hornets - Memphis Grizzlies 117:119<br/>Boston Celtics - Washington Wizards 140:133<br/>Minnesota Timberwolves - San Antonio Spurs 129:114<br/>Los Angeles Lakers - Golden State Warriors 120:94<br/>Portland Trail Blazers - Toronto Raptors 106:114</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/4359de51-c831-4c80-b347-f80ef65c29dc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>James Harden to jedna z największych gwiazd NBA<cite>Źródło: Getty Images</cite></figcaption>
      </figure>
      <p>Autor: dasz / Źródło: eurosport.pl, PAP</p>
    </article>
  </body>
</html>