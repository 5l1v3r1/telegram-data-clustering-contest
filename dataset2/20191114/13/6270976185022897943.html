<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/zhorstkyj-ultymatum-veterany-vysunuly-3-vymogy-do-zelenskogo/"/>
    <meta property="og:site_name" content="Рубрика"/>
    <meta property="article:published_time" content="2019-11-14T13:23:25+00:00"/>
    <meta property="og:title" content="Жорсткий ультиматум: ветерани висунули 3 вимоги до Зеленського"/>
    <meta property="og:description" content="Ветерани війни на Донбасі висловили своє обурення скандальним інтерв’ю олігарха Ігоря Коломойського і звернулися з цього приводу з низкою вимог до президента України Володимира Зеленського. Доволі жорстке звернення вони опублікували на сторінці “Рух ветеранів України” у Facebook і закликали главу держави негайно відреагувати на проросійські висловлювання Коломойського. “Володимире, час визначатися, адже виникає питання: ви – […]"/>
  </head>
  <body>
    <article>
      <h1>Жорсткий ультиматум: ветерани висунули 3 вимоги до Зеленського</h1>
      <address><time datetime="2019-11-14T13:23:25+00:00">14 Nov 2019, 13:23</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/2019-10-16T102620Z_1663368724_RC1B28841D30_RTRMADP_3_LATVIA-UKRAINE-860x580-c-1.jpg"/>
      </figure>
      <p>Фото Reuters<br/><b><b>Ветерани війни на Донбасі висловили своє обурення скандальним інтерв’ю олігарха Ігоря Коломойського і звернулися з цього приводу з низкою вимог до президента України Володимира Зеленського.</b></b></p>
      <p>Доволі жорстке звернення вони <a href="https://www.facebook.com/RVUkraina/posts/1484246001723085">опублікували</a> на сторінці “Рух ветеранів України” у Facebook і закликали главу держави негайно відреагувати на проросійські висловлювання Коломойського.</p>
      <p>“Володимире, час визначатися, адже виникає питання: ви – президент України чи просто людина Коломойського? В інтерв’ю виданню NY Times, ваш (як ви неодноразово заявляли) друг Ігор Коломойський зробив заяви, які підпадають під статтю 111 Кримінального кодексу “Державна зрада”. Закликав до миру з країною-агресором і нашим особистим ворогом Російською Федерацією і висловлював бажання стати з ними під прапор якогось “нового Варшавського договору”. Після виходу цього інтерв’ю минуло вже достатньо часу. Більше, ніж треба для реакції людини, яка є патріотом своєї країни, але від вас ні слова”, – звернулися до президента захисники України.</p>
      <p>Вони зазначили, що такі меседжі неприйнятні для ветеранської громадськості та для всього проукраїнського населення країни. <b>У зв’язку з цим захисники висунули три вимоги до Зеленського:</b></p>
      <ol>
        <li>зробити офіційну заяву щодо висловлювань Коломойського і дати належну оцінку його словами;</li>
        <li>доручити відповідним органам розпочати слідство за статтею 111 “Державна зрада”;</li>
        <li>законодавчо затвердити вектор руху України у НАТО і ЄС.</li>
      </ol>
      <p>“Ми, ветерани російсько-української війни, вважаємо неприпустимими будь-які загравання з нашим ворогом і зробимо все, щоб це стало неможливим для будь-якого з тих, хто перебуває на нашій території – українській землі, незалежно від громадянства і статусу! Слава Україні! Слава Нації!” – рішуче підсумували ветерани.</p>
      <p>Нагадаємо, що <a href="https://rubryka.com/2019/11/14/v-yevrosoyuzi-ye-sumnivy-shhodo-dopomogy-ukrayini-yakshho-vona-ne-peresliduye-kolomojskogo/">в Євросоюзі є сумніви щодо допомоги Українi, якщо вона не переслідує Коломойського.</a></p>
    </article>
  </body>
</html>