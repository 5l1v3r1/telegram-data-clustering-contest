<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/pretresom-v-telekomu-ni-videti-konca-odsel-po-maj-kot-dveh-mesecih-249216"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T13:08:00+00:00"/>
    <meta property="og:title" content="Pretresom v Telekomu ni videti konca: odšel po manj kot dveh mesecih"/>
    <meta property="og:description" content="LJUBLJANA – Matjaž Merkan je odstopil s položaja predsednika uprave Telekoma Slovenije le dva meseca za tem, ko je prevzel ta položaj. Nadzorni svet največjega slovenskega telekomunikacijskega o..."/>
  </head>
  <body>
    <article>
      <h1>Pretresom v Telekomu ni videti konca: odšel po manj kot dveh mesecih</h1>
      <h2>Trdijo, da je odstopil iz osebnih razlogov.</h2>
      <address><time datetime="2019-11-14T13:08:00+00:00">14 Nov 2019, 13:08</time> by <a rel="author">S. N., STA</a></address>
      <p>LJUBLJANA – <b>Matjaž Merkan </b>je odstopil s položaja predsednika uprave Telekoma Slovenije le dva meseca za tem, ko je prevzel ta položaj. Nadzorni svet največjega slovenskega telekomunikacijskega operaterja se je v okviru nadaljevanja druge redne seje danes seznanil z odstopno izjavo Merkana in njegov odstop sprejel.<br/><br/>»<i>Merkan se je za odstop odločil izključno iz osebnih razlogov, vsakršne drugačne navedbe oz. ugibanja, ki se pojavljajo v medijih, pa zavračata tako mag. Matjaž Merkan kot družba Telekom Slovenije, d.d. Mag. Matjažu Merkanu mandat na mestu predsednika uprave Telekoma Slovenije, d.d., preneha z današnjim dnem, to je 14. novembra 2019, delovno razmerje v družbi pa z namenom primopredaje poslov v petek, 15. novembra 201</i>9,« so sporočili iz podjetja, ki bo dobil že tretjega šefa letos, potem ko je aprila odstopil dotedanji predsednik uprave <b>Rudolf Skobe</b>.</p>
      <h3>Ni želel preiskovati Skobeta?</h3>
      <p>Prejšnji teden je Telekom pretresla odločitev arbitražnega sodišča v Švici, ki je ugotovilo, da je družba Antenna Slovenia pravilno uveljavila prodajno opcijo v družbi Antenna TV SL, ki izdaja program Planet TV, in tako Telekomu Slovenije za 34-odstotni delež v tej družbi skupaj s stroški spora in z zamudnimi obrestmi naložilo skoraj 23 milijonov evrov plačila. Nadzorni svet je na seji pretekli teden upravo, ki jo je Merkan vodil od začetka septembra, zadolžil, da z ustreznim mednarodnim strokovnjakom preveri, ali obstajajo indici, so pri poslu z Grki pri Antenni TV tedanji odgovorni oškodovali družbo.</p>
      <h3>Sam naj bi ocenil, da mu funkcija ni pisana na kožo</h3>
      <p>Med razlogi za Merkanov odstop se v medijih omenja, da ni želel preiskovati morebitne prekoračitve pooblasti nekdanjega prvega moža Telekoma Skobeta in njegove uprave v zgodbi z Antenno TV SL in da ni naklonjen razčiščevanju za nazaj. Omenjali so se tudi njegovi spori s članico uprave <b>Vido Žurga</b>, njegove povezave z nekaterimi vidnimi odvetniki, ki so sodelovali v poslih, povezanih s Telekomom, in celo osebna presoja novega predsednika uprave, da mu funkcija ni pisana na kožo.<br/><br/>Telekom bo do imenovanja novega predsednika uprave vodil podpredsednik uprave <b>Tomaž Seljak </b>s polnimi pooblastili, so še sporočili iz Telekoma.</p>
    </article>
  </body>
</html>