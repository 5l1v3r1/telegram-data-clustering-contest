<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/aweQQa/svartsinn-i-graavaer"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T13:30:00+00:00"/>
    <meta property="og:title" content="Svartsinn i gråvær"/>
    <meta property="og:description" content="Islandske «En hvit, hvit dag» er en ganske trist historie om en innesluttet mann som burde latt fortiden få være i fred."/>
  </head>
  <body>
    <article>
      <h1>Svartsinn i gråvær</h1>
      <h2>Islandske «En hvit, hvit dag» er en ganske trist historie om en innesluttet mann som burde latt fortiden få være i fred.</h2>
      <address><time datetime="2019-11-14T13:30:00+00:00">14 Nov 2019, 13:30</time> by <a rel="author">Kine Hult</a></address>
      <h3>En hvit, hvit dag</h3>
      <p>
        <i><b>Skuespillere:</b> Ingvar Sigurdsson, Ída Mekkín Hlynsdóttir, Hilmir Snær Guðnason. <b>Sjanger: </b>Drama. <b>Regi: </b>Hlynur Palmason. <b>Island,</b> 2019. <b>Aldersgrense:</b> 12 år. <b>Varighet:</b> 1 t., 48 min.</i>
      </p>
      <aside>1 2 3 4 5 6</aside>
      <p>«En hvit, hvit dag» er Islands Oscar-kandidat og den var også nominert til Nordisk råds filmpris i år. Da forventer man selvsagt ingen lettvekter, og det er da heller ingenting lett ved denne filmen. Den pakker ikke inn fortellingen i unødvendige forklaringer, men gir en ganske direkte og hverdagslig skildring av hovedpersonen Ingimundur (Ingvar Sigurdsson).</p>
      <p>Vi forstår etter hvert at den pensjonerte politimannen Ingimundur nylig har blitt enkemann. Han takler tydeligvis sorgen på sin egen måte, ved å drive intensivt kroppsarbeid. Han er fast barnevakt for barnebarnet, og ser ut til å trives i hennes selskap. Det kan også virke som om han sterkt misliker å snakke om sine egne følelser, selv om det ikke mangler oppfordringer om å gjøre dette.</p>
      <p>På et tidspunkt får han for seg at hans avdøde kone var utro mot ham, noe han får et voldsomt behov for å nøste opp i. Han kunne selvsagt valgt å ta vare på de gode minnene og prøve å komme seg videre i livet, men i stedet blir hevnlysten altoverskyggende. Det kan nesten virke som om han leter etter noe eller noen som kan ta skylden for å kona er død.</p>
      <p>Regissør Hlynur Palmason skildrer Ingemundurs søken etter sannheten i enkle, ujålete bilder. Han lar kameraet dvele ved små og tilsynelatende hverdagslige detaljer, som en rullende stein som til slutt tipper utfor et stup. Slik går det selvsagt også med hovedpersonen, i en avslutning hvor alt det innestengte raseriet slippes ut.</p>
      <p>I reklamen står det noe om at bakteppet i filmen er Islands «nærmest utenomjordisk vakre natur». Tja. Det kan nesten heller virke som om regissøren har ønsket å vise hvor kjipt vær de alltid har der på sagaøya. Det er grått og tåkete mesteparten av tiden. Som skapt for å sende en mann ned i svartsinnets avkroker.</p>
    </article>
  </body>
</html>