<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/vizhte-nay-sladkoto-kuche-ednorog-406711.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T13:56:33+00:00"/>
    <meta property="og:title" content="Вижте най-сладкото куче еднорог"/>
    <meta property="og:description" content="Приблизително 10-седмичното кученце, наречено Нарвал, има наподобяващ опашка израстък на челото"/>
  </head>
  <body>
    <article>
      <h1>Вижте най-сладкото куче еднорог</h1>
      <address>
        <time datetime="2019-11-14T13:56:33+00:00">14 Nov 2019, 13:56</time>
      </address>
      <p>Спасено кученце се радва на огромно внимание и разтопи сърцата на интернет потребителите с приликата си с еднорог, предаде Асошиейтед прес.</p>
      <p>Приблизително 10-седмичното кученце, наречено Нарвал, има наподобяващ опашка израстък на челото.</p>
      <p> </p>
      <p>Нарвал е спасен през уикенда, след като е намерен изоставен край пътя, "мръзнещ и с наранено краче". Кученцето е изпратено в приюта "Макс Мишън" в Джаксън, Мисури, специализиран в грижите за животни със специални нужди.</p>
      <p>Освен него спасителите са прибрали и по-възрастно куче, пише британският в. "Дейли стар".</p>
      <p> </p>
      <p>От приюта казват, че опашката на челото не прави впечатление на Нарвал, който като цяло е щастливо и здраво кученце.</p>
      <p>Въпреки че израстъкът наподобява опашка, "косматият еднорог" не може да го размахва.</p>
      <p> </p>
      <p>Много хора вече са заявили желанието си да осиновят симпатичното кутре, след като негови снимки и видео са публикувани в социалните медии и бързо са се разпространили.</p>
      <p> </p>
      <p>Засега обаче Нарвал ще остане в приюта, за да бъде наблюдаван дали опашката на челото му няма да стане несъразмерна и да се превърне в проблем.</p>
      <p> </p>
      <p>Очаровани интернет потребители смятат, че израстъкът на челото прави кученцето още по-сладко, както и че то е предопределено за велики неща.</p>
    </article>
  </body>
</html>