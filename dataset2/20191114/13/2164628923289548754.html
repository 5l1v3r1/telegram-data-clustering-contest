<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42824_Na-Khmelnichchini-donka-suditsya-z-matiryu-cherez-zemlyu-ta-budivnitstvo"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-14T13:06:00+00:00"/>
    <meta property="og:title" content="На Хмельниччині донька судиться з матір`ю через землю та будівництво"/>
    <meta property="og:description" content="До Полонського районного суду звернулася жінка з цивільним позовом до своєї матері про усунення перешкод у користуванні земельною діля"/>
  </head>
  <body>
    <article>
      <h1>На Хмельниччині донька судиться з матір`ю через землю та будівництво</h1>
      <address>
        <time datetime="2019-11-14T13:06:00+00:00">14 Nov 2019, 13:06</time>
      </address>
      <p>
        <b>До Полонського районного суду звернулася жінка з цивільним позовом до своєї матері про усунення перешкод у користуванні земельною ділянкою.</b>
      </p>
      <p>Про це 13 листопада повідомила прес-служба Апеляційного суду Хмельницької області.</p>
      <related>
        <h4>Читайте також:</h4>
        <a href="http://press-centr.com/ua/news/41713_Bukovintsya-shcho-znushchavsya-nad-sestroyu-pokarali-hromadskimi-robotami"/>
      </related>
      <p>Зі слів позивачки у 2005 році вона купила в Полонному земельну ділянку, на якій знаходилися господарська будівля, фундамент під житловий будинок зі зведеною на 3 цеглини стіною та блоки. Певний час вона у райцентрі не жила, та коли повернулася, то на частині фундаменту її мати вже збудувала житло, де й мешкала. Попри те, що мала у власності іншу нерухомість і землю під будівництво.</p>
      <p>Відповідачка пояснила, що зводила будинок за власні гроші для доньки і з її дозволу. Отримала для цього й усю необхідну дозвольну документацію. Коли будівництво завершилося, перейшла в спірний будинок жити, свій – залишила дочці.</p>
      <related>
        <h4>Читайте також:</h4>
        <a href="http://press-centr.com/ua/news/9178_Biytsyam-ATO-v-Rivnomu-vzhe-proponuyut-prodati-nadani-dilyanki-za-beztsin--vse-odno-sami-ne-pobuduyutsya"/>
      </related>
      <p>У судове засідання мати не з’явилася. До відзиву додала копії рішення міської ради про надання дозволу на будівництво позивачці та будівельного паспорта на її ім’я. Донька у суді заперечила, що надавала згоду матері на будівництво на своїй земельній ділянці будинку, та запевнила, що не зверталася за отриманням для цього дозволів, а копії документів бачить вперше.</p>
      <p>Не підтвердили факт отримання необхідних для будівництва документів і у міській раді.</p>
      <related>
        <h4>Читайте також:</h4>
        <a href="http://press-centr.com/ua/news/8754_Shchob-zabrati-u-zaliznitsi-zolotu-zemlyu-dlya-biznesu-rivnenski-deputati-skasuvali-rishennya-1979-roku"/>
      </related>
      <p>Відтак суд своїм рішенням зобов’язав відповідачку усунути перешкоди в користуванні земельною ділянкою площею 0,1000га, шляхом знесення самочинної прибудови - приведенням її у попередній стан. А от у задоволенні вимоги позивачки про відшкодування витрат на правничу допомогу в сумі 7500 гривень суд відмовив – через відсутність документального підтвердження.</p>
      <p>Рішення не набрало законної сили і може бути оскаржене до Хмельницького апеляційного суду. </p>
      <p>
        <i>Фото ілюстративне</i>
      </p>
    </article>
  </body>
</html>