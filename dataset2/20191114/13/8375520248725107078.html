<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/poroshenko-zhorstko-vidreaguvav-na-zayavu-pristayka-pro-vihid-ukrajini-iz-minskih-ugod-639937.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T13:19:14+00:00"/>
    <meta property="og:title" content="Порошенко жорстко відреагував на заяву Пристайка про вихід України із Мінських угод"/>
    <meta property="og:description" content="Оголошуючи про вихід з Мінських домовленостей, спочатку скажіть, куди ви підете, - заявив Порошенко"/>
  </head>
  <body>
    <article>
      <h1>Порошенко жорстко відреагував на заяву Пристайка про вихід України із Мінських угод</h1>
      <address>
        <time datetime="2019-11-14T13:19:14+00:00">14 Nov 2019, 13:19</time>
      </address>
      <h4>Оголошуючи про вихід з Мінських домовленостей, спочатку скажіть, куди ви підете, - заявив Порошенко</h4>
      <p>П'ятий президент України Петро Порошенко вважає недоречними слова глави МЗС Вадима Пристайка про вихід України із Мінських угод. Про це він заявив журналістам в кулуарах Верховної Ради.</p>
      <p>«Моя думка щодо заяви пана Пристайка: оголошуючи про вихід з Мінських домовленостей, спочатку скажіть, куди ви підете. Єдина можлива угода – це Вашингтонський договір. Бо НАТО – це єдина у світі функціональна організація колективної безпеки», - .<br/><br/>Порошенко наголосив, що «Європейська солідарність» прагне та бореться за підписання плану дій, «що відкриває єдині можливі перспективи щодо постійного членства України в НАТО».</p>
      <p>«І це, і тільки це є механізмом захисту національних інтересів і національної безпеки держави», – додав п'ятий президент.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpetroporoshenko%2Fvideos%2F575372586567555%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Раніше міністр закордонних справ Вадим Пристайко заявив, що вихід України із Мінських угод є цілком можливим. <b>П</b>ро це він заявив в <a href="https://www.bbc.com/ukrainian/features-50393138">інтерв'ю</a> ВВС.</p>
      <p>«Так, це можливо. Якщо ми побачимо, що цей процес йде безкінечно. Це дуже непопулярна заява і, напевно, знову не сподобається нашим західним партнерам. Але для нас Мінськ - не самоцінність. Самоцінність – наше виживання як нації. І якщо ми побачимо, що вони не спрацьовують, і це веде нас в постійне затягування безкінечного процесу, то рано чи пізно буде прийняте рішення про вихід з мінського процесу», – сказав Пристайко.</p>
      <related>
        <a href="https://glavcom.ua/news/pristayko-povidomiv-koli-mozhe-vidbutisya-zustrich-u-normandskomu-formati-639892.html"/>
        <a href="https://glavcom.ua/news/rinok-zemli-u-poroshenka-gotuyut-popravki-yaki-ne-dadut-skoncentruvati-resursi-v-odnih-rukah--639754.html"/>
        <a href="https://glavcom.ua/country/politics/kandidatka-vid-jevrosolidarnosti-poyasnila-chomu-propustila-vyatrovicha-do-radi-639815.html"/>
      </related>
    </article>
  </body>
</html>