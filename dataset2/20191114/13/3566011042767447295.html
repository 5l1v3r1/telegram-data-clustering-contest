<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547314.html/%D8%A7%DB%8C%D9%85%D8%A7%D9%86-%D9%88-%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D8%AE%D8%AF%D8%A7%D9%88%D9%86%D8%AF--%D8%B1%D8%A7%D9%87%DA%AF%D8%B4%D8%A7%DB%8C-%D9%85%D8%B4%DA%A9%D9%84%D8%A7%D8%AA-%D8%A7%D8%B3%D8%AA--%D9%87%D9%85%D9%87-%D9%85%D8%B1%D8%AF%D9%85-%D8%A8%D8%B3%DB%8C%D8%AC%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:31:00+00:00"/>
    <meta property="og:title" content="ایمان و اعتماد به خداوند، راهگشای مشکلات است/ همه مردم بسیجی هستند"/>
    <meta property="og:description" content="آیت الله العظمی جوادی آملی با اشاره به اینکه همه مردم بسیجی هستندو باید همواره در صحنه باشند، گفت: ایمان و اعتماد به خداوند، راهگشای مشکلات است."/>
  </head>
  <body>
    <article>
      <h1>ایمان و اعتماد به خداوند، راهگشای مشکلات است/ همه مردم بسیجی هستند</h1>
      <h2>آیت الله العظمی جوادی آملی:</h2>
      <address>
        <time datetime="2019-11-14T13:31:00+00:00">14 Nov 2019, 13:31</time>
      </address>
      <p>آیت الله العظمی جوادی آملی با اشاره به اینکه همه مردم بسیجی هستندو باید همواره در صحنه باشند، گفت: ایمان و اعتماد به خداوند، راهگشای مشکلات است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/">پایگاه خبری تحلیلی قم فردا</a>، سردار غلامرضا سلیمانی رئیس سازمان بسیج مستضعفین به همراه جمعی از فرماندهان سپاه پاسداران، با حضور در بنیاد بین‌المللی علوم وحیانی اسراء با حضرت آیت الله العظمی جوادی آملی دیدار کردند.</p>
      <p>آیت الله العظمی جوادی آملی پیش از ظهر امروز در دیداربا سردار غلامرضا سلیمانی رئیس سازمان بسیج مستضعفین به فرارسیدن ایام میلاد با سعادت رسول گرامی اسلام اشاره کرد و اظهار داشت: وقتی پیامبر گرامی اسلام(ص) به پیامبری مبعوث شد، ذات اقدس اله به ایشان فرمود گرچه تو عرب هستی و قرآن به زبان عربی مبین نازل شده است اما بدان اینگونه نیست که تو تنها متعلق به اعراب و یا این منطقه خاص باشی، بلکه تو پیامبر جهانی هستی لذا در چند جای قرآن فرمود «إِلَّا ذِکْرَى لِلْبَشَرِ» و «نَذِیرًا لِلْبَشَرِ»؛ یعنی این کتاب برای همه انسان های جهان است و مخاطب آن جهانی است.</p>
      <p>وی ادامه داد: در چند جای قرآن می فرماید «لِیُظْهِرَهُ عَلَى الدِّینِ کُلِّهِ» یعنی اسلام باید بر همه مکاتب دیگر پیروز باشد و کل شرق و غرب عالم باید زیر پوشش قرآن قرار بگیرد، چون این کتاب علاوه بر آنچه دیگر کتب الهی دارند، دارای «هیمنه» است «الْمُؤْمِنُ الْمُهَیْمِنُ الْعَزِیزُ الْجَبَّارُ»؛ یعنی قرآن بر کتب آسمانی دیگر برتری و تسلط دارد.</p>
      <p>این مرجع تقلید بیان داشت: پس ما نیز دو وظیفه داریم؛ یک وظیفه محلی و منطقه ای داریم که مربوط به ارتباط ما با یکدیگر و موحدان است و یک وظیفه بین المللی و جهانی داریم که مربوط به ارتباط ما با همه بشر است، برای این منظور وظیفه ما این است که جهانی فکر کنیم و جهانی عمل کنیم، اما اینگونه نیست که دشمن، ما را به حال خود بگذارد و ما را تحمل کند، نشانه آن همین جنگ هشت ساله دفاع مقدس است که در حقیقت جنگ جهانی بود چرا که کشوری در دنیا نبود که علیه ما کاری نکند و تنها خدا بود که به این مردم، قدرت و غیرت دارد تا مقابل جهان بایستند و مقاومت کنند.</p>
      <p>وی ابراز داشت: منتظر حقیقی حضرت حجت(عج) کسی است که دیگر مکاتب جهان را بررسی کند و آنها را در برابر میزان الهی ارزیابی نماید و و آن را به جهانیان معرفی کند. در واقع، جهان را بشناسد، جهانی فکر کند و جهانی حرف بزند و حرف خود را قیّم بر دیگر سخنان معرفی نماید.</p>
      <p>این استاد برجسته حوزه خاطرنشان شد: همه مردم بسیجی هستند! چرا که باید همواره در صحنه باشند؛ داشتن رهبر خوب نیمی از قضیه است، رهبر ولو علی ابن ابیطالب باشد، مادامی که مردم در صحنه نباشند، شکست قطعی است.</p>
      <p>وی افزود: در حالی که ما دهه کرامت و ولایت و امثالهم داشتیم، برخی دهه غارت و چپاول در کشور به راه انداختند، با این تفاوت که دهه های ما ده روزه است اما دهه آنها ده سال طول کشید. لذا بیان حضرت امیرعلیه السلام این است که وقتی شما می خواهید یک نظام را اداره کنید هم نسبت به اعمال خود و اتفاقاتی که در داخل کشور رخ می دهد در صحنه باشید و هم نسبت به عملکرد دشمن هوشیار باشید و فعالیت های آنها را هم مرتباً رصد کنید که این کار یک برنامه ریزی و تقسیم کار دقیق می طلبد.</p>
      <p>آیت الله العظمی جوادی آملی اضافه کرد: حضرت امیرعلیه السلام در نامه ای خطاب به مردم مصر بیان داشتند خواب سیاسی، خواب فرهنگی، خواب اجتماعی و خواب اقتصادی باید در چشم شما در حد مزمزه باشد، هرگز نگذارید خواب از محدوده چشم شما فراتر برود و وارد محدوده هوشیاریتان شود. چون دشمن شما نمی خوابد و همیشه بیدار است، لحظه ای غفلت، پیامدهای تلخی به همراه خواهد داشت در نتیجه باید همواره در صحنه بود و این معنای بسیجی بودن است.</p>
      <p>وی در پایان سخنان خود ایمان و اعتماد به خداوند را راهگشای مشکلات دانست و افزود: اصل مهمی که هرگز نباید آن را فراموش کرد «اعتماد به خداست»؛ او هرگز ما را تنها نمی گذارد در نتیجه اگر عالمانه و عاقلانه به وظایف خود عمل کنیم هرگز جا برای یأس و ناامیدی نیست.</p>
      <p>در ابتدای این دیدار سردار غلامرضا سلیمانی گزارشی از فعالیت های فرهنگی و مذهبی سازمان بسیج مستضعفین ارائه کرد.</p>
      <p>انتهای پیام/</p>
    </article>
  </body>
</html>