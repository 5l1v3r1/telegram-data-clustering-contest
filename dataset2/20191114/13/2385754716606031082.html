<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597305/orgi-ton-kynigon-gia-tis-katastrofikes-pyrkagies-ston-akama"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T13:02:00+00:00"/>
    <meta property="og:title" content="Οργή των κυνηγών για τις καταστροφικές πυρκαγιές στον Ακάμα"/>
    <meta property="og:description" content="Έντονες αντιδράσεις στις τάξεις των οργανωμένων κυνηγών προκαλούν οι καταστροφικές πυρκαγιές στον Ακάμα.   Συγκεκριμένα, σε αφύπνιση καλεί όλους το..."/>
  </head>
  <body>
    <article>
      <h1>Οργή των κυνηγών για τις καταστροφικές πυρκαγιές στον Ακάμα</h1>
      <address><time datetime="2019-11-14T13:02:00+00:00">14 Nov 2019, 13:02</time> by <a rel="author">SigmaLive</a></address>
      <p>Έντονες αντιδράσεις στις τάξεις των οργανωμένων κυνηγών προκαλούν οι καταστροφικές πυρκαγιές στον Ακάμα.</p>
      <p>Συγκεκριμένα, σε αφύπνιση καλεί όλους το Κίνημα Ενωμένων Κυπρίων Κυνηγών μετά τις χθεσινές πυρκαγιές, σημειώνοντας ότι η απραξία είναι ίση με συνενοχή.</p>
      <p>Σε ανακοίνωσή του το Κίνημα Ενωμένων Κυπρίων Κυνηγών αναφέρεται στις χθεσινές πυρκαγιές και σημειώνει ότι «μετά το τεράστιο πλήγμα για τον νόμιμο κυνηγό αλλά και τους πολίτες για τερματισμό του Ουλαμού πάταξης λαθροθηρίας, ακόμη ένα μεγάλο πλήγμα έρχεται για να συνδράμει στην καταστροφή της πανίδας και χλωρίδας του τόπου μας». Από χθες, προσθέτει, «η χώρα μας έχει χάσει ένα από τα σημαντικότερα και ομορφότερα κομμάτια πρασίνου».</p>
      <p>Παράλληλα, συγχαίρει τους άνδρες του Ταμείου Θήρας, οι οποίοι κατά την χθεσινή εξόρμηση κατάγγειλαν άτομα τα οποία επιδίδονταν σε παράνομο κυνήγι ενδημικού κατά την διάρκεια της νύχτας. Εκφράζεται η ελπίδα ότι «τώρα με την παύση του Ουλαμού (ελπίζουμε προσωρινή) θα αυξηθεί ο έλεγχος για αυτό το είδος λαθροθηρίας καθώς οι υπεύθυνοι έστειλαν μήνυμα προς τους λαθροθήρες ότι οι "πόρτες" είναι ανοιχτές».</p>
      <p>Καλεί όλους σε αφύπνιση «αν θέλουμε να διασώσουμε έστω αυτά που έμειναν», προσθέτοντας ότι «κάποιοι δεν θα διστάσουν να τα καταστρέψουν όλα στον βωμό του χρήματος και του εύκολου κέρδους». «Η ευθύνη είναι στον καθένα από εμάς. Η απραξία είναι ίση με συνενοχή», αναφέρεται στην ανακοίνωση.</p>
    </article>
  </body>
</html>