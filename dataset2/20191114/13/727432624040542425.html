<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/kunne-vaert-den-nye-kompaktkongen/71806662"/>
    <meta property="og:site_name" content="Dinside"/>
    <meta property="article:published_time" content="2019-11-14T13:25:15+00:00"/>
    <meta property="og:title" content="Kunne vært den nye kompaktkongen"/>
    <meta property="og:description" content="Mer kompakt enn de fleste, men holder det?"/>
  </head>
  <body>
    <article>
      <h6 class="kicker">TEST: Sony Xperia 5</h6>
      <h1>Kunne vært den nye kompaktkongen</h1>
      <h2>Mer kompakt enn de fleste, men holder det?</h2>
      <address><time datetime="2019-11-14T13:25:15+00:00">14 Nov 2019, 13:25</time> by <a rel="author">Kirsti Østvang</a></address>
      <p>I sommer testet vi <a href="https://www.dinside.no/mobil/hoy-slank-og-pakket-med-krutt/71384721">Sonys Xperia 1</a>-toppmodell. I høst lanserte selskapet Xperia 5, hvor de i praksis har tatt det beste fra Xperia 1 og dyttet det inn i en mindre formfaktor.</p>
      <p>Xperia 1 er en mobil med 6,5 tommer skjerm, som i skrivende stund ligger på rundt 9500 kroner. Xperia 5 har en mindre 6,1 tommer skjerm og koster omlag 8000 kroner.</p>
      <h3>Nesten kompakt</h3>
      <p>Det som gjorde at Xperia 1 skilte seg ut fra mengden, var den uvanlige formfaktoren. Den kommer med en skjerm med 21:9-format, som gir en vesentlig høyere/slankere mobil enn konkurrentene.</p>
      <p>Xperia 5 er også høy og slank. Når vi får den i hånden, slår det oss hvor behagelig den er å holde. Gode minner strømmer tilbake fra en gammel kompakt favoritt, <a href="https://www.dinside.no/mobil/sony-lanserer-xperia-z1-compact/61243150">Sony Xperia Compact Z1</a>.</p>
      <figure>
        <img src="https://dbstatic.no/71814375.jpg?imageId=71814375&amp;x=17.260273972603&amp;y=5.2126200274348&amp;cropw=58.439201451906&amp;croph=94.270122783083&amp;width=644&amp;height=691"/>
        <figcaption><b>SLANK OG LANG:</b> 21:9-formatet gjør Xperia 5 til en høy telefon, men den er også ganske slank når du holder den i hånda. Foto: Kirsti Østvang Vis mer</figcaption>
      </figure>
      <p>Men kanskje blir vi litt lurt av at Xperia 5 er så høy, for den er faktisk ikke så innmari smal som man kan få inntrykk av. Samsung Galaxy S10, som også har 6,1 tommer skjerm, er bare 2,4 millimeter bredere – i praksis knapt merkbart. Så Samsungen blir fremdeles litt enklere å bruke, fordi den er 8,1 millimeter lavere.</p>
      <p>På Xperia 5 rekker jeg nemlig ikke fra toppen til bunnen av skjermen med tommelen uten å måtte skifte grep. Det føles samtidig litt utrygt, da overflaten er temmelig glatt.</p>
      <p>Sony kunne med fordel skrellet vekk enda litt mer i høyden, for selv om mange vil ha store mobilskjermer, er det fremdeles folk som ønsker seg en liten og nett énhåndsmobil. Som den er nå faller den litt mellom to stoler, synes vi.</p>
      <h3>Frustrerende fingersensor</h3>
      <p>Så hjelper det lite at Xperia 5 er behagelig å holde, når det er vanskelig å komme til knappene på siden.</p>
      <figure>
        <img src="https://dbstatic.no/71814553.jpg?imageId=71814553&amp;x=7.9965606190886&amp;y=31.524547803618&amp;cropw=55.374032674119&amp;croph=34.108527131783&amp;width=644&amp;height=265"/>
        <figcaption><b>PÅ SAMME SIDE:</b> Alle de fysiske knappene på Xperia 5 befinner seg på høyre side av telefonen. Foto: Kirsti Østvang Vis mer</figcaption>
      </figure>
      <p>Volumknappen er øverst, men burde vært både enda lenger oppe og litt bredere for at vi klarer å treffe den ordentlig.</p>
      <p>Under der igjen, omtrent på midten, er fingeravtrykkssensoren. Som venstrehendt klarer jeg ikke å finne et naturlig grep for å låse den opp med pekefingeren.</p>
      <p>Mer frustrerende er det imidlertid at sensoren svært ofte ikke klarer å lese fingeravtrykket vårt. Vi må for ofte prøve flere ganger, og noen ganger får vi til og med beskjeden om at det er «for mange forsøk. Prøv på nytt senere». Det er svært sjelden vi opplever denne typen utfordringer på nye mobiltelefoner - heldigvis.</p>
      <figure>
        <img src="https://dbstatic.no/71814385.jpg?imageId=71814385&amp;x=4.3436293436293&amp;y=52.173913043478&amp;cropw=62.162162162162&amp;croph=47.826086956522&amp;width=644&amp;height=331"/>
        <figcaption><b>FRUSTRERENDE:</b> Sensoren liker ikke fingeren vår. Foto: Kirsti Østvang Vis mer</figcaption>
      </figure>
      <p>At både volumknappene og strømknappen er såpass nær fingersensoren gjør også at vi stadig vekk tar oss i å være forvirret over hvilke knapper som gjør hva.</p>
      <h3>Ikke 4K-skjerm, men gjør det noe?</h3>
      <p>Xperia 5 deler såpass mange egenskaper med Xperia 1 at vi ikke drar frem alle egenskapene i denne testen. Du kan lese mer om design, ytelse, batteritid og kameraet i <a href="https://www.dinside.no/mobil/hoy-slank-og-pakket-med-krutt/71384721">testen av Xperia 1</a>.</p>
      <p>I tillegg til at Xperia 5 har en litt mindre skjerm enn Xperia 1, har den heller ikke 4K-oppløsning som storebroren. Her er den 2520 x 1080 piksler, mot 3840 x 1644 piksler på Xperia 1.</p>
      <p>Om det spiller noen rolle? Neppe for folk flest. Faktisk nevnte vi i Xperia 1-testen at vi opplevde det som «overkill» med 4K-oppløsning.</p>
      <figure>
        <img src="https://dbstatic.no/71814392.jpg?imageId=71814392&amp;x=18.10261374637&amp;y=6.8713450292398&amp;cropw=62.342691190707&amp;croph=92.836257309942&amp;width=644&amp;height=636"/>
        <figcaption><b>MINDRE SKROLLING:</b> Slik ser nettsider ut på henholdsvis Samsung Galaxy S10+ (venstre) og Sony Xperia 5 (høyre). På den smale skjermen til sistnevnte får man plass til mer innhold. Foto: Kirsti Østvang Vis mer</figcaption>
      </figure>
      <p>- Du vil neppe se at dette bildet er noe skarpere enn konkurrentene på normal betraktningsavstand, men putter du telefonen i en VR-brille kan så høy oppløsning være kjærkommen, skrev vi.</p>
      <p>Vi er heller ikke helt solgte på det ekstra brede skjermformatet - selv om det er delte meninger her.</p>
      <p>Jo da, 21:9-filmer vil vises i sin helhet på en slik skjerm. Mesteparten av tv-serie-innhold er imidlertid i 16:9-format, som da enten gir deg sorte felter på sidene eller muligheten til å strekke bildet i bredden, hvorpå øverste og nederste bildet blir beskåret.</p>
      <figure>
        <img src="https://dbstatic.no/71814573.jpg?imageId=71814573&amp;width=1024&amp;height=615"/>
        <figcaption><b>SORTE RAMMER:</b> Mange filmer, og de fleste TV-serier, er IKKE produsert i 21:9-format. Da kan du enten ha sorte kanter på sidene, som over, eller fylle bredden mot å ofre deler av bildet over og under. Foto: Pål Joakim Pollen Vis mer</figcaption>
      </figure>
      <p>Skal du se film eller TV-serier, bør du forresten koble til hodetelefoner (trådløst, for her finnes ikke fysisk lydutgang), for de innebygde høyttalerne er ganske stusselige greier. Det høres ut som lyden spilles av inne i en boks.</p>
      <h3>Må lades hver dag</h3>
      <p>Som Xperia 1 er Xperia 5 utstyrt med kraftige Qualcomm Snapdragon 855, 128 GB lagringsplass, som kan utvides med minnekort på opptil 512 GB, og 6 GB med arbeidsminne.</p>
      <p>Vi opplever ytelsen som god, med unntak av kameraet til tider kan bruke litt lang tid idet vi knipser et bilde.</p>
      <p>Når det gjelder batteritiden, opplevde vi den som marginalt bedre enn på storebror Xperia 1, selv om batteriet har litt mindre kapasitet (3140 mAh mot 3300 mAh). Etter en dag med rundt 3-4 timer skjermtid, er det fortsatt ofte mer enn 25 prosent igjen når vi går til sengs om kvelden, der Xperia 1 gjerne lå på maks 20. Noe av besparelsen skyldes sannsynligvis at skjermen har lavere oppløsning.</p>
      <p>Uansett må begge telefoner lades hver dag, med vårt bruk.</p>
      <p>Du får for øvrig ikke trådløs lading på Xperia 5. Til gjengjeld følger det med en 18 watts lader i esken, som sørger for rask opplading.</p>
      <h3>Forrige Android</h3>
      <p>Dessverre er ikke Android 10 på plass i Xperia 5. I stedet kommer den med Android 9 Pie ombord.</p>
      <p>Sony har lenge vært blant produsentene som gjør færrest endringer på Googles originale Android-opplevelse. Det liker vi forsåvidt.</p>
      <figure>
        <img src="https://dbstatic.no/71815327.jpg?imageId=71815327&amp;x=0&amp;y=0&amp;cropw=100&amp;croph=100&amp;width=322&amp;height=752"/>
        <figcaption><b>DELT SKJERM:</b> På Xperia 5 kan du bruke to apper samtidig med delt skjerm-modus. Skjermbilde: Kirsti Østvang Vis mer</figcaption>
      </figure>
      <p>Brukergrensesnittet er enkelt og pent, men fremstår kanskje litt gammeldags sammenlignet med de største konkurrentene. Vi føler vi har sett det samme fra Sony i mange år nå.</p>
      <p>Med Android 9 får vi heller ikke navigasjonen vi har blitt så godt vant med hos både iPhone, Huawei og Samsung, hvor vi blant annet kan sveipe opp fra bunnen av skjermen for å komme til hjemskjermen. Her må du i stedet trykke på hjemknappen. Men for all del - det funker jo.</p>
      <p>Sony har lagt til en innstilling som lar deg sveipe opp på hjemknappen for å bytte app. Det kan imidlertid virke som det er en feil, i hvert fall på vår testenhet. Når vi gjør dette, kommer vi ikke til multitaskingmenyen som forventet, men i stedet får vi bare en miniatyrvisning av den ene appen vi hadde oppe.</p>
      <p>Sonys delte skjerm-modus, som lar deg starte to apper ved siden av hverandre, er i teorien en kjekk funksjon, men på en såpass kompakt mobil er det sjelden vi ønsker å ha mer enn en app synlig om gangen.</p>
      <h3>Godt trippelkamera</h3>
      <p>Xperia 5 har også det samme trippelkameraet som Xperia 1. Det er tre sensorer på 12 megapiksler der det ene er vidvinkel, det andre er ultravidvinkel mens det siste er et telefoto med 2x zoom.</p>
      <p>Kameraet kan også skilte med øyeautofokus, som Sony er alene om i mobilmarkedet. Det har også en «burst mode» hvor det tar ti bilder i sekundet med autofokus og autoeksponering.</p>
      <figure>
        <img src="https://dbstatic.no/71814413.jpg?imageId=71814413&amp;x=18.369565217391&amp;y=7.5040783034258&amp;cropw=70&amp;croph=62.969004893964&amp;width=644&amp;height=387"/>
        <figcaption><b>TRIPPEL:</b> Det er populært med flere kameraer om dagen, og Sony har tre av dem på baksiden av Xperia 5. Foto: Kirsti Østvamg Vis mer</figcaption>
      </figure>
      <p>Siden dette er det samme kameraet som på Xperia 1, betyr det at det tar langt bedre bilder enn siste års Xperia-modeller har gjort. Vi får bilder med gode eksponeringer, fine og troverdige hudtoner og godt detaljnivå i bildene - under de fleste lysforhold.</p>
      <figure>
        <img src="https://dbstatic.no/71815495.jpg?imageId=71815495&amp;x=0&amp;y=0&amp;cropw=99.84496124031&amp;croph=100&amp;width=644&amp;height=485"/>
      </figure>
      <figure>
        <img src="https://dbstatic.no/71815499.jpg?imageId=71815499&amp;x=0&amp;y=0&amp;cropw=100&amp;croph=80.331262939959&amp;width=644&amp;height=389"/>
      </figure>
      <figure>
        <img src="https://dbstatic.no/71815504.jpg?imageId=71815504&amp;x=0&amp;y=0&amp;cropw=99.84496124031&amp;croph=100&amp;width=644&amp;height=485"/>
      </figure>
      <p>Blant andre ting vi påpekte med kameraet på Xperia 1 var at portrettmodusen hadde litt å gå på sammenlignet med de beste. Vi opplever at det ofte blir mye rusk og rask i overgangene mellom fokusert og ufokusert.</p>
      <p>Det finnes heller ingen dedikert nattmodus, men likevel gjør den det ganske godt.</p>
      <p>Du kan se flere bilder tatt med Xperia 5 i <a href="https://photos.app.goo.gl/G2JNtpiXM6F3JizJ8">dette Google Foto-albumet</a>.</p>
      <h3>... men dropp «beauty mode»</h3>
      <p>Det vi liker minst med Sonys kamera er imidlertid selvportrettmodusen, også kjent som «beauty mode».</p>
      <p>Når du bruker frontkameraet, dukker det opp et ansiktsikon i kamera-appen. Trykker du på denne, får du automatisk slankere ansikt, større øyne, tykkere lepper og glattere hud. Og den drar på ganske mye.</p>
      <figure>
        <img src="https://dbstatic.no/71814886.jpg?imageId=71814886&amp;x=0&amp;y=0&amp;cropw=100&amp;croph=99.866844207723&amp;width=644&amp;height=750"/>
      </figure>
      <p>Heldigvis er den ikke aktivert som standard, men med all fokuset på kroppspress om dagen, kunne den med fordel vært skrotet fullstendig. Men akkurat dét gjelder flere enn Sony.</p>
      <h3>Konklusjon</h3>
      <p>Kompakte toppmodeller har blitt mangelvare de siste årene. Med Xperia 5 kunne Sony gjenerobret sin posisjon som kompaktkonge, men dessverre lykkes de ikke helt. Den er rett og slett ikke liten nok, mener vi.</p>
      <p>I korte trekk er Xperia 5 bare en litt en mindre utgave av Xperia 1. Ikke nødvendigvis en dårlig ting, for det betyr at du får en fin skjerm, god ytelse og et ganske bra kamera til Sony-mobil å være. For 1500 kroner mindre mister du 4K-skjerm, men det synes vi ikke gjør noen ting.</p>
      <figure>
        <img src="https://dbstatic.no/71814720.jpg?imageId=71814720&amp;x=0&amp;y=0&amp;cropw=100&amp;croph=100&amp;width=648&amp;height=433"/>
        <figcaption><b>PEN:</b> Xperia 5 har det klassiske Sony-designet med rette linjer. En pen mobil, om enn litt glatt å holde. Foto: Kirsti Østvang Vis mer</figcaption>
      </figure>
      <p>Den smale formfaktoren gjør mobilen unik, samtidig klarer vi ikke å bli overbevist om 21:9-skjermformatet. Sony burde også droppet fingeravtrykksleseren på siden til fordel for en på baksiden eller bygget inn i skjermen. At den kommer med forrige versjon av Android trekker også ned.</p>
      <p>Det kanskje største problemet til Sony er dog at det er mange andre gode alternativer der ute som koster omtrent det samme eller mindre.</p>
      <ul>
        <li>For eksempel har vi <a href="https://www.dinside.no/mobil/test-for-et-raskinn/71689234">OnePlus 7T Pro</a>, som er et råskinn av en mobil til bare 7000 kroner.</li>
        <li>Så ligger prisen på den glitrende <a href="https://www.dinside.no/mobil/byr-pa-heftig-zoom/70910612">Huawei P30 Pro</a> i skrivende stund på cirka 9000 kroner. En tusenlapp mer, men til gjengjeld er den overlegen Sonys mobil på alt, spesielt kameraet.</li>
        <li>Apples nye <a href="https://www.dinside.no/mobil/apples-nye-folke-iphone/71666123">iPhone 11</a> starter på 8500 kroner for innstegsmodellen, og selv om dette blir et annet operativsystem, er dette en god allrounder hvis kamera har nattmodus.</li>
      </ul>
      <p>Skrell av et par tusenlapper av prisen Sony, så begynner det å hjelpe.</p>
      <table bordered="">
        <tr>
          <th colspan="2">Testresultat<br/><b>Sony Xperia 5<br/></b>★★★★</th>
        </tr>
        <tr>
          <td>👍<br/>God ytelse, fleksibel kameraløsning med god bildekvalitet, fin skjerm som viser 21:9-filmer på hele skjermen, slank å holde, vanntett, støtter minnekort</td>
          <td>👎<br/>Veldig høy, mye videoinnhold dekker ikke hele skjermen, upresis fingeravtrykksleser, ikke nyeste Android, høy pris</td>
        </tr>
        <tr>
          <td colspan="2" align="center">
            <a href="https://www.dinside.no/tester">Se alle våre tester</a>
          </td>
        </tr>
      </table>
      <table bordered="">
        <tr>
          <th>Detaljer<br/><b>Sony Xperia 5 Dual J9210<br/></b>6.1 Tommer, 2019, Trykkskjerm (touchscreen), Android 9.0 (Pie), 128 GB, 4G (LTE)<br/><a href="http://www.prisjakt.no/product.php?e=5184704&amp;ref=218">Mer info på prisjakt.</a></th>
          <th>De billigste butikkene <a href="http://www.prisjakt.no/product.php?p=5184704&amp;ref=218">Se alle prisene<br/></a>  1.  <a href="http://www.prisjakt.no/product.php?p=5184704&amp;ref=218">Proshop.no kr kr 7989<br/></a>  2.  <a href="http://www.prisjakt.no/product.php?p=5184704&amp;ref=218">Dustin Home kr kr 7989<br/></a>  3.  <a href="http://www.prisjakt.no/product.php?p=5184704&amp;ref=218">Komplett kr kr 7990<br/></a>Levert av <br/><a href="http://www.prisjakt.no/"><pic src="https://styleguide.dinside.no/assets/logo/prisjakt-logo.png"/></a></th>
        </tr>
      </table>
    </article>
  </body>
</html>