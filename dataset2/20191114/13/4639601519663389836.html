<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/world/volivia-diorise-kyvernisi-i-aytoanakiryxtheisa-proedros-anies/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T13:05:38+00:00"/>
    <meta property="og:title" content="Βολιβία: Διόρισε κυβέρνηση η αυτοανακηρυχθείσα πρόεδρος Άνιες"/>
    <meta property="og:description" content="Την πρώτη ημέρα αφού ανέλαβε τα καθήκοντά της η Άνιες, συγκρούσεις ξέσπασαν μεταξύ διαδηλωτών που υποστηρίζουν τον Μοράλες και των δυνάμεων ασφαλείας"/>
  </head>
  <body>
    <article>
      <h1>Βολιβία: Διόρισε κυβέρνηση η αυτοανακηρυχθείσα πρόεδρος Άνιες</h1>
      <h2>Την πρώτη ημέρα αφού ανέλαβε τα καθήκοντά της η Άνιες, συγκρούσεις ξέσπασαν μεταξύ διαδηλωτών που υποστηρίζουν τον Μοράλες και των δυνάμεων ασφαλείας</h2>
      <address><time datetime="2019-11-14T13:05:38+00:00">14 Nov 2019, 13:05</time> by <a rel="author">ΤοΒΗΜΑ Team</a></address>
      <p>Διορισμός νέας κυβέρνησης και προκήρυξη εκλογών σε μια Βολιβία που συγκλονίζεται ακόμη από διαδηλώσεις η αυτοανακηρυχθείσα μεταβατική πρόεδρος Τζανίνε Άνιες προσπάθησε χθες Τετάρτη να καλύψει το πολιτικό κενό που άφησε η αναγκαστική παραίτηση του Έβο Μοράλες, ο οποίος δήλωσε έτοιμος να επιστρέψει στη χώρα του για να «κατευνάσει» την κατάσταση.</p>
      <p>Την πρώτη ημέρα αφού ανέλαβε τα καθήκοντά της η Άνιες, συγκρούσεις ξέσπασαν μεταξύ διαδηλωτών που υποστηρίζουν τον Μοράλες και των δυνάμεων ασφαλείας.</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <p>Στο χωριό Γιαπακανί, στην ανατολική Βολιβία, όχι μακριά από τη Σάντα Κρους, ένας 20χρονος άνδρας σκοτώθηκε από σφαίρα που δέχθηκε στο κεφάλι την ώρα που είχαν ξεσπάσει επεισόδια μεταξύ διαδηλωτών και αστυνομίας, σύμφωνα με ιατρική πηγή.</p>
      <p>Από την αρχή της κρίσης που ξέσπασε στη χώρα μετά τις προεδρικές εκλογές της 20ης Οκτωβρίου, δέκα άνθρωποι έχουν σκοτωθεί, εκ των οποίων οι οκτώ από σφαίρες, σύμφωνα με την τελευταία έκθεση της γενικής εισαγγελίας που δημοσιεύθηκε χθες.</p>
      <p>Βίαιες συγκρούσεις σημειώθηκαν και στην πρωτεύουσα Λα Πας.</p>
      <p>Πολλές εκατοντάδες άνθρωποι έριξαν αντικείμενα εναντίον των δυνάμεων της τάξης, οι οποίες απάντησαν με δακρυγόνα σε ταραχές που ξέσπασαν κοντά στην έδρα της κυβέρνησης, την ώρα που η Άνιες ανακοίνωνε την νέα διοίκηση του στρατού στη διάρκεια επίσημης τελετής.</p>
      <p>Περίπου 3.000 διαδηλωτές συνέρρευσαν χθες το απόγευμα στο κέντρο της πρωτεύουσας από τη γειτονική πόλη Ελ Άλτο, ένα από τα προπύργια του Μοράλες.</p>
      <h3>Έτοιμος να επιστρέψει ο Μοράλες</h3>
      <p>Από το Μεξικό όπου έχει καταφύγει ο παραιτηθείς πρόεδρος της Βολιβίας δήλωσε έτοιμος να επιστρέψει στη χώρα του για να «κατευνάσει» την κατάσταση.</p>
      <p>«Αν ο λαός μου το ζητήσει, είμαστε διατεθειμένοι να επιστρέψουμε (στη Βολιβία)», τόνισε ο Μοράλες στη διάρκεια συνέντευξης Τύπου. «Θα επιστρέψουμε, αργά ή γρήγορα», διαβεβαίωσε καλώντας σε «εθνικό διάλογο» προκειμένου να επιλυθεί η κρίση.</p>
      <p>Στο μεταξύ οι ΗΠΑ αναγνώρισαν την Άνιες ως πρόεδρο τη Βολιβίας.</p>
      <p>«Οι ΗΠΑ εξήραν  την απόφαση της βολιβιανής γερουσιαστή Τζανίνε Άνιες να αναλάβει την ευθύνη να γίνει μεταβατική πρόεδρος και να οδηγήσει τη χώρα της σε αυτή την δημοκρατική μετάβαση βάσει του Συντάγματος της Βολιβίας και σύμφωνα με τις αρχές της Διαμερικανικής Δημοκρατικής Χάρτας», αναφέρει δελτίο Τύπου που δημοσιοποίησε το Στέιτ Ντιπάρτμεντ και υπογράφεται από τον υπουργό Εξωτερικών των ΗΠΑ Μάικ Πομπέο, σηματοδοτώντας ουσιαστικά την επίσημη αναγνώριση της Άνιες από την Ουάσινγκτον.</p>
      <p>Ο Μοράλες καταδίκασε την ανακοίνωση. «Καταδικάζουμε την απόφαση του (Αμερικανού προέδρου Ντόναλντ) Τραμπ να αναγνωρίσει την ντε φάκτο και αυτοανακηρυχθείσα κυβέρνηση της δεξιάς», έγραψε στο Twitter, εκτιμώντας ότι «το πραξικόπημα που προκάλεσε τον θάνατο των αδελφών μου στη Βολιβία είναι μια πολιτική και οικονομική συνωμοσία που προέρχεται από τις ΗΠΑ».</p>
      <h3>Σχηματισμός κυβέρνησης</h3>
      <p>Παράλληλα η αυτοανακηρυχθείσα πρόεδρος άρχισε να σχηματίζει την κυβέρνησή της, ανακοινώνοντας τα ονόματα έντεκα υπουργών. Ο πανεπιστημιακός και πρώην διπλωμάτης Κάρεν Λονγκάρι ανέλαβε το υπουργείο Εξωτερικών και ο δεξιός γερουσιαστής Αρτούρο Μουρίγιο το υπουργείο Εσωτερικών.</p>
      <p>Η 52χρονη, σχεδόν άγνωστη μέχρι πρότινος, δικηγόρος ορκίστηκε την Τρίτη με τη Βίβλο στα χέρια. Εκτός από τον σχηματισμό κυβέρνησης, η άλλη προτεραιότητα της Άνιες είναι να ορίσει νέα εκλογική επιτροπή ενόψει της προκήρυξης νέων προεδρικών εκλογών, για τις οποίες η ίδια έχει ορίσει την 22α Ιανουαρίου 2020 ως καταληκτική ημερομηνία.</p>
      <p>Εξάλλου η νέα ομάδα που έχει αναλάβει τη διακυβέρνηση της Βολιβίας εξετάζει και ένα ακόμη ενδεχόμενο: να κλείσει το κοινοβούλιο ώστε να παρακάμψει το Κίνημα προς τον Σοσιαλισμό (MAS), το κόμμα του Μοράλες που διαθέτει την πλειοψηφία, και να μπορέσει να κυβερνήσει με την έκδοση προεδρικών διαταγμάτων, αναφέρει πηγή που έχει γνώση της κατάστασης.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>