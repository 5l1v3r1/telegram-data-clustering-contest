<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/polovinata-blgari-v-edin-glas-kostov-e-vinoven-za-ssipiyata-v-drzhavata_news709260.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T13:37:00+00:00"/>
    <meta property="og:title" content="Половината българи в един глас: Костов е виновен за съсипията в държавата"/>
    <meta property="og:description" content="Над 70% от запитаните смятат, че преходът у нас не е свършил, а 42% казват „никога няма да се оправим“, сочи анкетата"/>
  </head>
  <body>
    <article>
      <h1>Половината българи в един глас: Костов е виновен за съсипията в държавата</h1>
      <h2>Над 70% от запитаните смятат, че преходът у нас не е свършил, а 42% казват „никога няма да се оправим“, сочи анкетата</h2>
      <address>
        <time datetime="2019-11-14T13:37:00+00:00">14 Nov 2019, 13:37</time>
      </address>
      <p>https://blitz.bg/analizi-i-komentari/polovinata-blgari-v-edin-glas-kostov-e-vinoven-za-ssipiyata-v-drzhavata_news709260.html Blitz.bg</p>
      <figure>
        <img src="https://static.blitz.bg/documents/thumbnails/730/201904/1555514500-57358087-312564489415712-7325747587313565696-n.jpg"/>
        <figcaption>Иван Костов</figcaption>
      </figure>
      <p><b>„Галъп интернешънъл“ провери отношението към поредица твърдения, превърнали се в  крилати фрази или откровени клишета в десетилетията след 1989 г., а и преди това. </b><br/><br/>Оказва се, че голяма част от тях се споделят широко – без значение дали става дума за щампа по инерция, или пък са истина.<br/><br/>Близо три четвърти от пълнолетните българи споделят популярната (само)иронична фраза от социалните мрежи: „съсипаха я тази държава“. Почти всички са убедени, че у нас има мафия. Единственото по-сигурно от това е само, че преди доматите са били истински – за разлика от сега.<br/><br/>Над 70% намират, че преходът у нас всъщност не е свършил. Все пак, само 42% казват „никога няма да се оправим“. Но пък цели три четвърти споделят често чуваното самообвинение „манталитетът у нас е лош“.<br/><br/>По 54% смятат, че всички са маскари или че демокрацията ни е отнела много. 45% са тези, които смятат, че при Живков е било по-добре, но има и цели 33% което нямат мнение.<br/><br/>По-скоро липса на ясно мнение показва и въпросът за ролята на Държавна сигурност. 49% от анкетираните са съгласни за ключовата фраза „Костов е виновен“.<br/><br/>Данните са от провокативен сондаж на „Галъп интернешънъл“, проведен „лице в лице“ между 1 и 8 ноември, сред 835 пълнолетни българи.<br/><br/>Изследването е представително за пълнолетното население на страната и е част от ежемесечната програма за независими проучвания „лице в лице“, която вече близо 30 години пита българите всеки месец за важните неща.<br/> </p>
      <figure>
        <img src="https://static.blitz.bg/documents/thumbnails/520/201911/1573727682-443.jpg"/>
      </figure>
    </article>
  </body>
</html>