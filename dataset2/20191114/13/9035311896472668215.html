<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/facebook-2019-y-l-nda-5-4-milyar-sahte-hesap-sildi"/>
    <meta property="og:site_name" content="euronews"/>
    <meta property="article:published_time" content="2019-11-14T13:49:22+00:00"/>
    <meta property="og:title" content="Facebook, 2019 yılında 5,4 milyar sahte hesap sildi"/>
    <meta property="og:description" content="Sosyal medya platformu Facebook sahte hesaplara karşı mücadele etmeye devam ediyor. Şirket tarafından yapılan açıklamada, 2019'un başında bu yana toplam 5,4 milyar sahte hesabın silindiği belirtildi. Geçen yıl aynı dönemde 2,1 milyar şüpheli hesap silinmişti."/>
  </head>
  <body>
    <article>
      <h1>Facebook, 2019 yılında 5,4 milyar sahte hesap sildi</h1>
      <address><time datetime="2019-11-14T13:49:22+00:00">14 Nov 2019, 13:49</time> by <a rel="author">Hüseyin Koyuncu</a></address>
      <p>Sosyal medya platformu Facebook 2019'un başında bu yana toplam 5,4 milyar sahte hesabın silindiğini duyurdu. Geçen yıl aynı dönemde 2,1 milyar şüpheli hesap silinmişti.</p>
      <p>Topluluk Standartları Uygulama Raporu’nu açıklayan sosyal medya devi sadece Nisan-Eylül 2019 tarihleri arasında 3.2 milyar sahte hesabı kaldırdığını aktardı</p>
      <p>Açıklamada, "Sahte, kötü niyetli hesaplar oluşturma girişimlerini algılama ve engelleme kabiliyetimizi geliştirdik. Her gün, bu algılama sistemlerini kullanarak milyonlarca sahte hesap açma girişimini engellediğimizden emin olabilirsiniz" ifadelerine yer verildi.</p>
      <p>Rapora göre Facebook, standartlarına uymayan içerikleri bulmak için ağırlıklı olarak yapay zeka teknolojilerini kullanıyor. Silinen sahte hesapların yüzde 98,5’i yapay zeka tarafından saptanırken, istenmeyen içeriklerin neredeyse hepsi yine bu algoritmalar sayesinde bulundu.</p>
      <ul>
        <li>
          <a href="https://tr.euronews.com/2019/11/14/facebook-cocuk-istismar-ve-intihar-iceren-milyonlarca-paylasimi-sildik">Facebook: Çocuk istismarı ve intihar içeren milyonlarca paylaşım sildik</a>
        </li>
        <li>
          <a href="https://tr.euronews.com/2019/11/07/whatsapp-a-yeni-guncelleme-istenmeyen-sohbet-gruplarina-girmek-tarih-oluyor-messenger">Whatsapp'a yeni güncelleme: İstenmeyen sohbet gruplarına girmek tarih oluyor</a>
        </li>
      </ul>
      <p>Facebook, 2016 ABD seçimlerinde yapılan manipülasyon ve Cambridge Analytica skandallarından sonra sahte hesap ve yalan içeriklerle mücadele etmek için 2018’den bu yana kademeli olarak, şüpheli hesapları bloklayarak daha sert yöntemlerle karşılık veriyor.</p>
      <p>Ek kaynaklar<b> • AFP</b></p>
    </article>
  </body>
</html>