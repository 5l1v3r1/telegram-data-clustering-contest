<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/14/hosszutavuszok-lettek-a-hurrikan-altal-elragadott-tehenek"/>
    <meta property="og:site_name" content="infostart"/>
    <meta property="article:published_time" content="2019-11-14T13:37:00+00:00"/>
    <meta property="og:title" content="Hosszútávúszók lettek a hurrikán által elragadott tehenek"/>
    <meta property="og:description" content="Életben vannak azok a tehenek, amelyeket szeptemberben a Dorian hurrikán ragadott magával egy észak-karolinai szigetről."/>
  </head>
  <body>
    <article>
      <h1>Hosszútávúszók lettek a hurrikán által elragadott tehenek</h1>
      <address><time datetime="2019-11-14T13:37:00+00:00">14 Nov 2019, 13:37</time> by <a rel="author">Infostart / MTI</a></address>
      <h3>Életben vannak azok a tehenek, amelyeket szeptemberben a Dorian hurrikán ragadott magával egy észak-karolinai szigetről.</h3>
      <p>A BBC News beszámolója szerint a három tehén a Cedar-sziget egy csordájához tartozott. Amikor szeptemberben a térségre lecsapott a Dorian hurrikán, egy "mini cunami" hullámai magukkal ragadták az állatokat. Mindeddig úgy gondolták, hogy elpusztultak, de a közelmúltban megpillantották őket az észak-karolinai partvidék, az Outer Banks egy nemzeti parkjában.</p>
      <p>A park illetékesei szerint</p>
      <blockquote>a tehenek mintegy nyolc kilométert úsztak az óceánban, míg a zátonyos partszakaszon sikerült kimenekülniük a szárazföldre.</blockquote>
      <p>A park dolgozói egy hónappal a hurrikán után látták meg az első tehenet az egyik zátonyszigeten, két héttel ezelőtt pedig a másik kettőt is sikerült megtalálni. A park szóvivője, B. G. Horvat szerint a teheneknek szerencséjük volt, hogy nem sodródtak ki az Atlanti-óceánra, mint néhány vadló.</p>
      <p>A tervek szerint visszaszállítják őket a Cedar-szigetre.</p>
      <p>A Dorian hurrikán szeptember elején érte el az észak-karolinai Outer Banks partszakaszt heves esőzéssel, széllel és áradással. A pusztító vihar a Bahamákról érkezett, ahol több tucatnyi ember halálát okozta.</p>
      <p>
        <i>Nyitókép: Pixabay</i>
      </p>
    </article>
  </body>
</html>