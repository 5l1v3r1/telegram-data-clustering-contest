<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/14/il-comune-assume-un-architetto-e-un-ingegnere/1325035/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-14T13:38:39+00:00"/>
    <meta property="og:title" content="Il Comune assume un architetto e un ingegnere"/>
    <meta property="og:description" content="CIVITANOVA - Antonella Verrecchia e Giordano Bizzarri accolti dal sindaco Ciarapica: «Stiamo acquisendo in pianta organica tutte le figure professionali che mancavano a causa di recenti pensionamenti e mobilità»"/>
  </head>
  <body>
    <article>
      <h1>Il Comune assume un architetto e un ingegnere</h1>
      <h2>CIVITANOVA - Antonella Verrecchia e Giordano Bizzarri accolti dal sindaco Ciarapica: «Stiamo acquisendo in pianta organica tutte le figure professionali che mancavano a causa di recenti pensionamenti e mobilità»</h2>
      <address><time datetime="2019-11-14T13:38:39+00:00">14 Nov 2019, 13:38</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F14%2Fil-comune-assume-un-architetto-e-un-ingegnere%2F1325035%2F">Condividi21</a><a href="https://twitter.com/intent/tweet?text=Il+Comune+assume++un+architetto+e+un+ingegnere&amp;url=https%3A%2F%2Fwww.cronachemaceratesi.it%2F2019%2F11%2F14%2Fil-comune-assume-un-architetto-e-un-ingegnere%2F1325035%2F">Tweet</a>Email21 Condivisioni</p>
      <p> </p>
      <p> </p>
      <p><b>Rafforzamento dell’Ufficio tecnico e dell’Urbanistica del Comune di Civitanova, prendono servizio due nuovi dipendenti comunali che hanno espletato le prove dei relativi concorsi a tempo indeterminato posizionandosi tra i primi posti in graduatoria.</b> Stamattina, accompagnati dai dirigenti Roberto Guarnieri e Paolo Strappato, i neo assunti hanno conosciuto il sindaco Fabrizio Ciarapica che li ha accolti nella sua stanza per un breve colloquio di benvenuto insieme al segretario generale Sergio Morosi. La dottoressa <b>Antonella Verrecchia</b>, architetto, arriva da Macerata e dopo un periodo come libera professionista ha maturato esperienze nella pubblica amministrazione all’interno dell’Ufficio Sisma in diversi comuni, così come il suo neo-collega ingegnere <b>Giordano Bizzarri</b> che abita invece a Fermo ed andrà a sostituire alla palazzina dei Lavori pubblici il geometra Goffredo Macciolli collocato in pensionamento. «Faremo tesoro delle vostre esperienze negli altri Enti delle Marche – ha detto il sindaco ai due istruttori direttivi-. Siete giovani e ora avete finalmente l’opportunità di lavorare stabilmente per un solo Comune. Mi auguro possiate trovarvi bene e lavorare serenamente perché il vostro è un settore complesso dove ci sono tante pratiche da smaltire. L’Amministrazione sta pian piano acquisendo in pianta organica tutte le figure professionali che mancavano, a causa di recenti pensionamenti e mobilità. Questa settimana hanno preso servizio un operaio generico e un muratore, che affiancheranno l’imbianchino precedentemente assunto. Provvederemo a selezionare altre due figure per completare la squadra tecnica. A breve ci sarà la sostituzione del veterano geometra Stefano Iacopini, prossimo alla pensione».</p>
    </article>
  </body>
</html>