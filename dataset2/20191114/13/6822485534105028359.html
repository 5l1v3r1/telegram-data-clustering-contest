<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823049.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T13:16:00+00:00"/>
    <meta property="og:title" content="عضو هیئت رئیسه مجلس: نحوه ثبت‌نام طرح اقدام ملی مسکن عقلانی نبود"/>
    <meta property="og:description" content="به گزارش ایسنا، احمد امیرآبادی فراهانی صبح امروز در رویداد بزرگ صنعت ساختمان که در تالار شهر قم برگزار شد، عنوان کرد: باید نظارت بر احداث ساختمان توسط مهندسین ناظر به دقت انجام شود و همچنین این افراد ارتباط مناسبی با مردم داشته باشند تا پرونده‌ها به کمیسیون ماده ۱۰۰ ارجاع نشود و شاهد کاهش تخلفات باشیم."/>
  </head>
  <body>
    <article>
      <h1>عضو هیئت رئیسه مجلس: نحوه ثبت‌نام طرح اقدام ملی مسکن عقلانی نبود</h1>
      <address>
        <time datetime="2019-11-14T13:16:00+00:00">14 Nov 2019, 13:16</time>
      </address>
      <p>امیرآبادی فراهانی با انتقاد از شیوه ثبت‌نام طرح ملی اقدام مسکن و بیان اینکه نحوه ثبت‌نام به هیچ‌عنوان مطلوب نبوده است، گفت: این عقلانی نیست که هرکس اینترنت پرسرعت‌تری داشته باشد یا زرنگ‌تر باشد، بتواند در طرح ملی اقدام مسکن ثبت‌نام کند و مابقی افراد بازبمانند.</p>
      <p>به گزارش ایسنا، احمد امیرآبادی فراهانی صبح امروز در رویداد بزرگ صنعت ساختمان که در تالار شهر قم برگزار شد، عنوان کرد: باید نظارت بر احداث ساختمان توسط مهندسین ناظر به دقت انجام شود و همچنین این افراد ارتباط مناسبی با مردم داشته باشند تا پرونده‌ها به کمیسیون ماده ۱۰۰ ارجاع نشود و شاهد کاهش تخلفات باشیم.</p>
      <p>وی با انتقاد از شیوه ثبت‌نام طرح ملی اقدام مسکن و بیان اینکه نحوه نام‌نویسی به هیچ‌عنوان مطلوب نبوده است، گفت: این عقلانی نیست که هرکس اینترنت پرسرعت‌تری داشته باشد یا زرنگ‌تر باشد، بتواند در طرح ملی اقدام مسکن ثبت‌نام کند و مابقی افراد بازبمانند؛ اینکه در عرض یک ساعت بیش از ۴هزار نفر در استان قم در طرح ثبت‌نام کردند، نشان از نیازی است که به مسکن در استان وجود دارد.</p>
      <p>نماینده مردم قم در مجلس شورای اسلامی بیان کرد: شکل بهتر ثبت‌نام این بود که فرصت یک هفته‌ای داده می‌شد تا مردم بتوانند در طرح ثبت‌نام کنند که هم میزان نیاز به مسکن در کشور مشخص شود و سپس به قید قرعه افراد انتخاب شوند تا بدین شکل عدالت کاملا اجرایی شود.</p>
      <p>امیرآبادی تصریح کرد: مسکن مهر طرح بسیار خوبی بود که بسیاری از نیازمندان و افراد کم درآمد را صاحب‌خانه کرد ولی مشکلاتی در اجرا داشت که باید در طرح اقدام ملی مسکن این مشکلات مرتفع شود و افراد نیازمند صاحب‌خانه شوند؛ در تمام مناطق ابتدا محله تشکیل می‌شود و سپس امکانات ارائه می‌شود و در منطقه پردیسان قم نیز این موضوع وجود داشت و امیدواریم با اجرای طرح اقدام مسکن مشکلات رفع شود.</p>
      <p>وی ادامه داد: صنعت ساختمان موجب رونق تولید و اشتغال در تمام بخش‌ها می‌شود و بسیاری از اشتغال‌ها را فعال می‌کند و از همین جهت باید مورد توجه ویژه قرار بگیرد و نیاز است در جلسات رونق تولید، صنعت ساختمان نماینده داشته باشد تا به مشکلات این بخش رسیدگی شود.</p>
    </article>
  </body>
</html>