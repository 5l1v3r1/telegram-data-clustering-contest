<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597319/idou-ti-xanoume-me-tous-stratigikous-emprismous-vinteoxartis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T13:58:00+00:00"/>
    <meta property="og:title" content="Ιδού τι χάνουμε με τους στρατηγικούς εμπρησμούς (ΒΙΝΤΕΟ/ΧΑΡΤΗΣ)"/>
    <meta property="og:description" content="Οργή και θυμός επικρατεί τα τελευταία 24ωρα με αφορμή τις πυρκαγιές που ξέσπασαν στον Ακάμα. Οι πυρκαγιές άρχισαν από νωρίς το πρωί της Τετάρτης ενώ από το..."/>
  </head>
  <body>
    <article>
      <h1>Ιδού τι χάνουμε με τους στρατηγικούς εμπρησμούς (ΒΙΝΤΕΟ/ΧΑΡΤΗΣ)</h1>
      <address><time datetime="2019-11-14T13:58:00+00:00">14 Nov 2019, 13:58</time> by <a rel="author">Φρόσω Βιολάρη</a></address>
      <p>Οργή και θυμός επικρατεί τα τελευταία 24ωρα με αφορμή τις πυρκαγιές που ξέσπασαν στον Ακάμα. <a href="https://www.sigmalive.com/news/local/597299/akamas-apokardiotikes-oi-eikones-tis-epomenis-meras-vinteo">Οι πυρκαγιές άρχισαν από νωρίς το πρωί της Τετάρτης</a> ενώ από το μεσημέρι μέχρι το απόγευμα Πυροσβεστική και Τμήμα Δασών έτρεχαν και δεν έφθαναν.</p>
      <p>Το Εθνικό Πάρκο του Ακάμα βρίσκεται στη δυτική ακτή της Κύπρου, ένα πραγματικά γραφικό μέρος του νησιού. Έχει μια περιοχή κάλυψης 230 τετραγωνικών χιλιομέτρων που περιέχουν κοιλάδες, χαράδρες και πλατιές αμμώδεις παραλίες.</p>
      <figure>
        <img src="https://www.sigmalive.com/uploads/default/files/15dcd42a3b812b.JPG"/>
      </figure>
      <p>Αξιωματούχοι της Κυβέρνησης αλλά και της περιοχής, ανέφεραν απ’ την πρώτη στιγμή ότι πίσω απ’ τους εμπρησμούς κρύβονται συγκεκριμένα άτομα, τα συμφέροντα των οποίων επηρεάζονται από τον σχεδιασμό του Εθνικού Πάρκου.</p>
      <p>Το όνομα της περιοχής του Ακάμα προήλθε, σύμφωνα με μια εκδοχή, από τον τρωικό ήρωα Ακάμαντα, γιο του Θησέα και της Φαίδρας, ο οποίος ήλθε στην Κύπρο και έκτισε αποικία. Μια άλλη εκδοχή για την προέλευση του ονόματος αναφέρει πως προήλθε από το στερητικό α- και το ρήμα κάνω (ακάμωτος – ακαλλιέργητος), ενώ μια τρίτη εκδοχή αναφέρει πως προήλθε από το στερητικό α- και το ρήμα καίω, επειδή σύμφωνα με την παράδοση, ο Ακάμας ήταν η μοναδική περιοχή της Κύπρου που δεν είχε καεί από τις πυρπολήσεις των Αράβων.</p>
      <figure>
        <img src="https://www.sigmalive.com/uploads/default/files/15dcd42b7d8610.jpg"/>
      </figure>
      <p>
        <a href="https://www.sigmalive.com/files/download/97789">ΔΕΙΤΕ ΕΔΩ ΤΟ ΣΧΕΔΙΟ ΜΕ ΟΡΙΖΟΝΤΑ ΥΛΟΠΟΙΗΣΗΣ ΤΟ 2022</a>
      </p>
      <p>Αναφορές που βλέπουν το φως της δημοσιότητας κάνουν λόγο για τουλάχιστον 80 πυρκαγιές μέσα στα τελευταία χρόνια. Γι’ αυτές είναι προφανές ότι δεν εντοπίστηκαν οι δράστες, αλλά συνεχίζουν το εγκληματικό τους έργο. Αξιόπιστες πηγές ανέφεραν στο SigmaLive ότι η περιοχή δεν επιτηρείται. <a href="https://www.sigmalive.com/news/local/597283/tmima-dason-afti-einai-i-adynamia-mas-pou-ekmetalleftikan-oi-empristes">Οι αναφορές αυτές έρχονται σε αντιδιαστολή με τα όσα ανέφερε ο Διευθυντής του Τμήματος Δασών</a>, ότι δηλαδή η περιοχή επιτηρείται συνεχώς.</p>
      <figure>
        <img src="https://www.sigmalive.com/uploads/default/files/15dcd42c9db5d7.JPG"/>
      </figure>
      <p>Όπως ανέφεραν οι ίδιες πηγές στο SigmaLive, χθες η πρώτη πυρκαγιά εκδηλώθηκε με αρκετή ώρα διαφορά από τις υπόλοιπες και στο τέλος όλες ενώθηκαν.</p>
      <p>Απ’ την άλλη, άνθρωποι που γνωρίζουν την περιοχή αναφέρουν στο SigmaLive ότι, κυρίως κατά τις βραδινές ώρες, ο «καθένας ό,τι θέλει κάνει» αφού υπάρχουν τουλάχιστον τέσσερα σημεία όπου μπορεί να έχει πρόσβαση όποιος θέλει. Μέχρι και χθες βράδυ, ανέφεραν ίδιες πηγές, άτομα που δεν είχαν καμιά σχέση, μπαινόβγαιναν στην περιοχή. </p>
      <p>Το βίντεο με πλάνα drone είναι της ομάδας Cyprus from Above.</p>
      <figure>
        <iframe src="https://www.youtube.com/embed/syGub6xq0is" width="727" height="409" data-service="Youtube" scrolling="no"/>
      </figure>
    </article>
  </body>
</html>