<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/sverget-til-puppetriks-na-advarer-hun/71818159"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T13:19:18+00:00"/>
    <meta property="og:title" content="Sverget til puppetriks. Nå advarer hun"/>
    <meta property="og:description" content="Kim Kardashian brukte gaffateip for å framheve kløfta."/>
  </head>
  <body>
    <article>
      <h1>Sverget til puppetriks. Nå advarer hun</h1>
      <h2>Kim Kardashian brukte gaffateip for å framheve kløfta.</h2>
      <address><time datetime="2019-11-14T13:19:18+00:00">14 Nov 2019, 13:19</time> by <a rel="author">Ingunn Dorholt</a></address>
      <p>At <a href="https://www.dagbladet.no/kjendis/fikk-panikk-for-fodselen-av-north/71621305">Kim Kardashian (38) </a>tyr drastisk til verks for å få den kroppen hun vil ha, er det liten tvil om. Realitystjerna <a href="https://www.dagbladet.no/kjendis/realitydronningas-hysteriske-photoshop-tabber/70931818">lever av å vise fram kroppen</a>, og har ved flere anledninger skapt reaksjoner for de valgene hun har tatt for å framheve enkelte kroppsdeler.</p>
      <p>Under årets Met-galla stilte 38-åringen eksempelvis opp i en syltrang kjole som framhevet en langt fra normal midje ved bruk av korsett. Dette <a href="https://www.dagbladet.no/kjendis/norsk-lege-advarer---burde-skamme-seg/71384276">fikk en norsk lege til å reagere kraftig.</a> I tillegg har hun også høstet reaksjoner <a href="https://www.dagbladet.no/mat/norsk-ekspert-advarer-mot-kardashian-slankekur---altfor-radikal-for-ammende-kvinner/67523485">for sin diett kort tid etter fødsel.</a></p>
      <p>Nylig avslørte hun enda et av triksene hun har benyttet seg av. Men mens hun tidligere har høstet kritikk fra andre, går hun nå selv ut med en advarsel.</p>
      <h3>- Rev huden</h3>
      <p>Foruten sin mye omtalte bakende og en syltynn midje, har Kim Kardashian også ofte vært avbildet med en svært markert brystkløft.</p>
      <p>I en rekke videoer på sitt eget merke Skims sin <a href="https://www.instagram.com/p/B40FkGJHjZ6/">Instagramkonto</a>, vedgår hun nå selv at heller ikke hennes bryster egentlig har denne formen, men at hun bruker tape for å forme dem. Hun har heller ikke brukt hvilken som helst tape, men den kjente typen «Gaffateip», som blant annet yrkesgrupper som lyd- og lysteknikere ofte sverger til.</p>
      <figure>
        <img src="https://dbstatic.no/71819691.jpg?imageId=71819691&amp;x=0&amp;y=4.1144901610018&amp;cropw=100&amp;croph=89.355992844365&amp;width=643&amp;height=1000"/>
        <figcaption><b>FIKK BRANNSÅR:</b> Realitystjerna sier hun har pådratt seg brannsår ved å forme brystene på plass ved hjelp av gaffateip. Foto: NTB Scanpix Vis mer</figcaption>
      </figure>
      <p>
        <b>Det har ikke bare vært lurt, og nå advarer hun andre mot å gjøre det samme. Teipen har nemlig forårsaket brannsår på realitystjernas hud.</b>
      </p>
      <p>- Når jeg først begynte med brystteip, brukte jeg gaffateip, noe som rev huden og skapte brannsår.</p>
      <p>Erkjennelsen kommer likevel ikke uten en aldri så liten salgsstrategi. I disse dager lanserer hun nemlig sin egen brystteip, som hun hevder er langt mer skånsom mot huden. Brystteipen er bare <a href="https://www.dagbladet.no/kjendis/har-stott-pa-massivt-problem-etter-undertoy-slakt/71441946">det siste i rekka av flere «skjønnhetsprodukter» 38-åringen har lansert</a> den siste tida.</p>
      <p>Kardashian selger også brystvorteskjulere, og i sommer lanserte hun også <a href="https://www.dagbladet.no/kjendis/har-stott-pa-massivt-problem-etter-undertoy-slakt/71441946">shaping-undertøy</a> som ifølge henne selv «faktisk funker».</p>
      <h3>- Ble sjokkert</h3>
      <p>Dette er ikke første gang at Kardashian deler skjønnhetstips med sine følgere, og heller ikke første gang at løsningen finnes i nettopp et av hennes egne produkter.</p>
      <figure>
        <img src="https://dbstatic.no/71819529.jpg?imageId=71819529&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>KOLLEKSJON:</b> I sommer slapp Kim Kardashian sin nye kolleksjon med shaping-undertøy. Siden har hun også lansert brysttape. Foto: Reuters / NTB Scanpix Vis mer</figcaption>
      </figure>
      <p>I begynnelsen av august delte hun en video der hun viste fram sitt solbrente bryst, og forklarte hvordan man kunne skjule den solbrente huden ved hjelp av en foundation fra sitt eget sminkemerke, KKW Beauty. <a href="https://www.dagbladet.no/kjendis/norsk-hudlege-sjokkert-over-realitystjernas-tips/71491036">Det fikk en norsk hudlege til å reagere.</a></p>
      <p>Selv om Kardashians innlegg viste en førstegrads forbrenning, uttalte spesialist i hudsykdommer ved Volvat Medisinske Senter, Mila Lilleeng følgende om Kardashians innlegg.</p>
      <p>
        <b>- Jeg ble sjokkert. Ikke minst med tanke på hvor mange følgere som får med seg «rådet» hennes, sa Lilleeng til Dagbladet om innlegget til realitystjerna.</b>
      </p>
      <p>- Dette kunne i utgangspunktet vært en fin mulighet til å dele budskapet, for det å bli solbrent er en feil de fleste av oss lett kan begå. Men i stedet for å advare sine mange unge følgere, bruker hun dette som en arena for reklame, fortsatte hun oppgitt.</p>
      <p>Foruten det rent etiske i innlegget, var Kardashians råd også stikk i strid med dem Lilleeng som dermatolog ville gi.</p>
      <p>- Jeg vil på det sterkeste fraråde noen å sminke over solbrent hud.</p>
    </article>
  </body>
</html>