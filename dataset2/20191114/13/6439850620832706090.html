<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460711/%E0%A6%86%E0%A6%9C%E0%A7%80%E0%A6%AC%E0%A6%A8-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%A4%E0%A7%8D%E0%A6%AC-%E0%A6%AC%E0%A6%BE%E0%A6%A4%E0%A6%BF%E0%A6%B2-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%9A%E0%A6%BE%E0%A6%B0%E0%A7%8D%E0%A6%9C%E0%A6%B6%E0%A6%BF%E0%A6%9F%E0%A6%AD%E0%A7%81%E0%A6%95%E0%A7%8D%E0%A6%A4-%E0%A7%A8%E0%A7%AB-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T13:15:00+00:00"/>
    <meta property="og:title" content="আজীবন ছাত্রত্ব বাতিল হচ্ছে চার্জশিটভুক্ত ২৫ আসামির"/>
    <meta property="og:description" content="অনলাইন রিপোর্টার ॥ আজীবন ছাত্রত্ব বাতিলের সিদ্ধান্ত আসতে পারে আবরার হত্যার ঘটনায় চার্জশিটভুক্ত ২৫ বুয়েট শিক্ষার্থীর বিরুদ্ধে। আজ বৃহস্পতিবার বিশ্ববিদ্যালয়ের ছাত্রকল্যাণ পরিদপ্তরের পরিচালক অধ্যাপক মিজানুর রহমান এমন তথ্য জানিয়েছেন। আগামী সপ্তাহে অভিযুক্তদের বিষয়ে একাডেমিক সিদ্ধান্ত নেওয়া যাবে বলে আশা প্রকাশ করেন তিনি। তিনি বলেন, চার্জশিটের কপি আমাদের হাতে ..."/>
  </head>
  <body>
    <article>
      <h1>আজীবন ছাত্রত্ব বাতিল হচ্ছে চার্জশিটভুক্ত ২৫ আসামির</h1>
      <address>
        <time datetime="2019-11-14T13:15:00+00:00">14 Nov 2019, 13:15</time>
      </address>
      <figure>
        <img src="http://www.dailyjanakantha.com/files/201911/1573740527_15.jpg"/>
      </figure>
      <p>অনলাইন রিপোর্টার ॥ আজীবন ছাত্রত্ব বাতিলের সিদ্ধান্ত আসতে পারে আবরার হত্যার ঘটনায় চার্জশিটভুক্ত ২৫ বুয়েট শিক্ষার্থীর বিরুদ্ধে।</p>
      <p>আজ বৃহস্পতিবার বিশ্ববিদ্যালয়ের ছাত্রকল্যাণ পরিদপ্তরের পরিচালক অধ্যাপক মিজানুর রহমান এমন তথ্য জানিয়েছেন।</p>
      <p>আগামী সপ্তাহে অভিযুক্তদের বিষয়ে একাডেমিক সিদ্ধান্ত নেওয়া যাবে বলে আশা প্রকাশ করেন তিনি।</p>
      <p>তিনি বলেন, চার্জশিটের কপি আমাদের হাতে পৌঁছালে তদন্ত কমিটির সুপারিশ নিয়ে বিশ্ববিদ্যালয়ের ডিসিপ্লিনারী বোর্ড বসবে। বিশ্ববিদ্যালয়ের বিধি অনুযায়ী বোর্ড ব্যবস্থা গ্রহণ করবে।</p>
      <p>আন্দোলনকারী শিক্ষার্থীদের স্থায়ী বহিষ্কারের দাবি বিষয়ে তিনি বলেন, ‘বিশ্ববিদ্যালয়ের বিধিতে স্থায়ী বহিষ্কার বলে কোন টার্ম নেই। তবে আজীবন ছাত্রত্ব বাতিলের বিষয়টি রয়েছে। এক্ষেত্রে শিক্ষার্থীদের দাবির বিষয়টি মাথায় রেখেই সিদ্ধান্ত নেওয়া হবে।’</p>
      <p>এদিকে বুয়েট শিক্ষার্থী আবরার ফাহাদ হত্যা মামলায় অভিযোগপত্র (চার্জশিট) দেওয়ায় সন্তোষ প্রকাশ করেছে আন্দোলনকারী শিক্ষার্থীরা।</p>
      <p>তবে চার্জশিটের পর তাদের মূল দাবি, আসামিদের বিশ্ববিদ্যালয় থেকে স্থায়ী বহিষ্কারের বিষয়ে প্রশাসনের তৎপরতা দেখতে চায় তারা।</p>
      <p>আন্দোলনকারী শিক্ষার্থীদের সমন্বয়ক অন্তরা তিথি বলেন, ‘আমরা চার্জশিটের বিষয়ে জানতে পেরেছি। এতে আমরা সন্তুষ্ট। আইনশৃঙ্খলা রক্ষাকারী বাহিনীকে এর জন্য ধন্যবাদ জানাই। এখন এই আসামিদের স্থায়ী বহিষ্কারে প্রশাসনের ভূমিকা দেখতে চাই। তদন্ত কমিটির অগ্রগতি ও আমাদের সিদ্ধান্ত জানাতে তাদের শিগগিরই বুয়েট প্রশাসনের সঙ্গে আমরা বসব।’</p>
      <p>শিক্ষার্থীদের দাবি, অভিযুক্ত শিক্ষার্থীদের চার্জশিটের ভিত্তিতে স্থায়ীভাবে বুয়েট থেকে বহিষ্কার করতে হবে।</p>
      <p>এর আগে উপাচার্য সাইফুল ইসলাম শিক্ষার্থীদের দাবির মুখে অভিযুক্তদের সাময়িক বহিষ্কারের ঘোষণা দেন। এ বিষয়ে তদন্ত কমিটিকে তদন্তে সাহায‌্যও করেন। কমিটির রিপোর্ট ও চার্জশিটের ভিত্তিতে স্থায়ী বহিষ্কারের বিষয়ে পরে জানানো হবে বলে জানিয়েছিলেন উপাচার্য।</p>
    </article>
  </body>
</html>