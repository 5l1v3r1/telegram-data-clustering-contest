<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/9-cooltura/55528-eva-parmakova-za-parvata-lubov-abiturientskiia-bal-i-puberteta/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-14T13:30:00+00:00"/>
    <meta property="og:title" content="Ева Пармакова за първата любов, абитуриентския бал и пубертета"/>
    <meta property="og:description" content="Младата звезда със специално интервю за Teenproblem.net"/>
  </head>
  <body>
    <article>
      <h1>Ева Пармакова за първата любов, абитуриентския бал и пубертета</h1>
      <h2>Младата звезда със специално интервю за Teenproblem.net</h2>
      <address><time datetime="2019-11-14T13:30:00+00:00">14 Nov 2019, 13:30</time> by <a rel="author" href="https://www.teenproblem.net/users/view/1230773.html" target="_blank">Ивета Иванова</a></address>
      <p>Звездата на Ева Пармакова изгря в музикалното предаване X Factor и тя бързо се превърна в любимка на тийнейджърите. Вече има няколко хита зад гърба си, а скоро излезе и новото ѝ парче. Ева разказа пред Teenproblem как успява да балансира между училището, кариерата и социалния живот. Тази година тя е 12-и клас и планира да продължи образованието си в чужбина. Ето какво сподели младата певица.</p>
      <p>
        <b>Ева, скоро излезе новата ти песен Lipstick. С какво е по-различна тя от предишните? Мислиш ли, че в клипа влизаш в един нов образ?</b>
      </p>
      <p>Обичам да експериментирам с жанровете, които харесвам – „Ти губиш“, Tell Me Right и Lipstick са супер различни една от друга, но танцувалния вайб на Lipstick го усещам най-силно. Обичам тази смесица между поп и нахакано арендби, която усмихва и те кара да се движиш. Това е посоката, в която искам да вървя за напред като стил. Във видеото сменям 8 визии, скачам дори в животински костюм, и всяка е разиграна така в сюжета, че да те накара да превъртиш и да се вгледаш, да откриваш всеки път по някой нов елемент. Феновете адски много се кефят на разходката ми в тази градска джунгла, която създадоха 24/7 Video Production и режисьора Божидар Велинов.</p>
      <p>
        <b>Разказваш, че си преодоляла страха от високо за снимките на клипа. Трудно ли ти беше и струваше ли си да направиш такава жертва заради музиката?</b>
      </p>
      <p>Струваше си, естествено. Интересното е, че преди никога не съм имала страх от високо – когато съм в чужбина обичам да гледам града от птичи поглед на някой небостъргач, падам си по катеренето на планини, обичам да летя. Тази хеликоптерна площадка обаче се оказа по-тясна, отколкото изглежда във видеото. Извадихме късмет, че този ден танцьорите бяха по-малко, иначе не знам как щеше да свърши всичко това. Отключи се зверски страх в мен, едва избутах хореографията. Трябваше да се стегна и да го направя, все пак целият екип е там за мен, на тази миниатюрна площадка. На другия ден имах жесток световъртеж, беше ми трудно да стана от леглото.</p>
      <p>
        <b>Новата ти песен ли ти е любима от твоите?</b>
      </p>
      <p>Lipstick е най-бързо създадената ми песен – записана е за по-малко от 8 часа и виновници за това са румънския продуцент Моноар и Касиопея, един от най-търсените автори в света на кей попа. Между нас имаше супер творческа химия, допаднахме си много и като хора. Първоначално мислех, че хора с биография като тяхната ще ме гледат като някой първокласник, който повече ще им се мотае между краката и ще си пее. Те обаче приемаха всичките ми идеи, подкрепяха ме. Lipstick е първото парче на което съм съавтор  Няма как в това парче да не чувствам най-много себе си.</p>
      <p>
        <b>Ти си още ученичка - трудно ли балансираш между музикалната кариера, ученето и социалния живот?</b>
      </p>
      <p>Имам и такива натоварени седмици, но аз съм човек, който обича да е зает. Аз съм супер късметлийка, защото правя това, което най-много обичам. Освен това по пътя си в музиката не вървя сама, имам железния екип на „Вирджиния Рекърдс“ зад гърба си. С приятеля ми пътуваме във всяка свободна минута. Откакто си купи кола сваляме покрива, надуваме музиката и потегляме в произволна посока. Преди просто скачахме на произволен влак, което си беше друг тип приключение.  </p>
      <figure>
        <img src="https://www.teenproblem.net/a/9-cooltura/55528-eva-parmakova-za-parvata-lubov-abiturientskiia-bal-i-puberteta/../../media/teenproblem/files/articles/528x343/c9103dc9b94fc844235984800910bc15.jpg"/>
      </figure>
      <p>Снимка: Virginia Records</p>
      <p>
        <b>Предстои ти абитуриентски бал. Вълнуваш ли се и класът ти подготвя ли се вече за него?</b>
      </p>
      <p>Много ясно, все пак това е края на гимназиалната ера (смее се)! С класа ми вече сме измислили всичко - къде ще ходим, къде ще празнуваме. Не съм избрала все още тоалета, с който искам да бъда.</p>
      <p>
        <b>Разбираш ли се със своите съученици и подкрепят ли те те?</b>
      </p>
      <p>Винаги съм се разбирала много добре с тях. Много ми харесва това, че те по никакъв начин не си промениха отношението към мен, когато станах разпознаваема след участието си в X Factor.</p>
      <p>
        <b>Кои са ти любимите предмети?</b>
      </p>
      <p>Харесвам математиката. Това учудва много хора. В 7 клас дори си решавах задачи за забавление. Тази година нямаме такива предмети, но преди обичах и биологията, и химията. Често пъти това дали един предмет ти харесва зависи и от учителите - преподавателите ми по тези предмети бяха страхотни!</p>
      <p>
        <b>Някога мислила ли си да се занимаваш с нещо друго, освен с музика?</b>
      </p>
      <p>Не съм мислила за Б план. Дори да не съм певица, със сигурност ще правя нещо, свързано с музика. Тя ме движи. Главната ми цел е да се занимавам с това, което обичам, а музиката е нещото, което обичам най-много.</p>
      <p>
        <b>Труден ли беше пубертетът за теб и с какви проблеми се сблъска тогава?</b>
      </p>
      <p>Честно казано, периодът беше добър като цяло. Основният ми проблем бяха  паническите атаки, с които доста хора на моята възраст се сблъскват. В такива моменти е важно да си спомниш простички неща, като това, че все пак дишаш –значи стресът и страът са обратими. Но ученическите ми години бяха наистина страхотни. Попаднах в много готини класове - и в миналото ми училище, и в гимназията.</p>
      <figure>
        <img src="https://www.teenproblem.net/a/9-cooltura/55528-eva-parmakova-za-parvata-lubov-abiturientskiia-bal-i-puberteta/../../media/teenproblem/files/articles/528x628/16c18fa6a108406d709c3da115f55ee1.jpg"/>
      </figure>
      <p>Снимка: Virginia Records</p>
      <p>
        <b>Известността повлия ли на пубертета, имаше ли чувството, че изпускаш безгрижните години?</b>
      </p>
      <p>От X Factor насам ежедневието ми прилича на ролъркостър, който се движи с тройно по-бързи темпове от преди. Наложи ми се да порасна по-бързо и да осъзная колко здрава работа трябва, за да ти се случват нещата в музиката. Развих се професионално и като артист. Открих се като изпълнител.</p>
      <p>
        <b>Спомена, че има човек до теб?</b>
      </p>
      <p>Да, споменах ви за него – той е прекрасен и свири на всеъвзможни инструмени. Използваме всяка свободна секунда, за да ме учи на солфеж и да мога да си акомпанирам добре с китарата. Вече сме заедно от година и четири месеца. Това ми е първата любов, преди това не съм имала гаджета изобщо. За разлика от всичките ми приятелки, аз бях единствената, която беше останала без човек до себе си. Но пък си е заслужавало чакането, сега съм с най-трайната връзка от всички. И съм щастлива.</p>
      <p>
        <b>Правите ли си романтични изненади?</b>
      </p>
      <p>Едно от най-милите неща, които прави, е да ми оставя бележчици рано сутрин, и аз ги виждам, когато се събудя. И в тях пише нещо много сладко и мило. Такива малки жестове правят най-голямото впечатление.</p>
      <p>
        <b>Спазваш ли специални хранителни или тренировъчни режими?</b>
      </p>
      <p>Не, аз съм голям любител на вредната храна, макар че по-често я гледам на снимка в Инстаграм, отколкото пред себе си в чиния. Освен това преди около година открих, че готвя добре. Имам късмет, че  метаболизмът ми засега ме щади и не ми се е налагало да спазвам строги диети. Преди ходих много на фитнес, сега танцувам за забавление вкъщи.</p>
      <p>
        <b>В България ли искаш да продължиш да се развиваш? Мислиш ли за образование в западните страни или за кариера там?</b>
      </p>
      <p>Бих искала да продължа образованието си  в Англия. Харесала съм си един университет в Брайтън и сега ми предстои кандидатстване там, мечтаната ми специалност е Songwriting (писане на песни). Ще е трудно, но трябва да се заема сериозно и с това. Надявам се следващата година да съм там.</p>
      <related>
        <a href="https://www.teenproblem.net/g/1272.html"/>
      </related>
      <figure>
        <iframe src="https://www.youtube.com/embed/O48zD8-Nl5A" width="560" height="315" data-service="Youtube" scrolling="no"/>
      </figure>
    </article>
  </body>
</html>