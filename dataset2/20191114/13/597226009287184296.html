<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/health/10081934-dabet-yak-ne-zahvorti-ta-yak-dopomogti-sob-yakscho-ti-dabetik.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-14T13:35:00+00:00"/>
    <meta property="og:title" content="Діабет: як не захворіти та як допомогти собі, якщо ти діабетик"/>
    <meta property="og:description" content=" На Полтавщині станом на 1 січня цього року зареєстровано 50 798 хворих на діабет, 8 800 з них отримують інсулін 14 листопада, у Всесвітній день діабету лікар Володимир Михайлець, завідувач"/>
  </head>
  <body>
    <article>
      <h1>Діабет: як не захворіти та як допомогти собі, якщо ти діабетик</h1>
      <address><time datetime="2019-11-14T13:35:00+00:00">14 Nov 2019, 13:35</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1573720755_dabet.jpg"/>
      </figure>
      <p>
        <b>На Полтавщині станом на 1 січня цього року зареєстровано </b>
        <b>50 798 хворих на діабет, 8 800 з них </b>
        <b>отримують інсулін</b>
      </p>
      <p>14 листопада, у Всесвітній день діабету, лікар Володимир Михайлець, завідувач ендокринологічного відділення Полтавської обласної клінічної лікарні, розповів про стан цієї хвороби на Полтавщині, як не захворіти на діабет та як можна допомогти собі, якщо ти діабетик.</p>
      <p>За даними міжнародної діабетичної федерації, сьогодні близько 300 мільйонів людей у світі страждають на цукровий діабет. Захворюваність на нього стрімко зростає вже кілька десятиліть.</p>
      <p>На Полтавщині станом на 1 січня цього року було зареєстровано 50 798 хворих на діабет, із них отримують інсулін 8 800 пацієнтів.</p>
      <p>Цукровий  діабет – це тяжке прогресуюче хронічне захворювання, яке з’являється внаслідок нестачі в організмі людини інсуліну або зниження чутливості тканин організму до інсуліну. Воно спричиняє високий ризик розвитку інвалідизуючих мікросудинних і кардіоваскулярних ускладнень і може призвести до ураження зору (ретинопатії), порушень функціонального стану нирок (нефропатії), нейропатії, ампутації нижніх кінцівок та інших тяжких наслідків.</p>
      <p>Це порушення обміну речовин характеризується постійною гіперглікемією (надмірне підвищенням рівня цукру у крові) з розладами вуглеводного, жирового і білкового метаболізму внаслідок дефектів секреції інсуліну, дії інсуліну або їх поєднання.</p>
      <p>Якщо цукровий діабет 1 типу виникає внаслідок того, що підшлункова залоза взагалі не продукує інсуліну, то причиною діабету 2 типу є підвищення рівня цукру у крові через:</p>
      <ul>
        <li>генетичну схильність;</li>
        <li>надмірне харчування;</li>
        <li>малорухомий спосіб життя;</li>
        <li>збільшення маси тіла із розвитком вісцерального ожиріння.</li>
      </ul>
      <p>Зазвичай діагноз цукровий діабет виставляли на підставі виражених симптомів, зумовлених гіперглікемією. Але протягом останніх десятиліть акцент зміщується на встановлення найбільш ранніх (асимптоматичних) стадій порушень вуглеводного обміну.</p>
      <p>Діагностичні критерії, запропоновані Всесвітньою організацією охорони здоров'я у 1999 році, ґрунтуються на визначенні глікемії як натщесерце, так і через 2 години після їжі, та проведення глюкозотолерантного тесту.</p>
      <p>Протягом останніх років також істотного значення набуває самоконтроль хворим свого стану.</p>
      <p>
        <b>Основними принципами лікування є:</b>
      </p>
      <ul>
        <li>дієтичне харчування;</li>
        <li>помірне фізичне навантаження;</li>
        <li>пероральні цукрознижуючі препарати та інсулінотерапія.</li>
      </ul>
      <p>Розрахунок добової калорійності проводиться індивідуально для кожного пацієнта в залежності від ідеальної маси тіла, особливостей професії – працює людина розумово чи фізично. Харчування має бути повноцінним і містити всі необхідні поживні речовини: білки, жири, вуглеводи, мінерали та вітаміни.</p>
      <p>Інсулінотерапія призначається хворим із цукровим діабетом 1 типу та значній частині людей з цією хворобою 2 типу. Препарати інсуліну відрізняються за своїм походженням, ступенем очищення, тривалістю дії та концентрацією. Людські інсуліни виробляються за допомогою сучасної генно-інженерної технології. Зараз вчені вивчають можливість введення інсуліну у вигляді інгаляцій.</p>
      <p>Існує багато лікарських рослин, які за рахунок вітамінів, мікроелементів та біологічно активних речовин сприяють покращенню обміну речовин та зниженню рівня цукру в крові.</p>
      <p>
        <b>Найчастіше рекомендують:</b>
      </p>
      <ul>
        <li>стручки квасолі;</li>
        <li>листя та перетинки волоського горіха;</li>
        <li>листи чорниці, суниці;</li>
        <li>цибуля, часник, петрушка, топінамбур теж позитивно впливають на вуглеводний обмін.</li>
      </ul>
      <p>На початку розвитку діабету 2 типу дієта, фізичні навантаження та лікарські рослини можуть бути самостійним лікуванням.</p>
      <p>Збалансоване харчування, фізичне навантаження, хороша медична порада, відмова від шкідливих звичок – ось основні моменти здорового способу життя. До речі, стиль життя, до якого входить дієтичне харчування і помірна фізична активність, може знизити ризик розвитку діабету 2 типу на 60%. Кожен українець мусить усвідомити, наскільки важливо запобігти захворюванню, щоб жити без діабету.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a> Источник фото: adm-pl.gov.ua</p>
    </article>
  </body>
</html>