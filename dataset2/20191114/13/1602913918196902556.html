<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/opinii/al-capone-din-dulap-18584542"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T13:18:04+00:00"/>
    <meta property="og:title" content="Al Capone din dulap"/>
    <meta property="og:description" content="Dl. ministru Florin Cîţu, abia instalat în fotoliul de la Finanţe, rupe gura târgului: a descoperit un Al Capone în dulap. Răzbunarea lui este cumplită. „Lordul de la PNL” cum singur se alinta fostul titular al portofoliului Finanţelor, cu o scurtă experienţă în partidul de azi al dlui Cîţu – Eugen Teodorovici – a ajuns un „Al Capone” în dulapul de la minister."/>
  </head>
  <body>
    <article>
      <h1>Al Capone din dulap</h1>
      <address><time datetime="2019-11-14T13:18:04+00:00">14 Nov 2019, 13:18</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>Dl. ministru Florin Cîţu, abia instalat în fotoliul de la Finanţe, rupe gura târgului: a descoperit un Al Capone în dulap. Răzbunarea lui este cumplită. „Lordul de la PNL” cum singur se alinta fostul titular al portofoliului Finanţelor, cu o scurtă experienţă în partidul de azi al dlui Cîţu – Eugen Teodorovici – a ajuns un „Al Capone” în dulapul de la minister.</p>
      <p>Da, dl. Cîţu îl acuză pe dl Teodorovici că a făcut un buget paralel – partea frumoasă pentru UE şi pentru publicul neşcolit, partea rea pentru „baronii locali” şi afacerile lor. Dacă ar fi aşa, procurorii ar fi trebuit deja să bată la uşa dlui Eugen Teodorovici. Pentru că ar fi nu grav, ci monstruos: aşa şi-a început Grecia calvarul, măsluind cifrele bugetului public. Dar uite că nu bat. Că de o vreme sau cam înmulţit Al Caponii şi s-au înjumătăţit poliţiştii care se pricep să citească o statistică. Dar cel mai mult s-au înmulţit şi politicienii care spun prostii.</p>
      <p>Dar dl. Cîţu se pricepe la economie şi spune că are şi date. De ce nu le prezintă? Că sunt 4 miliarde de lei de dat ca rambursări de TVA, că sunt 2 miliarde de lei deficit la fondul de pensii! Dle. ministru, în anii din urmă, deficitul la fondul de pensii era de 35% din totalul cheltuielilor - spre 18-20 de miliarde de lei, anual. A fost mascat prin trecerea pensiilor speciale (poliţişti, militari) în socoteala bugetului de stat. Cică România dă 2% din PIB pentru Apărare. Nimic mai fals – cel puţin o jumătate de punct procentual se duce în pensiile militarilor.</p>
      <p>Dl. Cîţu face foarte bine când arată că bugetul nu mai poate suporta cheltuielile de azi. Peste 80% din veniturile fiscale ale statului merg în pensiile publice şi în salariile publice. Dl. Cîţu, de doi ani vorbeşte despre aceste cheltuieli – exagerând de multe ori, dar e de înţeles când nu ai o povară reală în spate, ci doar una închipuită. Dar partidul domniei sale a tăcut. Mai mult se laudă cu majorarea alocaţiilor pentru copii. Măreşte din nou salariul minim. Foarte bine, să fie primit!</p>
      <p>Datele Finanţelor Publice arată aşa: la nouă luni, diferenţa dintre planificarea veniturilor bugetare şi colectarea reală a fost de 20,6 miliarde de lei – mult peste ceea ce spune noul ministru al finanţelor. Dar şi cheltuielile realizate, faţă de cele planificate, au fost mai mici cu 16,9 miliarde de lei. În statistici, prin urmare, deficitul real faţă de cel planificat este mai mare cu doar 3,7 mld. lei (0,36% din PIB). Dacă ministrul de resort are alte date, unde sunt ele?</p>
      <p>La nouă luni, planificarea de venituri a fost de 249,2 mld. lei, veniturile reale fiind de 228,6 mld. lei. Cheltuielile prognozate au fost de 272,5 mld. lei, dar cheltuielile efective au fost cu 16,9 mld. lei mai mici. Prin urmare, deficitul real a crescut, la nouă luni, cu 3,7 miliarde, faţă de deficitul prognozat, până la 2,6% din PIB. Deficitul ar fi ajuns la zece luni la 2,8% din PIB.</p>
      <p>Acestea sunt date publice. De ce nu a prezentat dl Cîţu „bugetul paralel”, dacă îl are, aşa cum ilustrul său înaintaş în politică, dl Dragnea, a prezentat atât de frumos la televizor „statul paralel”?</p>
      <p>Povestea stă aşa: sunt, deocamdată -  în primele trei trimestre - încasări cu 20 de miliarde de lei mai mici şi cheltuieli cu 17 miliarde mai mici. Doar că deficitul a fost ţinut sub control tăinduâse cheltuielile de la drumuri şi poduri, de la căi ferate şi RADET – da, acele „economii” de 17 miliarde de lei. De ani de zile deficitul este ţinut sub control sacrificată fiind această singură şansă a ţării de a-şi construi un viitor al ei, un pic mai bun.</p>
      <p>La nouă luni, cheltuielile de investiţii sunt de 23 de miliarde de lei (din care peste opt miliarde de lei sunt banii UE). Adică un pic peste 40% din cheltuiala planificată de aproape 50 de miliarde de lei pe întregul an. Acum, că deficitul este spre 3% din PIB, e clar că aici îngheţul a coborât mai repede decât luna decembrie.</p>
      <p>PNL nu a mârâit când au crescut pensiile şi salariile la stat. Chiar nu ştia că deficitul va exploda? Păi ce, Al Capone vine din neant? A, vine din dulap!</p>
    </article>
  </body>
</html>