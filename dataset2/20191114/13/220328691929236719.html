<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/bsp-poiska-ostavkata-na-boil-banov-406706.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T13:25:12+00:00"/>
    <meta property="og:title" content="БСП поиска оставката на Боил Банов"/>
    <meta property="og:description" content="Левицата припомни скандала „Ало,Банов”"/>
  </head>
  <body>
    <article>
      <h1>БСП поиска оставката на Боил Банов</h1>
      <address>
        <time datetime="2019-11-14T13:25:12+00:00">14 Nov 2019, 13:25</time>
      </address>
      <p>БСП поиска оставката на министъра на културата Боил Банов. Поводът е решението на Върховния касационен съд, според което Министерството на културата не може да поиска неустойка от изпълнителите на ремонта на столичното Ларго.</p>
      <p>Депутатът от БСП Александър Симов призова премиера Бойко Борисов да поиска оставката на културния министър заради пропуснатите срокове за обжалване на ремонта на Ларгото. Левицата припомни скандала  „Ало,Банов”, когато Елена Йончева изнесе аудиозаписи, в които се твърдеше, че Банов умишлено иска да спести 700 хил. лева неустойка на частен предприемач. Тогава прокуратурата извърши проверка и определи записите като неавтентични.</p>
      <p>„Министерството на културата е изтървало сроковете за обжалване, в резултат на което българският данъкоплатец безвъзвратно губи 700 хил. лева. Отговорността при такава афера трябва да се понесе единствено и само с оставката на Боил Банов. Призоваваме и Борисов да поиска неговата оставка моментално, след като виждаме, че Боил Банов няма мъжеството и морала сам да се оттегли от поста си”, заяви депутатът от БСП Александър Симов.</p>
      <p>„Заради пропуснатия срок директорът на правната дирекция към ведомството е подал оставка”, заявиха в официална позиция от Министерството на културата. В нея се посочва, че министърът на културата не осъществява процесуалното представителство на министерството, за което са опълномощени юрисконсултите на институцията. В тази връзка и с оглед на резултатите по съдебния иск, предявен от Министерството на културата към фирмата изпълнител, директорът на правната дирекция Татяна Цветанова подаде молба за напускане.</p>
    </article>
  </body>
</html>