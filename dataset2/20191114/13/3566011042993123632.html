<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547317.html/%D8%AF%D9%88%D9%84%D8%AA-%D8%A8%DB%8C%D8%B4%D8%AA%D8%B1-%D8%A8%D9%87-%D8%B3%D9%85%D8%AA-%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%BA%D8%B4-%DA%A9%D8%B1%D8%AF%D9%87-%D8%A7%D8%B3%D8%AA-%D8%AA%D8%A7-%D9%85%D8%B1%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:34:00+00:00"/>
    <meta property="og:title" content="دولت بیشتر به‌سمت خودروسازان غش کرده است تا مردم"/>
    <meta property="og:description" content="عضو کمیسیون صنایع مجلس با بیان اینکه التهاب بازار خودرو نتیجه عملکرد دلالان و خودروسازان است گفت: متاسفانه دولت در بازار خودرو به سمت خودروساز غش کرد تا مردم."/>
  </head>
  <body>
    <article>
      <h1>دولت بیشتر به‌سمت خودروسازان غش کرده است تا مردم</h1>
      <h2>عضو کمیسیون صنایع مجلس:</h2>
      <address>
        <time datetime="2019-11-14T13:34:00+00:00">14 Nov 2019, 13:34</time>
      </address>
      <p>عضو کمیسیون صنایع مجلس با بیان اینکه التهاب بازار خودرو نتیجه عملکرد دلالان و خودروسازان است گفت: متاسفانه دولت در بازار خودرو به سمت خودروساز غش کرد تا مردم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا منصوری عضو کمیسیون صنایع و معادن مجلس شورای اسلامی در گفت‌وگو با خبرنگار پارلمانی خبرگزاری فارس، درباره التهاب اخیر بازار خودرو گفت:‌ خودروسازان به دلیل سوءمدیریت مالی دچار مشکلات اساسی هستند و بدهی جمع شده آنان در طول سال‌های اخیر منجر به بروز مشکلاتی برای آنها شده است که مربوط به مدیران فعلی نبوده و در طول 40 سال اخیر اتفاق افتاده است.</p>
      <p>وی افزود:‌ خودروسازان برای آنکه به سوددهی برسند تلاش می‌کنند از ابزارهایی استفاده کنند تا منافع خود را بیشتر کنند. این در حالی است که خودروسازان پیش از این از منابع بانکی استفاده می‌کردند تا بتوانند مشکلات پیش‌روی خود را رفع کنند که عملاً‌ باعث بدهکاری بیشتر آنان شد.</p>
      <p>عضو کمیسیون صنایع و معادن مجلس شورای اسلامی تصریح کرد:‌ بانک مرکزی هم‌اکنون به این نتیجه رسیده است که بیش از این نمی‌تواند منابع مالی را به خودروسازان تزریق کند.</p>
      <p>منصوری گفت: ما هم‌اکنون در بازار خودرو مشتری‌های کاذب داریم این در حالی است که به اندازه کافی خودرو در خیابان‌ها و شهرها وجود دارد و جای حرکت نیست.</p>
      <p>عضو کمیسیون صنایع و معادن مجلس شورای اسلامی گفت: در طول 40 سال اخیر چون قانون اسقاط خودرو به صورت جدی اجرایی نشده است ما نتوانسته‌ایم در این بخش موفقیت داشته باشیم. این در حالی است در بسیاری از کشورها بعد از گذشت 5 سال خودرو را اسقاط کرده و زمینه تولید مستمر را به وجود می‌آورند.</p>
      <p>منصوری افزود: هم‌اکنون دلالان با وام‌هایی که از بانک‌ها گرفته‌اند در بازار خودرو بازار سیاه ایجاد کرده و خودروسازان هم به دلیل فشارهای متعدد بدشان نمی‌آید که از این بازار گل‌آلود برای خود ماهی بگیرند.</p>
      <p>وی اظهار داشت: باید دولت زمینه‌های ورود خودروهای دسته دوم را به کشور فراهم کند و وقتی عرضه بیشتر شود عملاً بازار خودرو به سمت تعادل حرکت خواهد کرد.</p>
      <p>عضو کمیسیون صنایع و معادن مجلس شورای اسلامی گفت: از شرکتی که ورشکسته بوده و بدهی دارد نباید انتظار داشته باشیم که اصلاحات اساسی منجر به بروز رونق تولید در آنجا شود.</p>
      <p>منصوری افزود: قیمت خودرو به عملکرد 40 ساله خودروسازان بازمی‌گردد این در حالی است که متاسفانه دولت در بازار خودرو به سمت خودروساز غش کرد تا مردم. </p>
      <p>وی گفت:‌دولت اگر می‌خواهد بازار خودرو را اصلاح کند باید خودروهای دسته دوم را در شرایط فعلی برای تأمین نیازهای داخلی وارد کند و این را هم بداند که می‌توان به راحتی با 3 تا 4 هزار دلار خودروهای خوبی را به کشور وارد کند تا از بحران فعلی عبور کنیم. ضمن اینکه تعداد زیادی خودرو هم در مناطق آزاد کشور وجود دارد.</p>
      <p>عضو کمیسیون صنایع و معادن مجلس شورای اسلامی تصریح کرد: دولت اگر بنا بر رفع مشکلات بازار خودروی کشور دارد می‌تواند با شوک ایجاد شده قیمت کاذب دلالان را شکسته و دغدغه مردم را رفع کند.</p>
      <p>منصوری گفت: طرح ساماندهی صنعت خودرو فقط می‌تواند بخشی از مشکلات کشور در این زمینه را حل کند. ولی باید با اتخاذ تصمیمات لازم ضمن کنترل خودروسازان زمینه متعادل شدن عرضه و تقاضا را فراهم کرد.</p>
      <p>وی افزود: دولت می‌تواند از ظرفیت‌های خودروهای دسته دوم خارجی در بخش ناوگان حمل‌ونقل عمومی و تاکسیرانی استفاده کند.</p>
      <p>عضو کمیسیون صنایع و معادن مجلس شورای اسلامی گفت: سطح صنعت خودروسازی ترکیه، روسیه و هند بسیار بالا است و می‌توانیم از این ظرفیت برای تولید مشترک سود ببریم به شرطی که دست‌های پشت پرده اجازه دهند طعم شیرین خودروی با کیفیت توسط مردم چشیده شود.</p>
      <p>انتهای پیام/</p>
      <p> </p>
    </article>
  </body>
</html>