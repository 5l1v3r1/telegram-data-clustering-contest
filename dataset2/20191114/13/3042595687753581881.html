<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ropstad-frykter-ettbarnspolitikk-i-norge/71818738"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T13:24:37+00:00"/>
    <meta property="og:title" content="Ropstad frykter ettbarnspolitikk i Norge"/>
    <meta property="og:description" content="KrF-leder Kjell Ingolf Ropstad lover å «kjempe med nebb og klør» mot at ettbarnspolitikk innføres i Norge."/>
  </head>
  <body>
    <article>
      <h1>Ropstad frykter ettbarnspolitikk i Norge</h1>
      <h2>KrF-leder Kjell Ingolf Ropstad lover å «kjempe med nebb og klør» mot at ettbarnspolitikk innføres i Norge.</h2>
      <address><time datetime="2019-11-14T13:24:37+00:00">14 Nov 2019, 13:24</time> by <a rel="author">Steinar Solås Suvatne</a></address>
      <p>Det vekket voldsom oppsikt da barne- og familieminister Kjell Ingolf Ropstad i helga advarte mot miljøbevegelsen.</p>
      <p>
        <b>KrF-lederen <a href="https://www.dagbladet.no/nyheter/erna-taus-om-ellevill-og-flau-ropstad/71814382">fikk krass kritikk i går</a>, men står fortsatt på sitt:</b>
      </p>
      <p>- Jeg har aldri sagt at norsk miljøbevegelse går inn for ettbarnspolitikk, eller vil ramme de mest sårbare. Men det finnes jo stemmer, det er bare å søke på nettet, så finner du innlegg om ettbarnspolitikk. Og du finner innlegg som det lederen av Grønn Ungdom skrev, som het <a href="https://www.klassekampen.no/article/20190611/ARTICLE/190619991">«Imot menneskeverdet»</a>. Dette er stemmer jeg mener tar til orde for et menneskesyn som kan føre galt avsted, sier Ropstad til Dagbladet.</p>
      <h3>Frykter ettbarnspolitikk</h3>
      <p>KrF-lederen forteller Dagbladet at han vil «kjempe med nebb og klør» mot innføringen av en ettbarnspolitikk i Norge.</p>
      <p>
        <b>- Se på ettbarnspolitikken, har den fungert spesielt bra?, spør han retorisk.</b>
      </p>
      <p>
        <i>- Det var vel ikke klimahensyn Kina tok den gangen?</i>
      </p>
      <p>- Selv om du innfører ettbarnspolitikk i Europa - og jeg kommer til å kjempe med nebb og klør mot at det innføres i Norge - så må vi spørre oss hva som blir konsekvensene av ettbarnspolitikk, sier Ropstad.</p>
      <p>
        <i>- Frykter du virkelig at ettbarnspolitikk skal innføres i Norge?</i>
      </p>
      <p>
        <b>- Ja, det har vært diskusjoner om det.</b>
      </p>
      <p>
        <i>- Hvor da?</i>
      </p>
      <p>- I Europa er det sentrale filosofer som skriver bøker om ettbarnspolitikk. Poenget mitt med å løfte denne diskusjonen, slik jeg også advarte mot høyreekstremisme, er ikke at jeg ser enorm framvekst av disse temaene i Norge i dag, men at jeg ser tendenser, sier KrF-lederen.</p>
      <h3>- Fatale konsekvenser</h3>
      <p>Ropstad sier at kritikerne hans - blant andre Jonas Gahr Støre, Audun Lysbakken og Abid Raja - bommer med kritikken.</p>
      <p>- Jeg mener virkelig at dette er en viktig diskusjon. Det å mene at dyr skal ha like rettigheter med mennesker, det er jeg sterkt uenig i. Mennesket er satt til å forvalte kloden, og vi er skapt med en iboende verdi. Det å likestille menneskers og dyrs rettigheter, det kan få fatale konsekvenser.</p>
      <p>
        <b>SV-leder Lysbakken var tøffest i klypa mot Ropstad i går, og fortalte Dagbladet at han ikke visste om han<a href="https://www.dagbladet.no/nyheter/erna-taus-om-ellevill-og-flau-ropstad/71814382"> «skulle le eller gråte» etter å hørt «noe av det mest elleville og flaue»</a> han kunne minnes i norsk politikk.</b>
      </p>
      <p>- Debatten sporet helt av i går. Veldig mange virker til å tro at jeg mener hele miljøbevegelsen vil sortere bort millioner av mennesker, og det mener jeg ikke. Men det må være lov å kunne diskutere på mer filosofisk plan, sier Ropstad i dag.</p>
      <h3>Ingen Erna-støtte</h3>
      <p>- Jeg er imot at islam som religion styrer politikken i mange land i verden, og derfor vil jeg også advare Ropstad mot å forsøke la religionen styre politikken i Norge, sa Abid Raja til Dagbladet om Ropstad-utspillet.</p>
      <p>
        <b>Statsminister Erna Solberg ville verken støtte eller kritisere sin statsråd i går.</b>
      </p>
      <p>- Jeg liker både mennesker og dyr. Men jeg har ikke hørt Politisk kvarter og da blir det feil å kommentere på innholdet, sa Solberg til Dagbladet.</p>
      <p>Forholdet mellom KrF og Høyre har fått et skudd for baugen de siste dagene etter at Dagbladet kunne fortelle at <a href="https://www.dagbladet.no/nyheter/stotter-utredning-om-homoterapi/71802554">Erna Solberg støtter en utredning om et eventuelt lovforbud</a> av såkalt homoterapi. <a href="https://www.dagbladet.no/nyheter/trosser-erna-i-homo-debatt/71809654">Kjell Ingolf Ropstad har vært tydelig på at han ikke ønsker en slik utredning</a>, som han mener er «unødvendig».</p>
      <h3>Unngår Twitter</h3>
      <p>Statsråden smiler av kritikken han nå får.</p>
      <p>
        <b>- Jeg har ikke lest Twitter, sier han og ler.</b>
      </p>
      <p>
        <i>- Du har fått snakke om verdidebatt i flere dager etter talen du holdt i helga. Var det dette du ønsket deg?</i>
      </p>
      <p>- Jeg skrev en tale hvor klima fikk stor plass fordi jeg mener KrF har den beste klimapolitikken, og det var hensikten med å løfte klima opp i talen min.</p>
    </article>
  </body>
</html>