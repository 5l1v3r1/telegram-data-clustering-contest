<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547316.html/%D9%84%D8%A7%D8%B2%D9%85-%D8%A8%D8%A7%D8%B4%D8%AF-%D8%AF%D8%B1-%D8%B4%D8%A8-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%D9%85-%D9%85%D8%AF%DB%8C%D8%B1%D8%A7%D9%86-%D8%B1%D8%A7-%D8%B9%D9%88%D8%B6-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:33:00+00:00"/>
    <meta property="og:title" content="لازم باشد در شب انتخابات هم مدیران را عوض می‌کنیم"/>
    <meta property="og:description" content="معاون سیاسی، اجتماعی و امنیتی استاندار کرمانشاه با بیان اینکه مهندسی انتخابات در این استان کذب محض است، گفت: لازم باشد، در شب انتخابات هم مدیران را عوض می‌کنیم."/>
  </head>
  <body>
    <article>
      <h1>لازم باشد در شب انتخابات هم مدیران را عوض می‌کنیم</h1>
      <h2>معاون استاندار کرمانشاه:</h2>
      <address>
        <time datetime="2019-11-14T13:33:00+00:00">14 Nov 2019, 13:33</time>
      </address>
      <p>معاون سیاسی، اجتماعی و امنیتی استاندار کرمانشاه با بیان اینکه مهندسی انتخابات در این استان کذب محض است، گفت: لازم باشد، در شب انتخابات هم مدیران را عوض می‌کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/387147/%D9%84%D8%A7%D8%B2%D9%85-%D8%A8%D8%A7%D8%B4%D8%AF%D8%8C-%D8%AF%D8%B1-%D8%B4%D8%A8-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%D9%85-%D9%85%D8%AF%DB%8C%D8%B1%D8%A7%D9%86-%D8%B1%D8%A7-%D8%B9%D9%88%D8%B6-%D9%85%DB%8C%E2%80%8C%DA%A9%D9%86%DB%8C%D9%85">مرصادنیوز</a> محمد ابراهیم الهی تبار پیش از ظهر امروز پنج شنبه در نشست با خبرنگاران اظهار داشت: با توجه به اینکه پروسه انتخابات از ۱۰ آذر ماه با دستور وزیر کشور آغاز می شود، کاندیدها فعالیت های خود را شروع کردند که این فعالیت ها توسط هیئت های بازرسی رصد می شود.</p>
      <p>وی افزود: سیاست کلی وزارت کشور برای انتخابات اعلام شده و کمیته های ۶ گانه شکل گرفته است و ما هم مشغول برنامه ریزی برای برگزاری انتخابات در فضایی سالم هستیم.</p>
      <p>معاون سیاسی، اجتماعی و امنیتی استاندار کرمانشاه در مورد تحقیق و تفحص از استانداری کرمانشاه بیان داشت: طرح سوال جزو اختیارات نمایندگان و نشانه دموکراسی است و در طول سال هم بارها با آن مواجه هستیم.</p>
      <p>الهی تبار ادامه داد: جاسمی نماینده مردم کرمانشاه هم ۷ سوال داشتند که استاندار با حضور در کمیسیون شوراها به آن پاسخ داد ؛ یکی از این سوالها در مورد انتصابات غیرتخصصی مدیران بود که البته انتخاب مدیران از طرف مدیران ملی صورت می گیرد و آنها باید پاسخگو باشند.</p>
      <p>این مسئول گفت: سوال بعدی این نماینده در مورد اطلاعات و آمار شاخص های اقتصادی استان بود که اگر آماری غلط باشد مرکز باید پاسخگو باشد؛ لذا این موضوعات طبیعی است و نباید به آن پرداخت.</p>
      <p>وی در پاسخ به سوال خبرنگار مرصاد در مورد موضوع مهندسی انتخابات در استان نیز گفت: این مطالب دروغ و کذب محض است؛ طرح همچنین مسائلی موجب خدشه وارد شدن به پروسه انتخابات است در حالی که مسئولان بارها بر صحه انتخابات تاکید دارند و طرح این موضوعات نمی تواند در ذهن مردم تردید ایجاد کند.</p>
      <p>معاون سیاسی، اجتماعی و امنیتی استاندار کرمانشاه تصریح کرد: با قدرت و رعایت چارچوب موجود انتخابات را برگزار می کنیم، صیانت از رای مردم و نه افراد خاص را دنبال می کنیم و معتقد هستیم که رای مردم حق الناس است و در این مسیر حرکت می کنیم.</p>
      <p>این مسئول گفت: اگر تشخیص دهیم کسانی در ادامه این مسیر نمی توانند همراه باشند حتی اگر شب انتخابات هم باشد تغییر مدیران را انجام می دهیم.</p>
      <p>انتهای پیام/</p>
    </article>
  </body>
</html>