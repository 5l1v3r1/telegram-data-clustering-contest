<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/nov-dzhd-ot-palestinski-raketi-nad-izrael-406703.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T13:20:02+00:00"/>
    <meta property="og:title" content="Нов дъжд от палестински ракети над Израел"/>
    <meta property="og:description" content="Израел е ликвидирал тази нощ командир от „Ислямски джихад“ при въздушен удар в Газа"/>
  </head>
  <body>
    <article>
      <h1>Нов дъжд от палестински ракети над Израел</h1>
      <address>
        <time datetime="2019-11-14T13:20:02+00:00">14 Nov 2019, 13:20</time>
      </address>
      <p>Екстремисти от Ивицата Газа отново изстреляха ракети към израелска територия само часове, след като беше обявено спиране на огъня, което трябваше да сложи край на двудневния масиран обстрел, предаде АП.</p>
      <p>Сирените за въздушна тревога се задействаха днес в няколко общини близо до палестинския анклав. Поне пет ракети се взривиха в небето над района. За момента Израел не е отговорил на атаката. Две от петте ракети са били прехванати от израелската система за противовъздушна отбрана „Железен купол“, съобщи ТАСС, позовавайки се на израелската армия.</p>
      <p>Ракетите бяха изстреляни, след като Израел и палестинската радикална групировка „Ислямски джихад“ заявиха, че преустановяват обстрела. За два дни бяха убити най-малко 34-ма палестинци, включително три жени, осем деца и 18 екстремисти, а животът в Южен Израел замря.</p>
      <figure>
        <img src="https://m.netinfo.bg/media/images/40986/40986179/991-ratio-izrael-raketi-voenni.jpg"/>
      </figure>
      <p>БГНЕС</p>
      <p>Израел съобщи, че тази нощ е ликвидирал командир от палестинската групировка „Ислямски джихад“ при въздушен удар срещу къща в Газа. Според палестинското здравно министерство при удара са били убити осем души от едно семейство, предаде АФП.</p>
      <p>Говорителят на израелската армия Авишай Адрае каза, че при въздушен удар срещу Дейр ал Бала, в централната част на Ивицата Газа, е убит Расми Абу Малхус. Той уточни, че ударът е бил нанесен преди влизането в сила рано тази сутрин на договореното с палестинците примирие.</p>
      <figure>
        <img src="https://m.netinfo.bg/media/images/40986/40986183/991-ratio-izrael-raketi-voenni.jpg"/>
      </figure>
      <p>БГНЕС</p>
    </article>
  </body>
</html>