<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231964/"/>
    <meta property="og:site_name" content="Українська правда"/>
    <meta property="article:published_time" content="2019-11-14T13:07:00+00:00"/>
    <meta property="og:title" content="Сільголова замість коментаря про корупцію прокатав журналіста на капоті"/>
    <meta property="og:description" content="Сільський голова Дударкова, Київська область, Микола Гуральник відмовився дати коментар журналістам щодо корупції і наїхав на людей своїм автомобілем."/>
  </head>
  <body>
    <article>
      <h1>Сільголова замість коментаря про корупцію прокатав журналіста на капоті</h1>
      <address>
        <time datetime="2019-11-14T13:07:00+00:00">14 Nov 2019, 13:07</time>
      </address>
      <p>Сільський голова Дударкова, Київська область, Микола Гуральник відмовився дати коментар журналістам щодо корупції і наїхав на людей своїм автомобілем.</p>
      <p><b>Джерело:</b> <a href="https://kv.npu.gov.ua/news/Informacziya/za-faktom-pereshkodzhannya-zhurnalistskij-diyalnosti-policziya-kijivshhini-vidkrila-kriminalne-provadzhennya/?fbclid=IwAR1vvv25QG24RbqWU0TzXWrAxHvKKur2Hs3aukmLFybv6284fGSAVMQd7C4">пресслужба</a> поліції Київської області, інформагенція "<a href="https://www.poglyad.tv/boryspilshhyna-silskyj-golova-dudarkova-prokatav-na-kapoti-avto-zhurnalistiv/?fbclid=IwAR2Tcv2PZmMQTMvSSwiYMGiy1yvmBPsgd0PiVL_mxHassSa9k8ixTig2xLM">Погляд</a>"</p>
      <p><b>Дослівно:</b> "До сільського голови Дударкова Гуральника Миколи Григоровича у жителів села є багато питань. Зокрема, чому всі крісла у сільраді займають лише його родичі?</p>
      <p>Так секретарем являється його жінка – Гуральник Наталія. Їх син – Гуральник Володимир займає дві посади: юриста, та начальником пожежної безпеки, а також є депутатом районної ради. Посаду землевпорядника займає родич сільського голови – Пусь Андрій Сергійович".</p>
      <p><b>Деталі:</b> Відзначається, що останньою краплею для дударчан стало питання ОТГ.  Гуральник, нібито не радячись, вирішив приєднати село до Борисполя, хоча самі селяни хочуть до Пристоличної ОТГ.</p>
      <p>13 листопада журналісти "Центру Журналістських Розслідувань" намагалися взяти коментар у Гуральника, але він сховався у автомобілі та наїхав на людей, які блокували дорогу.</p>
      <p>Дві людини впали на капот автомобіля, а сільський голова набрав швидкість і зупинився лише через 60 метрів.</p>
      <figure>
        <img src="https://img.pravda.com/images/doc/2/6/262f401-2.jpg"/>
      </figure>
      <p>Журналісти написали заяву до правоохоронних органів через перешкоджання професійній діяльності і збиття людей автівкою.</p>
      <p>Повідомляється, що чоловіки, які їхали на капоті, фізичних ушкоджень не мають, але дідуся, якого збило авто, забрала швидка на рентген.</p>
      <p>Правоохоронці за цим фактом відкрили кримінальне провадження за ст. 171 (перешкоджання законній професійній діяльності журналістів) ККУ. Санкція статті передбачає штраф, арешт до 6 місяців, або обмеження волі до 3 років.</p>
      <p>Одного з журналістів посадовець "провіз" на капоті кілька десятків метрів. </p>
      <figure>
        <img src="https://img.pravda.com/images/doc/3/1/31045f8-1.jpg"/>
      </figure>
      <p>Крім того відносно Гуральника склали адмінпротокол за ст. 124 (порушення правил дорожнього руху, що спричинило пошкодження транспортних засобів, вантажу, автомобільних доріг, вулиць, залізничних переїздів, дорожніх споруд чи іншого майна) КУпАП.</p>
      <figure>
        <iframe src="https://www.youtube.com/embed/dqMhlcBtTcw" width="640" height="360" data-service="Youtube" scrolling="no"/>
      </figure>
      <footer>Українська правда</footer>
      <related>
        <a href="https://www.pravda.com.ua/news/2019/11/13/7231830/"/>
        <a href="https://www.pravda.com.ua/news/2019/11/13/7231789/"/>
        <a href="https://www.pravda.com.ua/news/2019/11/12/7231745/"/>
      </related>
    </article>
  </body>
</html>