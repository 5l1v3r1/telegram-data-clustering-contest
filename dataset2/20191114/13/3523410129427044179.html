<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639979/%D9%85%D9%87%D9%86%D8%AF%D8%B3%DB%8C-%DA%98%D9%86%D8%AA%DB%8C%DA%A9-%D8%A8%D8%A7%DA%A9%D8%AA%D8%B1%DB%8C-%D9%87%D8%A7-%D8%A8%D8%B1%D8%A7%DB%8C-%DA%A9%D8%B4%D9%81-%D9%85%D9%88%D8%A7%D8%AF-%D9%85%D9%86%D9%81%D8%AC%D8%B1%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T13:50:00+00:00"/>
    <meta property="og:title" content="مهندسی ژنتیک باکتری ها برای کشف مواد منفجره"/>
    <meta property="og:description" content="یک شرکت تجاری در آمریکا قصد دارد از میکروب ها برای تحقیق در مورد مواد منفجره دفن شده در زیر زمین و شناسایی آنها استفاده کند."/>
  </head>
  <body>
    <article>
      <h1>
        <a href="https://www.bultannews.com/fa/news/639979/%D9%85%D9%87%D9%86%D8%AF%D8%B3%DB%8C-%DA%98%D9%86%D8%AA%DB%8C%DA%A9-%D8%A8%D8%A7%DA%A9%D8%AA%D8%B1%DB%8C-%D9%87%D8%A7-%D8%A8%D8%B1%D8%A7%DB%8C-%DA%A9%D8%B4%D9%81-%D9%85%D9%88%D8%A7%D8%AF-%D9%85%D9%86%D9%81%D8%AC%D8%B1%D9%87">مهندسی ژنتیک باکتری ها برای کشف مواد منفجره</a>
      </h1>
      <h2>یک شرکت تجاری در آمریکا قصد دارد از میکروب ها برای تحقیق در مورد مواد منفجره دفن شده در زیر زمین و شناسایی آنها استفاده کند.</h2>
      <address><time datetime="2019-11-14T13:50:00+00:00">14 Nov 2019, 13:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از نیواطلس، شرکت ریتئون با همکاری آزمایشگاه نظامی ارتش آمریکا موسوم به دارپا قصد دارد با مهندسی ژنتیک باکتری ها از آنها برای کشف و شناسایی مواد منفجره دفن شده در زیر زمین که محل قرارگیری آنها دقیقا مشخص نیست، استفاده کند.</p>
      <p>مواد منفجره ای که سال ها از دفن آنها در زیرزمین می گذرد، از جمله عوامل اصلی زخمی شدن و مرگ و میر هزاران نفر در سال در کشورهای مختلف جهان محسوب می شود. عدم دسترسی به نقشه های نظامی و فراموش شدن محل دفن این مواد منفجره هزینه های زیاد و نیز وقت قابل ملاحظه ای را به دولت ها برای پاکسازی آنها تحمیل می کند.</p>
      <p>یکی از این نوع مواد منفجره مین های ضدنفر هستند که هر ساله ۲۰ هزار نفر را به کام مرگ می فرستند. حالا محققان آمریکایی قصد دارند با انتشار باکتری های دستکاری شده به صورت ژنتیک در مناطق مشکوک به آلودگی آنها را شناسایی و خنثی کنند.</p>
      <p>بدین منظور، با دستکاری ژنتیکی برخی باکتری های خاص دو نوع رشته باکتری جدید تولید می شود که از آنها می توان برای شناسایی و موقعیت یابی مواد منفجره به گونه ای که برای پهپادها و دوربین ها قابل درک باشد، استفاده کرد.</p>
      <p>محققان به جزئیات فنی انجام این روش اشاره نکرده اند و می گویند هنوز باید بررسی های بیشتری به منظور کشف میزان عملیاتی بودن این روش انجام شود.</p>
    </article>
  </body>
</html>