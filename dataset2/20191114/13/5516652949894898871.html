<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425822/o-dhmarxos-karpathoy-zhta-thn-idrysh-sxolhs-toyristikwn-epaggelmatwn-sto-nhsi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T13:50:01+00:00"/>
    <meta property="og:title" content="Ο Δήμαρχος Καρπάθου ζητά την ίδρυση σχολής τουριστικών επαγγελμάτων στο νησί"/>
    <meta property="og:description" content="Με έγγραφό του ο Δήμαρχος Καρπάθου ζητά από τον Υφυπουργό Τουρισμού κ. Μάνο Κόνσολα την Ίδρυση και Λειτουργία Σχολής Τουριστικών Επαγγελμάτων στην Κάρπαθο."/>
  </head>
  <body>
    <article>
      <h1>Ο Δήμαρχος Καρπάθου ζητά την ίδρυση σχολής τουριστικών επαγγελμάτων στο νησί</h1>
      <address>
        <time datetime="2019-11-14T13:50:01+00:00">14 Nov 2019, 13:50</time>
      </address>
      <p>
        <b>Με έγγραφό του ο Δήμαρχος Καρπάθου ζητά από τον Υφυπουργό Τουρισμού κ. Μάνο Κόνσολα την Ίδρυση και Λειτουργία Σχολής Τουριστικών Επαγγελμάτων στην Κάρπαθο.</b>
      </p>
      <p>Το έγγραφο του Δημάρχου Καρπάθου έχει ως ακολούθως:</p>
      <p>«Αξιότιμε κ. Υπουργέ, αγαπητέ Μάνο.</p>
      <p>Όπως και εσείς γνωρίζετε η Κάρπαθος, το δεύτερο σε έκταση νησί της Δωδεκανήσου, τα τελευταία χρόνια αποτελεί ένα δυναμικό τουριστικό προορισμό.</p>
      <p>Τα στοιχεία της φετινής περιόδου παρουσίασαν σημαντική αύξηση σε σχέση με το 2018.</p>
      <p>Αυτή η εικόνα παγιώνει την αντίληψη ότι ο τουρισμός αποτελεί τη βαριά Βιομηχανία στην Οικονομία του νησιού μας.</p>
      <p>Ήδη σημειώνεται σημαντικό ενδιαφέρον Ελλήνων και Ξένων Επενδυτών για την εγκατάσταση και λειτουργία Νέων Ξενοδοχειακών Μονάδων.</p>
      <p>Με βάση αυτό το δεδομένο και το γεγονός ότι η εξέλιξη αυτή συνεπάγεται νέες θέσεις εργασίας, ο Δήμος Καρπάθου στην προσπάθεια του να βοηθήσει τους νεοεισερχόμενους στην αγορά εργασίας, στην αναβάθμιση των παρεχόμενων υπηρεσιών, αλλά κυρίως στην παραμονή και στην επιστροφή των νέων της Καρπάθου για επαγγελματική δραστηριοποίηση στον τουρισμό στον τόπο τους, προτείνει, ΤΗΝ ΙΔΡΥΣΗ ΚΑΙ ΛΕΙΤΟΥΡΓΙΑ ΣΧΟΛΗΣ ΤΟΥΡΙΣΤΙΚΩΝ ΕΠΑΓΓΕΛΜΑΤΩΝ ΣΤΗΝ ΚΑΡΠΑΘΟ.</p>
      <p>Εφόσον υπάρξει η δυνατότητα ίδρυσης αυτής της Σχολής, ο Δήμος Καρπάθου θα εξασφαλίσει την στέγαση της σε ανενεργή Σχολική Μονάδα, όπως επίσης θα αναλάβει για τα πρώτα χρόνια μέρος των Λειτουργικών εξόδων της.</p>
      <p>ΚΥΡΙΕ ΥΠΟΥΡΓΕ,</p>
      <p>Το Αίτημα του Δήμου Καρπάθου στηρίζετε στη Νέα οικονομική πραγματικότητα.</p>
      <p>Επιθυμούμε, μέσα από τη Σχολή να αποφοιτήσουν τα νέα Στελέχη της Τουριστικής Οικονομίας του Νησιού μας.</p>
      <p>Δικαιούμαστε να ζωντανέψει το Νησί μας και τους χειμερινούς μήνες με την προσέλκυση και παραμονή Φοιτητών στον τόπο μας.</p>
      <p>Εσείς, ως συντοπίτης μας, κατανοείτε το δίκαιο του Αιτήματος μας.</p>
      <p>Ελπίζουμε στη Βοήθεια σας και στην Αποτελεσματικότητα σας.</p>
      <p>Μετά τιμής</p>
      <p>
        <b>Ο Δήμαρχος Καρπάθου<br/>Ιωάννης Θεμ. Νισύριος</b>
      </p>
    </article>
  </body>
</html>