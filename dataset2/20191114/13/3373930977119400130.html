<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/spararna-tror-pa-disney-6978591"/>
    <meta property="og:site_name" content="Affärsvärlden"/>
    <meta property="article:published_time" content="2019-11-14T13:50:00+00:00"/>
    <meta property="og:title" content="Spararna tror på Disney+"/>
    <meta property="og:description" content="Disney steg rejält på börsen efter lanseringen av streamingtjänsten Disney+. Spararna tror också på att jätten ska lyckas ta en position i streamingkriget."/>
  </head>
  <body>
    <article>
      <h1>Spararna tror på Disney+</h1>
      <address>
        <time datetime="2019-11-14T13:50:00+00:00">14 Nov 2019, 13:50</time>
      </address>
      <p>
        <b>Disney steg rejält på börsen efter lanseringen av streamingtjänsten Disney+. Spararna tror också på att jätten ska lyckas ta en position i streamingkriget.</b>
      </p>
      <p>I tisdags lanserade Disney sin streamingtjänst Disney+. Mer än 10 miljoner personer har redan tecknat abonnemang för tjänsten. Som jämförelse tog det streamingjätten Netflix, som idag har cirka 60 miljoner användare i USA,  två år att nå 10 miljoner användare.</p>
      <p>Teleoperatören Verizon har emellertid erbjudit 19 miljoner av sina kunder ett kostnadsfritt årsabonnemang och det framgår inte hur många av Disneys abonnenter som hör till denna skara.</p>
      <p>En del i attraktionskraften kan dock vara priset; Disneys tjänst kostar bara 6,99 dollar i månaden, vilket är betydligt billigare än exempelvis Netflix, som ligger på 9 dollar per månad.</p>
      <p>Läs mer: <a href="https://www.affarsvarlden.se/bors-ekonominyheter/analytiker-sa-star-sig-netflix-gentemot-disney-6978423">Analytiker: Så står sig Netflix gentemot Disney+</a></p>
      <p>Disneys aktie klättrade med hela 7,3 procent på uppgifterna om 10 miljoner användare och stängde på nytt all time high på 148,72 dollar per aktie efter lanseringen.</p>
      <p>Även spararna är positiva till Disneys chanser i streamingkriget, menar Nordnets sparekonom Frida Bratt. Sedan början av september har antalet Nordnet-kunder som äger aktien ökat med 18 procent och sedan årsskiftet har antalet ägare ökat med 105 procent.</p>
      <p>– Jag tror definitivt det är Disneys möjligheter att ta en position i streamingkriget som lockar. Disney satsar verkligen allt på streamingtjänsten, och ska med den visa för investerare att man har en tydlig idé, vision och att man också i framtiden kommer vara en storspelare att räkna med. Det är ett måste – det går inte att luta sig tillbaka och tro att den traditionella tv-verksamheten ska bära bolaget in i framtiden, säger Frida Bratt.</p>
      <p>Hon påpekar dock att det gäller för Disney att leverera på förväntningarna. Om Disney fortsätter lika stark som de inledde kan man emellertid utan problem nå den egna prognosen om mellan 60 till 90 miljoner användare i slutet av 2024.</p>
      <p>– Men man ska komma ihåg att också Apple har lanserat sin streamingtjänst TV+, och den kostar bara 59 kronor i månaden. Netflix spänner musklerna för att försvara sina positioner, och Amazon kan göra stora satsningar på kort tid. För sparare som valt lag i streamingkriget så blir det ett intressant drama att följa. säger hon.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fspararna-tror-pa-disney-6978591&amp;title=Spararna%20tror%20p%C3%A5%20Disney%2B&amp;description=Disney%20steg%20rej%C3%A4lt%20p%C3%A5%20b%C3%B6rsen%20efter%20lanseringen%20av%20streamingtj%C3%A4nsten%20Disney%2B.%20Spararna%20tror%20ocks%C3%A5%20p%C3%A5%20att%20j%C3%A4tten%20ska%20lyckas%20ta%20en%20position%20i%20streamingkriget.">Facebook</a>
        </li>
        <li>
          <a href="http://twitter.com/share?text=Spararna%20tror%20p%C3%A5%20Disney%2B&amp;url=https%3A%2F%2Fwww.affarsvarlden.se%2Fbors-ekonominyheter%2Fspararna-tror-pa-disney-6978591">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fspararna-tror-pa-disney-6978591&amp;title=Spararna%20tror%20p%C3%A5%20Disney%2B">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fspararna-tror-pa-disney-6978591&amp;title=Spararna%20tror%20p%C3%A5%20Disney%2B">Reddit</a>
        </li>
        <li>Mail</li>
      </ul>
    </article>
  </body>
</html>