<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=394&amp;docID=328072&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-14T13:39:00+00:00"/>
    <meta property="og:title" content="לפני בלומפילד: מסי חוזר מהשעיה מול ברזיל"/>
    <meta property="og:description" content="מאמן ארגנטינה, סקאלוני: ''אין ידידות במשחק הזה''"/>
  </head>
  <body>
    <article>
      <h1>לפני בלומפילד: מסי חוזר מהשעיה מול ברזיל</h1>
      <h2>מאמן ארגנטינה, סקאלוני: "אין ידידות במשחק הזה"</h2>
      <address><time datetime="2019-11-14T13:39:00+00:00">14 Nov 2019, 13:39</time> by <a rel="author">מערכת אתר ערוץ הספורט</a></address>
      <p>קרב נוסף באחת היריבויות הספורטיביות הגדולות ביותר ייערך מחר (שישי) כשברזיל תפגוש אחת <a href="http://www.sport5.co.il/team.aspx?FolderID=8335&amp;lang=HE">ארגנטינה</a> למשחק ידידות בסביבה לא מוכרת - סעודיה. לפני שהאלביסלסטה מגיעים לבלומפילד למשחק מול אורוגוואי, הם מקווים להמשיך את המומנטום החיובי שלהם עם הפונמן שחוזר לסגל לאחר השעיה - ליונל מסי.</p>
      <p>הכוכב האשים את ההתאחדות לכדורגל בדרום אמריקה בשחיתות בתום ההפסד של נבחרתו לברזיל בחצי גמר הקופה אמריקה ונעדר מארבעה משחקים. <a href="http://www.sport5.co.il/team.aspx?FolderID=8335&amp;lang=HE">ארגנטינה</a> הסתדרה גם ללא הכוכב ורשמה רצף של חמישה משחקים ללא הפסד, הארוך ביותר שלה בשנתיים האחרונות.</p>
      <p>מאמן הנבחרת, <b>ליונל סקאלוני </b>הדגיש את חשיבות המשחק מול היריבה המרה: "משחקים מול <a href="http://www.sport5.co.il/team.aspx?FolderID=8368&amp;lang=HE">ברזיל</a> ואורוגוואי הם אף פעם לא ידידותיים. עומד להיות משחק קשה מאוד, אבל אנחנו מוכנים אליו". הוא צפוי לפתוח עם הרכב חזק, כשניקלאס אוטמנדי אמור להוביל את מרכז ההגנה, בעוד לאנדרו פארדס עתיד להוביל את הקישור ביחד עם <b>רודריגו דה פול </b>שאמר: "הכותרת היחידה היא מסי, אנחנו צריכים להמשיך לעבוד". את החלק הקדמי צפויים לאייש שלישייה שמציתה את הדמיון בדמות מסי, סרחיו אגוארו ולאוטרו מרטינס הלוהט, שכבש תשעה שערים ב-15 המשחקים האחרונים בנבחרת.</p>
      <figure>
        <img src="https://www.sport5.co.il/Images/trans.gif"/>
        <figcaption>סקאלוני. מחמם את האווירה לפני ברזיל (getty)</figcaption>
      </figure>
      <p>גדול שחקני <a href="http://www.sport5.co.il/team.aspx?FolderID=8368&amp;lang=HE">ברזיל</a> בכל הזמנים, <b>פלה</b>, פירגן למסי לפני המפגש מול הסלסאו, כשנשאל איזה שחקן בעולם הוא היה רוצה לצידו בקבוצה: "המחשבה הראשונה שלי היא ליונל מסי. הוא השחקן השלם ביותר, מוסר, מבקיע, דריבליסט נהדר. אם היינו יחד באותה קבוצה, היריבים לא היו יודעים על מי לשמור".</p>
      <p>מן העבר השני, נבחרת <a href="http://www.sport5.co.il/team.aspx?FolderID=8368&amp;lang=HE">ברזיל</a> עדיין לא ניצחה אף משחק מאז זכתה בקופה אמריקה ביולי. חניכיו של טיטה רשמו שלוש תוצאות תיקו והפסד בארבעת המשחקים האחרונים. למרות זאת, היא נמצאת שלישית בעולם בדירוג פיפ"א והפסידה משחק אחד מתוך 20 האחרונים. מי שייעדר מההתמודדות הוא הכוכב הבלתי מעורער של הנבחרת, ניימאר, שסובל מפציעה. שם מעניין שזכה לזימון בכורה הוא רודריגו בן ה-18 מריאל מדריד.</p>
      <p>טיטה צפוי לפתוח עם טיאגו סילבה ומרקיניוס במרכז ההגנה. ארתור וקאסמירו אמורים להוביל את הקישור, בעוד פליפה קוטיניו, רוברטו פירמינו, גבריאל ז'סוס ורישארליסון עתידים לשתף פעולה בחוליית ההתקפה.</p>
      <figure>
        <img src="https://www.sport5.co.il/Images/trans.gif"/>
        <figcaption>ברזיל חגגה מול ארגנטינה במשחק האחרון בין השתיים (getty)</figcaption>
      </figure>
    </article>
  </body>
</html>