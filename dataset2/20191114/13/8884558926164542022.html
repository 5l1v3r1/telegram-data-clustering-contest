<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/finska-mora-placati-odskodnino-za-smrt-zavrnjenega"/>
    <meta property="og:site_name" content="Primorske novice"/>
    <meta property="article:published_time" content="2019-11-14T13:48:19+00:00"/>
    <meta property="og:title" content="Finska mora plačati odškodnino za smrt zavrnjenega Iračana"/>
    <meta property="og:description" content="Evropsko sodišče za človekove pravice (ESČP) v Strasbourgu je danes razsodilo, da mora Finska plačati odškodnino hčeri Iračana, ki so ga v domovini ustrelili, potem ko je Finska zavrnila njegovo prošnjo za azil. Po mnenju sodišča je Finska moškemu kršila pravico do življenja in do tega, da ni izpostavljen mučenju ali nečloveškemu ravnanju."/>
  </head>
  <body>
    <article>
      <h1>Finska mora plačati odškodnino za smrt zavrnjenega Iračana</h1>
      <address><time datetime="2019-11-14T13:48:19+00:00">14 Nov 2019, 13:48</time> by <a rel="author">STA</a></address>
      <p>
        <b>Evropsko sodišče za človekove pravice (ESČP) v Strasbourgu je danes razsodilo, da mora Finska plačati odškodnino hčeri Iračana, ki so ga v domovini ustrelili, potem ko je Finska zavrnila njegovo prošnjo za azil. Po mnenju sodišča je Finska moškemu kršila pravico do življenja in do tega, da ni izpostavljen mučenju ali nečloveškemu ravnanju.</b>
      </p>
      <figure>
        <img src="https://static.primorske.si/foto/highres/gnweb/719764_denar.jpg"/>
        <figcaption>Foto: pixabay.com</figcaption>
      </figure>
      <p><b>STRASBOURG</b> &gt; Kot so sporočili s sodišča, je Iračan delal na iraškem notranjem ministrstvu, kjer je preiskoval primere korupcije in kršitev človekovih pravic. Po sporu s kolegom, domnevnim pripadnikom šiitske milice, je bil tarča dveh poskusov atentata, zato je z družino leta 2015 pobegnil na Finsko.</p>
      <p>A finske oblasti so leta 2016 zavrnile njegovo prošnjo za azil, češ da ni dokazov, da so bili poskusi atentata povezani s sporom na delovnem mestu ali da mu kot sunitu grozi preganjanje. Leta 2017 so zavrnili tudi njegove pritožbe.</p>
      <p>Moški se je nato novembra 2017 prostovoljno vrnil v Irak. Mesec dni zatem je njegova hči izvedela, da so ga ustrelili na ulici.</p>
      <p>Sodišče je kritično do finskih oblasti, ker niso dovolj resno vzele poskusov atentata in ker niso pravilno ocenile tveganj za moškega v Iraku. Finski je zato naložilo, da mora Iračanovi hčeri plačati 20.000 evrov odškodnine in še 4500 evrov za stroške.</p>
    </article>
  </body>
</html>