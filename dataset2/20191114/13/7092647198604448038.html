<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39711/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86%D8%A8%D8%A7%DB%8C%D8%AF-%D8%AF%D8%B1-%D9%87%DB%8C%D8%A6%D8%AA-%D9%85%D8%AF%DB%8C%D8%B1%D9%87-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%B5%D9%86%D8%B9%D8%AA-%D8%A2%D8%A8-%D9%88-%D8%A8%D8%B1%D9%82-%D8%A7%D8%B2-%D8%A8%D8%A7%D9%86%D9%88%D8%A7%D9%86-%D8%A7%D8%B3%D8%AA%D9%81%D8%A7%D8%AF%D9%87-%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-14T13:08:00+00:00"/>
    <meta property="og:title" content="اردکانیان:باید در هیئت مدیره شرکت‌های صنعت آب و برق از بانوان استفاده شود"/>
    <meta property="og:description" content="وزیر نیرو با اشاره به اینکه فراخوان انتخاب مدیران باید به سایر بخش‌های شرکت‌ها تسری پیدا کند، گفت: به زودی نظام‌نامه این موضوع ابلاغ خواهد شد و مصوبه‌ای در زمینه حضور بانوان تدوین شده است که براساس آن بایستی در هیئت‌مدیره شرکت‌ها از بانوان استفاده شود."/>
  </head>
  <body>
    <article>
      <h1>اردکانیان:باید در هیئت مدیره شرکت‌های صنعت آب و برق از بانوان استفاده شود</h1>
      <address><time datetime="2019-11-14T13:08:00+00:00">14 Nov 2019, 13:08</time> by <a rel="author">پایگاه خبری صنعت برق - برق نیوز BarghNews</a></address>
      <p><i>وزیر نیرو با اشاره به اینکه فراخوان انتخاب مدیران باید به سایر بخش‌های شرکت‌ها تسری پیدا کند، گفت: به زودی نظام‌نامه این موضوع ابلاغ خواهد شد و مصوبه‌ای در زمینه حضور بانوان تدوین شده است که براساس آن بایستی در هیئت‌مدیره شرکت‌ها از بانوان استفاده شود. </i>به گزارش <a href="http://www.barghnews.com/">برق نیوز</a>، رضا اردکانیان در نشست با مدیران صنعت آب و برق استان آذربایجان‌غربی اصلی‌ترین ثروت کشور را منابع انسانی آن دانست و افزود: بایستی بیش از هر موضوعی بر روی کیفیت منابع انسانی دقت داشته باشیم چرا که هرگونه ناهنجاری در سیستم ناشی از بی مسئولیتی مدیران در قبال موضوع منابع انسانی است. وی تاکید کرد: تک تک عناصر دستگاه خدمات‌رسانی مانند وزارت نیرو بایستی در تطبیق با شرایط احراز کاری خود در مسئولیت‌ها حضور پیدا کنند؛ چرا که بروز یک مورد نادرست در این بخش خطراتش در درازمدت از هر مسئله‌ای برای صنعت آب و برق بیشتر است. وزیر نیرو با اشاره به اینکه فراخوان انتخاب مدیران باید به سایر بخش‌های شرکت‌ها تسری پیدا کند، گفت: به زودی نظام‌نامه این موضوع ابلاغ خواهد شد و براساس آن بایستی در همه سطوح نیرو‌های شایسته در مسئولیت‌ها قرار بگیرند. اردکانیان با تاکید بر اینکه بانوان شایسته باید حضور پررنگ‌تری در شرکت‌ها داشته باشند، ادامه داد: مصوبه‌ای در این زمینه تدوین شده است که براساس آن بایستی در هیئت‌مدیره شرکت‌ها از بانوان استفاده شود. وی با اشاره به آغاز پویش هرهفته_الف_ب_ایران از ابتدای مهرماه در کشور، گفت: دشمن با فشار تبلیغاتی خود در تلاش برای کاهش تاب آوری جامعه است تا به اقتضای شرایط روحی و روانی جامعه این مسئله را القا کند که فشار حلقه تحریم‌ها مدام در حال تنگ‌تر شدن است. وزیر نیرو تاکید کرد: وزارت نیرو به عنوان دستگاهی که جلودار عرضه خدمات نظام و دولت به جامعه است بایستی در جهت افزایش تاب آوری جامعه، مردم را در جریان اجرای طرح‌های بزرگ صنعت آب و برق در سراسر کشور قرار دهد تا مردم به خوبی از این مسئله آگاه باشند که چرخ‌های توسعه کشور در نقاط مختلف ایران به خوبی در حال حرکت است. اردکانیان افزود: به میزانی که تاب آوری جامعه افزایش یابد طبیعتا یاس و ناامیدی به کسانی منتقل خواهد شد که تلاش آن‌ها کاهش توان مردم، ناامیدی جامعه و... بوده است.</p>
    </article>
  </body>
</html>