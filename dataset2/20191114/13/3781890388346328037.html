<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741690"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T13:50:00+00:00"/>
    <meta property="og:title" content="'เฮียหมา'บอกยังเครียดจัด จะสบายใจต่อเมื่อได้รับเงินคืน"/>
    <meta property="og:description" content="“เฮียหมา” เผยยังเครียดจัด แต่พอใจในระดับหนึ่ง หลังจากที่ทางเจ้าหน้าที่ธนาคารรับปากชดใช้เงิน 5 ล้านให้ แต่จะสบายใจจริงก็เมื่อได้รับเป็นตัวเงินคืนทั้งหมด"/>
  </head>
  <body>
    <article>
      <h1>'เฮียหมา'บอกยังเครียดจัด จะสบายใจต่อเมื่อได้รับเงินคืน</h1>
      <address>
        <time datetime="2019-11-14T13:50:00+00:00">14 Nov 2019, 13:50</time>
      </address>
      <p>
        <b>“เฮียหมา” เผยยังเครียดจัด แต่พอใจในระดับหนึ่ง หลังจากที่ทางเจ้าหน้าที่ธนาคารรับปากชดใช้เงิน 5 ล้านให้ แต่จะสบายใจจริงก็เมื่อได้รับเป็นตัวเงินคืนทั้งหมด</b>
      </p>
      <p>จากกรณีเมื่อช่วงเย็นวันที่ 13 พ.ย. นายเอกพัฒ  อธิธนัทกุล อายุ 61 ปี หรือเฮียหมา เจ้าของร้านอาหารชื่อดังใน จ.สมุทรปราการ ย่านถนนตำหรุ-คลองเก้า ต.แพรกษาใหม่ อ.เมือง จ.สมุทรปราการ ได้นำสมุดบัญชีธนาคารเข้าแจ้งความกับพนักงานสอบสวน สภ.บางปู สมุทรปราการ หลังพบว่าสมุดบัญชีธนาคารแห่งหนึ่งในย่านนิคมอุตสาหกรรมบางปู ถูกยกเลิกและยอดเงินที่ฝากไว้ในบัญชีดังกล่าวกว่า 5 ล้านบาทได้หายไป ทำให้ไม่สามารถทำธุรกรรมต่างๆ ได้ และเมื่อตรวจสอบกลับพบว่าเงินในบัญชีได้ถูกโอนย้ายเงินไปอีกบัญชีที่ได้มีการทำขึ้นใหม่ซึ่งเป็นชื่อของนายเอกพัฒ เองก่อนจะมีการปลอมลายเซ็นเบิกถอนเงินสดออกไป ล่าสุดทางธนาคารยืนยันจะชดใช้ให้ หากพบว่าเจ้าหน้าที่มีการทุจริต<br/><br/>ความคืบหน้าเมื่อวันที่ 14 พ.ย.นายเอกพัฒ   กล่าวว่า ทางเจ้าหน้าที่สำนักงานใหญ่ของธนาคารดังกล่าว ได้ติดต่อมาและเดินทางเข้าพบกับตนที่โรงพยาบาลแล้ว และยินดีที่จะรับผิดชอบ เบื้องต้นพอใจในระดับหนึ่ง ที่ทางเจ้าหน้าที่ของธนาคาร ได้รับปากว่าจะรับผิดชอบคืนเงินของที่ตนหายไปจากบัญชีทั้งหมด แต่ก็ยังเป็นเพียงคำพูด ยังไม่มีตัวเงินคืนมาอย่างไร  คงต้องรอดูว่าทางธนาคารดังกล่าว จะทำตามคำที่พูดไว้กับตนหรือไม่ เพราะในระหว่างที่มีการพูดคุยกับเจ้าหน้าที่ธนาคารทางโทรศัพท์ สื่อหลาย ๆ สื่อได้มีการบันทึกเสียงเอาไว้<br/><br/>ส่วนในเรื่องที่เกิดขึ้นก็คงต้องปล่อยให้เป็นหน้าที่ของทางธนาคาร และเจ้าหน้าที่ตำรวจเป็นผู้ตรวจสอบ ตอนนี้ตนยอมรับว่าเครียดมาก เพราะเงินจำนวนดังกล่าวตนเก็บสะสมมาเกือบตลอดชีวิต ในเมื่อเขายอมคืนเงินให้เราก็พอใจในระดับหนึ่ง แต่จะสบายใจมากกว่านี้ ต่อเมื่อตนได้รับเงินจำนวนดังกล่าวคืนมา ก็คงต้องรอดูว่าทางเจ้าหน้าที่ธนาคารจะทำตามที่รับปากตนไว้หรือไม่</p>
      <figure>
        <img src="https://www.dailynews.co.th/admin/upload/20191114/news_DzHYnzwxef195038_533.jpg?v=20191115057?v=4423"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/741606">เงิน5ล้านในบัญชีส่อสูญ! 'เฮียหมา'ความดันพุ่งเข้ารพ</a>...</p>
    </article>
  </body>
</html>