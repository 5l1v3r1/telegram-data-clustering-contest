<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/knsb-iska-oshche-pari-za-meditsi-i-prepodavateli-406702.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T13:18:00+00:00"/>
    <meta property="og:title" content="КНСБ иска още пари за медици и преподаватели"/>
    <meta property="og:description" content="Все пак от КНСБ поискаха повече пари за медицинските специалисти, младите университетски преподаватели и заплатите в системите на социалните услуги"/>
  </head>
  <body>
    <article>
      <h1>КНСБ иска още пари за медици и преподаватели</h1>
      <address>
        <time datetime="2019-11-14T13:18:00+00:00">14 Nov 2019, 13:18</time>
      </address>
      <p>Президентът на КНСБ Пламен Димитров се съгласи, че в Бюджет 2020 се отделят повече средства за заплати и социални плащания, а шефката на бюджетната комисия в парламента Менда Стоянова оцени, че тази година исканията на синдиката са "доста по-скромни". Тези обобщения двамата направиха след среща на КНСБ и ГЕРБ в парламента.</p>
      <p>Все пак от КНСБ поискаха повече пари за медицинските специалисти, младите университетски преподаватели и заплатите в системите на социалните услуги.</p>
      <p>Менда Стоянова пък допълни, че на срещата са били обсъдени и някои по-фундаментални въпроси по отношение на промени със системата за песнионно осигуряване.</p>
      <p>"Трябва да се извършват определени промени в системата на пенсионното осигуряване, така че да се създаде законова възможност получаващите ниски доходи, минимални пенсии, през социалното подпомагане да достигнат жизнения минимум през съответните помощи - енергийни, водни или други, но без това да влияе и изкривява системата на пенсионното осигуряване. Трябва да се създаде работна група, в която да участват и партньорите, и представителите на изпълнителната власт и наистина за следващата година един съгласуван пакет да намери своето място в бюджета за 2021 г.", уточни шефката на бюджетната комисия.</p>
      <p>Тя заяви и че ще се анализира кои от исканията на синдикатите могат да влязат в бюджета между двете четения. </p>
      <p>"В бюджета за догодина се отделят близо 1 млрд. лева повече за заплати и 1,2 млрд. лева за социални и здравни плащания. Макар да не са в обема, който искахме, все пак са повече от тазгодишния бюджет“, коментира и Пламен Димитров.</p>
      <p>Той уточни, че между първо и второ четене от КНСБ ще настояват за още 7 млн. лева за здравните специалисти в училищата и детските градини, за да може и тяхната стартова заплата да бъде 900 лева от 1 януари. Те ще искат и заплатите на младите асистенти и преподаватели в университетите да се изравнят с тези на младите учители. </p>
      <p>Синдикатите настояват и за увеличение на заплатите в системите за социални услуги, където работят пенсионери и няма млади хора заради ниски заплати. Искането е за 20% увеличение, 22 млн. лева допълнително. </p>
      <p>Пламен Димитров посочи и че вече има съгласието на финансовия министър за увеличаване на квотата на ваучерите за храна от първоначално предложените в бюджета 320 млн. лева до 350 млн. лева.</p>
    </article>
  </body>
</html>