<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/officieel-razr-brengt-klaptelefoon-terug-maar-dan-reteduur-33124"/>
    <meta property="og:site_name" content="Apparata"/>
    <meta property="article:published_time" content="2019-11-14T07:44:00+00:00"/>
    <meta property="og:title" content="Officieel: RAZR brengt klaptelefoon terug maar dan reteduur"/>
    <meta property="og:description" content="Motorola komt met een innovatief doch klassiek vouwdesign dat wel héél erg duur is."/>
  </head>
  <body>
    <article>
      <h1>Officieel: RAZR brengt klaptelefoon terug maar dan reteduur</h1>
      <h2>Motorola komt met een innovatief doch klassiek vouwdesign dat wel héél erg duur is.</h2>
      <address><time datetime="2019-11-14T07:44:00+00:00">14 Nov 2019, 07:44</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p><a href="https://www.apparata.nl/nieuws/iconische-razr-phone-komt-terug-in-bijzondere-configuratie-30956">Motorola teaset</a> al een tijdje hun gloednieuwe RAZR-design maar vanaf vandaag is het echt officieel: het Amerikaanse bedrijf komt met een bijzondere klaptelefoon met opvouwbaar scherm. Samsung liet zien hoe het niet moet, maar met een evenzo belachelijke prijs voor middelmatige hardware is het maar de vraag of deze wel aanslaat.</p>
      <p>Er was een tijd dat velen een flip-up phone in hun broekzak hadden en Motorola denkt dat die klassieke configuratie weer een nieuw leven verdient. Dat werd in eerste instantie bewerkstelligd met een <a href="https://www.apparata.nl/nieuws/genant-lenovo-jat-razr-teaser-van-een-fan-31154">gestolen teaser</a> en later toonde Motorola zelf het <a href="https://www.apparata.nl/nieuws/dit-zijn-de-eerste-live-beelden-van-de-motorola-razr-2019-video-32813">unieke scharniersysteem</a>.</p>
      <p>Nu is alles officieel; de aankomende RAZR krijgt een 6,2-inch scherm (opengeklapt) met een resolutie van 2142×876 pixels en een beeldverhouding van 21:9. Dichtgeklapt is het toestel ongeveer half zo groot als ‘gewone’ smartphone. Ook dan heb je nog een schermpje dat handige informatie aan je toont. Dit kleinere OLED-display bedraagt een afmeting van 2,7-inch en 800×600 pixels (4:3).</p>
      <p>Verder is de RAZR uitgerust met 6GB RAM, 128GB opslagruimte en een bijzonder matige batterij van 2510mAh die snelladen met 15W ondersteunt. Verder heeft het toestel een enkele rear- en selfie-camera van respectievelijk 16MP en 5MP.</p>
      <p>In eerste instantie is de RAZR alleen in de Verenigde Staten te koop voor een schrikwekkende prijs van $1500 dollar. Daar kun je twee OnePlus 7T Pro’s voor kopen en van het wisselgeld koop je voor je moeder nog een <a href="https://www.apparata.nl/nieuws/gelekt-samsung-heeft-designgoud-in-handen-33108">mooie Samsung Galaxy A51</a>.</p>
      <p>Nu mogen we natuurlijk niet onderschatten hoe duur innovatie is en de Samsung Galaxy Fold gaat voor zo’n $500 dollar meer over de toonbank. Dan heb je daarentegen twee schermen, een high-end Snapdragon 855 processor, een triple camera-setup, 12GB RAM en een hoop extra opslagruimte. Ja, dat toestel gaat <a href="https://www.apparata.nl/nieuws/reviewexemplaren-galaxy-fold-begeven-het-nu-al-30820">binnen no-time stuk</a> als je niet uitkijkt, maar dan heb je in elk geval een luxeproduct met luxe features.</p>
      <p>We weten nog niet hoeveel de RAZR in Nederland en Belgie gaat kosten maar dat hij hier uitkomt is zeker. Motorola heeft onder andere al een Nederlandse <a href="https://www.motorola.com/nl/products/razr">productpagina</a> online gegooid.</p>
    </article>
  </body>
</html>