<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/zdorove/20191114-yak-rozpiznaty-diabet-symptomy-i-profilaktyka/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T07:50:04+00:00"/>
    <meta property="og:title" content="Як розпізнати діабет: симптоми і профілактика"/>
    <meta property="og:description" content="14 листопада відзначають Всесвітній день боротьби з діабетом, який покликаний нагадати про те, що поширеність захворювання зростає."/>
  </head>
  <body>
    <article>
      <h1>Як розпізнати діабет: симптоми і профілактика</h1>
      <address>
        <time datetime="2019-11-14T07:50:04+00:00">14 Nov 2019, 07:50</time>
      </address>
      <p>14 листопада відзначають Всесвітній день боротьби з діабетом, який покликаний нагадати про те, що поширеність захворювання зростає.</p>
      <p>У цей день Факти ICTV вирішили нагадати, наскільки складне життя діабетиків, а також про причини виникнення хвороби та її профілактику.</p>
      <h3>Що таке діабет</h3>
      <p><b>Діабет</b> – це захворювання, яке розвивається внаслідок нестачі або відсутності вироблення гормону інсуліну, який сприяє виведенню з організму цукру (глюкози).</p>
      <p>Ранні стадії діабету достатньо важко розпізнати через те, що вони не завжди мають виражені симптоми. Через це лікарі називають його одним з найпідступніших захворювань.</p>
      <h3>Причини виникнення</h3>
      <p>Причиною можуть стати <b>інфекційні захворювання</b> (краснуха, герпес тощо) <b>вплив токсинів</b> (пестициди, лікарські засоби).</p>
      <p>Також одним з основних факторів є <b>генетична схильність</b> (у людей, чиї найближчі родичі мають такий діагноз, ризик захворіти збільшується від двох до шести разів).</p>
      <h4>Причиною може також стати:</h4>
      <ul>
        <li>вік понад 40 років;</li>
        <li>зловживання алкоголем;</li>
        <li>надання переваги висококалорійній вуглеводній і жирній їжі;</li>
        <li>гормональні зміни на тлі надниркової недостатності;</li>
        <li>прийом деяких лікарських препаратів (глюкокортикоїди, цитостатики, діуретики);</li>
        <li>стан постійного стресу.</li>
      </ul>
      <h3>Як розпізнати</h3>
      <p>Як мінімум 25% людей, які страждають на діабет, не знають про своє захворювання. Щоб своєчасно почати лікування і не запустити хворобу, потрібно знати симптоми недуги.</p>
      <p>І перш за все ознаки відрізняються від <b>видів діабету</b> – першої і другої його стадії.</p>
      <h4>Симптоми цукрового діабету 1 типу</h4>
      <p>Діабет 1-го типу розвивається стрімко і має яскраво виражені прояви.</p>
      <p>
        <b>Основні симптоми:</b>
      </p>
      <ul>
        <li>підвищений апетит;</li>
        <li>втрата ваги;</li>
        <li>постійна втома;</li>
        <li>сонливість;</li>
        <li>спрага;</li>
        <li>рясне сечовипускання.</li>
      </ul>
      <p><b>Другий тип цукрового діабету</b> – найпоширеніший, проте найскладніший у розпізнаванні.</p>
      <p>Хвороба протікає повільно, а її симптоми виражені слабо.</p>
      <h4>Для діабету другого типу властиві:</h4>
      <ul>
        <li>сухість у роті і спрага;</li>
        <li>зниження ваги;</li>
        <li>дратівливість;</li>
        <li>відчуття поколювання у пальцях,</li>
        <li>оніміння кінцівок;</li>
        <li>нудота;</li>
        <li>суха шкіра;</li>
        <li>тривале загоєння ран і саден;</li>
        <li>підвищений тиск.</li>
      </ul>
      <p>Аби вчасно розпізнати хворобу, потрібно раз на рік робити аналіз крові на вміст цукру. Нормальний показник – 5,5 ммоль/л.</p>
      <h3>Як живуть діабетики?</h3>
      <p>Життя людей, які хворіють на діабет, не можна назвати комфортним. Їм часто доводиться знижувати рівень цукру за допомогою препаратів, робити уколи інсуліну, а також дотримуватися дієти.</p>
      <p>Пацієнтам потрібно часто вимірювати рівень глюкози в крові для того, щоб підвищити ефективність контролю хвороби.</p>
      <p><b>Читайте:</b> <a href="https://fakty.com.ua/ua/lifestyle/zdorove/20190828-diabet-i-zajva-vagu-medyky-rozvinchaly-6-mifiv-pro-solodke/">Діабет і зайва вага. Медики розвінчали 6 міфів про солодке</a></p>
      <p>В Україні діє програма Доступні ліки, в які входять також препарати для діабетиків. У 2019 її доповнили новими ліками.</p>
      <p>З повним списком препаратів, що доступні за програмою, можна ознайомитися <a href="https://moz.gov.ua/uploads/2/14039-dn_20190815_1805_dod.pdf">тут.</a></p>
      <p>Крім того, діабетикам доводиться відмовитися від багатьох ласощів – цукерок, меду, а також продуктів, що містять глюкозу і фруктозу. Не варто також вживати картоплю, свинину, рис і сухофрукти.</p>
      <p>Також хворим на діабет доводиться оновлювати свій раціон такими продуктами харчування як нежирна риба, куряче м’ясо, чорний хліб, яйця і крупи. Вони обов’язкові до вживання діабетиками.</p>
      <h3>Як не захворіти</h3>
      <p>Перше, на що варто звернути увагу – це <b>харчування.</b> Варто обмежити себе від вживання вуглеводів і калорійної їжі.</p>
      <p><b>Обмеження вуглеводів</b> необхідно для того, щоб не навантажувати підшлункову залозу, обмеження калорій – щоб не товстіти.</p>
      <p>При цьому ви повинні <b>харчуватися різноманітно</b>, дотримуватися режиму харчування (5-6 разів на день), не переїдати, правильно готувати (більше відвареної їжі і страв, приготованих в духовці або на пару).</p>
      <p>Також <b>не варто зловживати алкоголем.</b></p>
      <p>Згідно з дослідженням, опублікованим в журналі Diabetes Care, ризик цього захворювання зростає при споживанні великих доз алкоголю, особливо у молодих жінок.</p>
      <p><b>Киньте палити!</b> Куріння сприяє розвитку діабету, а також ускладненню хвороби.</p>
      <p>Для профілактики <b>варто також вести активний спосіб життя</b> і виконувати посильні фізичні навантаження: мінімум 30 хвилин на день.</p>
      <p><b>Слідкуйте за артеріальним тиском.</b> Відомо, що підвищений тиск може стати поштовхом до порушення вуглеводного обміну.</p>
      <p>До слова, вчені дійшли висновку, що фізичними вправами до сніданку <a href="https://fakty.com.ua/ua/lifestyle/zdorove/20191019-trenuvannya-do-snidanku-znyzhuyut-ryzyk-diabetu-vcheni/">знижують ризик розвитку діабету.</a></p>
    </article>
  </body>
</html>