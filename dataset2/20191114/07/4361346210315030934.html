<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/egy-lefejezos-videon-azonositottak-hasszant/186546"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T07:15:00+00:00"/>
    <meta property="og:title" content="Egy lefejezős videón azonosították Hasszánt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Egy lefejezős videón azonosították Hasszánt</mark>
      </h1>
      <address><time datetime="2019-11-14T07:15:00+00:00">14 Nov 2019, 07:15</time> by <a rel="author">B. B.</a></address>
      <p>Állig felfegyverzett kommandósok kíséretében vezették a tárgyalóterembe a 27 éves Hasszán Farhudot, akit azzal gyanúsítanak, hogy az Iszlám Állam egyik hóhérjaként kivégzésekben vett részt Szíriában, mielőtt a Liszt Ferenc Nemzetközi Repülőtéren elkapták.</p>
      <p>A tárgyaláson levetítettek egy sokkoló videót, amelyen egy férfit egy késsel hidegvérrel lefejeznek, a fejet pedig győzedelmesen felmutatják a tömegnek. A felvétel olyannyira horrorisztikus volt, hogy a bíróság nem is engedélyezte nyilvánosságra hozatalát.</p>
      <p>Két védett tanú – ők végignézték a kivégzést – azt vallotta, a felvételen maga Hasszán látható. A férfi tagad.</p>
      <figure>
        <img src="http://media.borsonline.hu/cikk/20/192132/gallery-picture/645w/2022892_hassan-f-targyalas-csk-201913111-1220151.jpg"/>
        <figcaption>Hasszán tagad, a férfi arab tolmács segítségével tett vallomást © Csányi Krisztina</figcaption>
      </figure>
      <p>– Nem ismerek el semmit, nem követtem el semmit, csak a családomat akarom – kérte a férfi. Azt elismerte, hogy a szír seregben szolgált.</p>
      <p>– Kötelező volt, de négy hónap után, amikor láttam, hogy ölik az embereket, még onnan is elmenekültem – mondta a bírónak arab tolmács segítségével.</p>
      <p>Ügyvédje szerint a férfi sosem imádkozott, írni és olvasni nem tud, és két szakértő szerint sem ő van a videón, sem orra, sem fogazata nem stimmel. Hasszán apja is megjelent a tárgyaláson és állítja: fia ártatlan.</p>
      <blockquote><b>Életfogytot kaphat</b> <br/>Hasszánt emberölés, bűnszervezetben megvalósított terrorcselekmény és emberiesség elleni bűntettel vádolják. A 27 éves szír férfi legalább húsz ember – köztük nők és gyerekek – kivégzésében is részt vehetett. Magyarországon embercsempészet miatt fogták el. Ha bebizonyosodik a bűnössége, tényleges életfogytiglan vár rá.</blockquote>
    </article>
  </body>
</html>