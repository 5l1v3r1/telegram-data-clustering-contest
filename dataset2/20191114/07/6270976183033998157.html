<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/zelenskyj-pidpysav-zakon-shhodo-audytu-bezpeky-avtomobilnyh-dorig/"/>
    <meta property="og:site_name" content="Рубрика"/>
    <meta property="article:published_time" content="2019-11-14T07:29:36+00:00"/>
    <meta property="og:title" content="Зеленський підписав закон щодо аудиту безпеки автомобільних доріг"/>
    <meta property="og:description" content="Президент України Володимир Зеленський підписав Закон «Про внесення змін до деяких законів України щодо управління безпекою автомобільних доріг» № 200-ІХ, ухвалений парламентом 17 жовтня 2019 року. Повідомляє пресслужба ОПУ. Як зазначається у пояснювальній записці, за даними Всесвітньої організації охорони здоров’я, автомобільні дороги України є одними з найбільш небезпечних для учасників руху, а ризик травмування або […]"/>
  </head>
  <body>
    <article>
      <h1>Зеленський підписав закон щодо аудиту безпеки автомобільних доріг</h1>
      <address><time datetime="2019-11-14T07:29:36+00:00">14 Nov 2019, 07:29</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/kyyiv-860x580-c-1.jpg"/>
      </figure>
      <p>
        <b>
          <b>Президент України Володимир Зеленський підписав Закон «Про внесення змін до деяких законів України щодо управління безпекою автомобільних доріг» № 200-ІХ, ухвалений парламентом 17 жовтня 2019 року.</b>
        </b>
      </p>
      <p>Повідомляє пресслужба<a href="https://www.president.gov.ua/news/prezident-pidpisav-zakon-shodo-auditu-bezpeki-avtomobilnih-d-58333"> ОПУ.</a></p>
      <p>Як зазначається у пояснювальній записці, за даними Всесвітньої організації охорони здоров’я, автомобільні дороги України є одними з найбільш небезпечних для учасників руху, а ризик травмування або загибелі людей на українських дорогах у 5-6 разів вищий, ніж у розвинених європейських країнах.</p>
      <p>Закон вносить зміни до законів України «Про дорожній рух» та «Про автомобільні дороги», якими запроваджується поняття «економічні втрати у зв’язку із загибеллю або пораненням (травмуванням) людей внаслідок дорожньо-транспортних пригод».</p>
      <p><b>Також документ запроваджує аудит безпеки автодоріг на стадії їхнього проектування та після введення в експлуатацію і перевірку безпеки автодоріг під час експлуатації.</b> Законом передбачена обов’язковість проведення аудиту на міжнародних і національних автомобільних дорогах.</p>
      <p>Впровадження норм закону дасть змогу підвищити безпеку на дорогах, знизити рівень аварійності та тяжкості наслідків ДТП, а також сприятиме інтеграції автомобільних доріг загального користування України до міжнародної дорожньої мережі з високим рівнем безпеки інфраструктури.</p>
    </article>
  </body>
</html>