<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/cultura/2019/11/14/trieste-prima-mostra-gillo-dorfles-dopo-sua-morte_KE5wcXztGTa5cpY73HcGKK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T07:14:00+00:00"/>
    <meta property="og:title" content="A Trieste la prima mostra su Gillo Dorfles dopo la sua morte"/>
    <meta property="og:description" content="Al via da domani a Trieste il primo evento espositivo dedicato a Gillo Dorﬂes dopo la sua morte, avvenuta a Milano il 2 marzo 2018. La mostra artistico/documentaria &quot;Il segno rivelatore di Gillo&quot;, ideata e curata da Marianna Accerboni e promossa dall’associazione culturale Gillo Dorﬂes, fondata da poco nella casa/studio del grande artista, non a caso viene proposta a Trieste, dove Dorfles era nato nel 1910 ed era vissuto ﬁno a tutta l’adolescenza, rimanendo sempre molto legato alla sua città d’origine, in cui si era formato nell’ambito del ricco scenario culturale dell’epoca, a contatto con personaggi come Umberto Saba, Italo Svevo, Leonor Fini, Leo Castelli, Bobi Bazlen."/>
  </head>
  <body>
    <article>
      <h1>A Trieste la prima mostra su Gillo Dorfles dopo la sua morte</h1>
      <address>
        <time datetime="2019-11-14T07:14:00+00:00">14 Nov 2019, 07:14</time>
      </address>
      <p>Al via da domani a Trieste il primo evento espositivo dedicato a Gillo Dorﬂes dopo la sua morte, avvenuta a Milano il 2 marzo 2018. La mostra artistico/documentaria "Il segno rivelatore di Gillo", ideata e curata da Marianna Accerboni e promossa dall’associazione culturale Gillo Dorﬂes, fondata da poco nella casa/studio del grande artista, non a caso viene proposta a Trieste, dove Dorfles era nato nel 1910 ed era vissuto ﬁno a tutta l’adolescenza, rimanendo sempre molto legato alla sua città d’origine, in cui si era formato nell’ambito del ricco scenario culturale dell’epoca, a contatto con personaggi come Umberto Saba, Italo Svevo, Leonor Fini, Leo Castelli, Bobi Bazlen.</p>
      <p>La rassegna intende offrire un’immagine inedita del grande estetologo e pittore, puntando a svelarne l’aspetto più ironico, giocoso e privato. Saranno esposte 130 opere di Dorﬂes, per la maggior parte disegni e incisioni, tra cui vari inediti, alcuni dei quali creati apposta per i nipoti Giorgetta e Piero bambini, come la serie degli animali fantastici. Sarà presente pure il rafﬁnato design di Dorﬂes: esposti tra gli altri, un raro ciclo di eleganti disegni per stoffe degli anni Trenta e Cinquanta, un servizio di tazze disegnate per la Illy Art Collection, un manifesto pubblicitario per il tartufo d’Alba e quello per La Barcolana, un prezioso gioiello e il bozzetto per dei mosaici realizzati dalla Scuola Mosaicisti del Friuli di Spilimbergo, anch’essi in mostra.</p>
      <p>Il materiale espositivo sarà accompagnato da numerose foto in gran parte inedite. Nelle numerose bacheche verranno presentati i libri scritti dal grande intellettuale, articoli di giornale con le sue prime critiche e testi con appunti, osservazioni e correzioni stilati a mano da Dorﬂes.</p>
      <p>E poi inviti e cataloghi con particolare attenzione ai suoi rapporti con Trieste e gli artisti di origine giuliana e regionale da lui prediletti, tra cui Arturo Nathan, Miela Reina, Leonor Fini, Getulio Alviani e Bruno Chersicla. Completeranno la rassegna due postazioni video di approfondimento. L'inaugurazione si terrà venerdì 15 novembre alle 18.30 alla Biblioteca statale Stelio Crise e la vernice sarà arricchita da una performance di luce e musica creata da Accerboni con la partecipazione della violista Sara Zoto.</p>
    </article>
  </body>
</html>