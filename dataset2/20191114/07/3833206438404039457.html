<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Deca-mladezhi-i-izvestni-bulgari-zasneha-trogvasht-klip-sus-silni-poslaniya-913673"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T07:05:00+00:00"/>
    <meta property="og:title" content="Деца, младежи и известни българи заснеха трогващ клип със силни послания"/>
    <meta property="og:description" content="По повод 14 ноември - Световния ден за борба с диабета, асоциация &quot;Докосни дъгата&quot; реализира специал..."/>
  </head>
  <body>
    <article>
      <h1>Деца, младежи и известни българи заснеха трогващ клип със силни послания</h1>
      <address>
        <time datetime="2019-11-14T07:05:00+00:00">14 Nov 2019, 07:05</time>
      </address>
      <p>По повод 14 ноември - Световния ден за борба с диабета, асоциация "Докосни дъгата" реализира специален клип с участието на деца и младежи с диабет от цялата страна, които за първи път застават с лицата си и говорят смело за света, в който живеят. В докосващото сърцата видео, изпълнено с много искреност, със свои послания се включват и редица успели български спортисти и популярни личности, с идеята да насърчат младите хора с диабет и да покажат на обществеността, че те не са различни и могат да водят пълноценен живот.</p>
      <p>"Неведнъж съм казвала, че диабетът не е болест, а състояние. Гордея се с децата и младежите на "Докосни дъгата", защото заедно извървяхме дълъг път и постигнахме много. Общата ни подкрепа, уважението, приятелството и силата, които показахме през последните години, ни доведоха до този момент и реализацията на това видео - да имат куража да излязат и със силен глас да кажат на обществото: "Да, аз имам диабет, но не се срамувам от това и не се страхувам. Просто искам да бъда приет." Смятаме, че това поведение е най-силното оръжие срещу диабета", споделя председателят на Асоциация "Докосни дъгата“ д-р Денислава Ангелова, която работи с деца с диабет от 11 години и по чиято идея е създаден видеоклипът.</p>
      <p>"Децата, родени с диабет, се нуждаят от разбиране, имат нужда да знаят, че не са различни. Те не трябва да бъдат гледани под лупа. Просто трябва да им подадем ръка, да ги прегърнем и да ги насърчим. С този видеоклип искаме да им покажем колко важно е никога да не забравят, че няма да видят дъга, ако гледат в земята.", допълва тя.</p>
      <p>Част от популярните личности, които застават зад каузата и участват във видеото, са сред лицата на "Докосни дъгата" и подкрепят много от инициативите и кампаниите, организирани от асоциацията през последните години - детски диабетни лагери, дейности срещу агресията и насилието в училищата, "Мисия спорт на любимите герои", "Младите хора - бъдещето на България - това сме ние" и много други.</p>
      <p>В ролята на посланици на инициативата "Бъди приятел с диабета", освен децата на асоциация "Докосни дъгата", са футболистите Светослав Дяков, Станислав Манолев и Пламен Илиев, втората тенис ракета на България Димитър Кузманов, надеждата ни в олимпийското карате Ивет Горанова, "златното"момиче Ренета Камберова, капитанът на баскетболния Левски Лукойл Асен Великов, вдъхновяващия шампион по тенис на маса за хора с увреждания Денислав Коджабашев, боксьорката с голямо сърце Станимира Петрова, световния шампион Детелин Далаклиев, чаровната усмивка на българската борба Елица Янкова, музикалните звезди Емилия Валенти, Яна Каменова и 100 кила, както и популярният тв водещ Александър Кадиев.</p>
      <figure>
        <iframe src="https://www.youtube.com/embed/2LklAmG9Ktc" width="640" height="360" data-service="Youtube" scrolling="no"/>
      </figure>
    </article>
  </body>
</html>