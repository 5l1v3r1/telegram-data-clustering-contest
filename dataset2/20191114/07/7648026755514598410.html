<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%93%d7%a8%d7%9a-%d7%9c%d7%a4%d7%99%d7%a0%d7%95%d7%99-%d7%91%d7%99%d7%a0%d7%95%d7%99-%d7%91%d7%9e%d7%a8%d7%9b%d7%96-%d7%a4%d7%aa%d7%97-%d7%aa%d7%a7%d7%95%d7%94-%d7%94%d7%95%d7%a7%d7%9e%d7%94-%d7%9e%d7%99%d7%a0%d7%94%d7%9c%d7%aa-%d7%9b%d7%a8%d7%9e%d7%99%d7%9d-%d7%9c%d7%94%d7%aa%d7%97%d7%93%d7%a9%d7%95%d7%aa-%d7%a2%d7%99%d7%a8%d7%95%d7%a0%d7%99%d7%aa-417503/7"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-14T07:56:00+00:00"/>
    <meta property="og:title" content="בדרך לפינוי-בינוי במרכז פתח תקוה? הוקמה מינהלת &quot;כרמים&quot; להתחדשות עירונית"/>
    <meta property="og:description" content="מינהלת חדשה בשם &quot;כרמים&quot; תרכז ותקדם מעתה את נושא ההתחדשות בפתח תקוה. היא תעסוק בעיקר בפינוי-בינוי ותמ&quot;א 38 ותיתן דגש מיוחד לחידוש פני מרכז העיר, שסובל מהתיישנות"/>
  </head>
  <body>
    <article>
      <h1>בדרך לפינוי-בינוי במרכז פתח תקוה? הוקמה מינהלת "כרמים" להתחדשות עירונית</h1>
      <h2>מינהלת חדשה בשם "כרמים" תרכז ותקדם מעתה את נושא ההתחדשות בפתח תקוה. היא תעסוק בעיקר בפינוי-בינוי ותמ"א 38 ותיתן דגש מיוחד לחידוש פני מרכז העיר, שסובל מהתיישנות</h2>
      <address><time datetime="2019-11-14T07:56:00+00:00">14 Nov 2019, 07:56</time> by <a rel="author">מתן דויטש</a></address>
      <p>מינהלת חדשה בשם "כרמים" תרכז ותקדם מעתה את נושא ההתחדשות העירונית בעיר, כך הוחלט לאחרונה בעיריית פתח תקוה.</p>
      <p>מנהל המינהלת יהיה נעם סלע, והיא תלווה ותיתן את כל המידע והשירות לתושבי העיר פתח תקוה המעוניינים להתחיל בהליך של התחדשות עירונית באזור מגוריהם, בנוסף לכך תהווה גורם מתכלל ומקשר בין היזמים, הדיירים והרשות.</p>
      <figure>
        <img src="https://cdn.isnet.co.il/dyncontent/2019/11/13/c1c206cb-702a-4a89-88db-0f84ee616e82.PNG"/>
        <figcaption>צומת ורבר. צילום: דוברות עיריית פ"ת</figcaption>
      </figure>
      <p>עוד תקדם המינהלת מסמך מדיניות להתחדשות עירונית על מנת לאפשר הליך שקוף מסודר ומהיר של התחדשות עירונית, דבר שייטיב הן עם היזמים והן עם התושבים המעוניינים לקדם התחדשות עירונית באזור מגוריהם.</p>
      <p>המינהלת היא פרי יוזמתו של ראש העירייה רמי גרינברג, מתוך תפיסה כי יש להמשיך ולקדם ביתר שאת את פיתוח השכונות הוותיקות ואזור מרכז העיר.</p>
      <p>"הפוטנציאל להתחדשות עירונית בעיר באמצעות תוספת יחידות דיור הינו עצום ומוערך באלפי יחידות דיור באזור מרכז העיר", אומר גרינברג. "אנו מתייחסים להתחדשות עירונית במובן הרחב של המילה, כלומר התחדשות הכוללת תוספת יחידות דיור בבניין קיים ושיפוצו, במסגרת תמ"א 38, הריסת מבנה באופן מלא או חלקי והוספת יחידות דיור במסגרת תמ"א 38, וכן איתור שטחים גדולים או קטנים לבנייה או לתוספת, הכוללת בחלק מן המקרים הריסת מבנה קיים.</p>
      <p>"שטחים מעין אלה קיימים בשפע במרכז העיר פתח תקוה ומחוצה לה. התחדשות עירונית הינה הכלי המרכזי בעזרתו הרשות מצליחה לחדש את האזורים הוותיקים והישנים, לחדש את חזות הבתים והשכונות, להעלות את ערך הדירות ולשפר באופן משמעותי את איכות חיי התושבים. ההתחדשות העירונית היא העתיד של העיר, בלעדיה אנו גוזרים על תושבי הגרים באזורים הישנים והוותיקים המשך חיים בתנאים ירודים, לעיתים בסביבה לא נאותה ומונעים מהם לשפר את איכות חייהם. המנהלת החדשה תסייע לקידום הפרויקטים ותהווה גורם מקדם ומזרז".</p>
      <p>המינהלת להתחדשות עירונית הוקמה על ידי עיריית פתח תקוה באמצעות החברה לפיתוח פתח תקוה, בשיתוף משרד הבינוי והשיכון במטרה לסייע לתושבי העיר והיזמים הפועלים בעיר לקדם פרויקטים של התחדשות עירונית, ביניהם תמ"א 38 ופינוי בינוי.</p>
      <p>השם שנבחר למנהלת, "כרמים", נלקח מתוך המקורות במקום בו מופיע גם שם העיר: "וְנָתַתִּי לָהּ אֶת כְּרָמֶיהָ מִשָּׁם וְאֶת עֵמֶק עָכוֹר לְפֶתַח תִּקְוָה..." (הושע, ב, יז).</p>
    </article>
  </body>
</html>