<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/tramp-nazvav-datu-publikatsiyi-rozshyfrovky-drugoyi-rozmovy-iz-zelenskym/"/>
    <meta property="og:site_name" content="Рубрика"/>
    <meta property="article:published_time" content="2019-11-14T07:03:35+00:00"/>
    <meta property="og:title" content="Трамп назвав дату публікації розшифровки другої розмови із Зеленським"/>
    <meta property="og:description" content="Президент США Дональд Трамп заявив, що має намір у четвер, 14 листопада, опублікувати стенограму ще однієї телефонної розмови з українським колегою Володимиром Зеленським. Його слова передає NBC News, пише Інтерфакс-Україна. “Я збираюся опублікувати, думаю, в четвер (стенограму) другого дзвінка, який, насправді був першим з двох, ви зможете вирішити, що ви про це думаєте”, – сказав […]"/>
  </head>
  <body>
    <article>
      <h1>Трамп назвав дату публікації розшифровки другої розмови із Зеленським</h1>
      <address><time datetime="2019-11-14T07:03:35+00:00">14 Nov 2019, 07:03</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/09/678-2-860x580-c-1.jpg"/>
      </figure>
      <p>
        <b>
          <b>Президент США Дональд Трамп заявив, що має намір у четвер, 14 листопада, опублікувати стенограму ще однієї телефонної розмови з українським колегою Володимиром Зеленським.</b>
        </b>
      </p>
      <p>Його слова передає NBC News, пише <a href="https://ua.interfax.com.ua/news/general/624545.html">Інтерфакс-Україна.</a></p>
      <p>“Я збираюся опублікувати, думаю, в четвер (стенограму) другого дзвінка, який, насправді був першим з двох, ви зможете вирішити, що ви про це думаєте”, – сказав Трамп на спільній прес-конференції з президентом Туреччини Реджепом Таїпом Ердоганом у Білому домі.</p>
      <p>Американський лідер зазначив, що хотів би з’ясувати, хто є інформатором, який написав на нього скаргу через другу, липневу телефонну розмову із Зеленським, оскільки він, за словами Трампа, надав “дуже багато некоректної інформації”.</p>
      <p>Раніше американський президент планував опублікувати розшифровку другої розмови із Зеленським 12 листопада. За його словами, ця публікація є “вкрай важливою подією”. Спочатку про намір оприлюднити розшифровку ще однієї розмови Трамп повідомив 8 листопада.</p>
      <p>Скандал навколо липневої бесіди між Трампом і Зеленським стався після появи в ЗМІ інформації про те, що американський лідер попросив у розмові українського колегу сприяти початку розслідування щодо Хантера Байдена, сина колишнього віце-президента США Джо Байдена. Після того, як публікації з цими повідомленнями отримали резонанс, Білий дім опублікував стенограму бесіди.</p>
      <p>На тлі скандалу спікер палати представників США Ненсі Пелосі оголосила про початок процедури імпічменту щодо Трампа. Вона звинуватила президента в порушенні Конституції.</p>
      <p>
        <a href="https://rubryka.com/2019/11/13/u-kongresi-sogodni-rozpochnutsya-vidkryti-sluhannya-u-spravi-impichmentu-trampa/">13 листопада в конгресі США почалися перші публічні слухання про імпічмент.</a>
      </p>
      <p>
        <a href="https://rubryka.com/2019/11/13/bajden-zayavyv-pro-nepohytne-rishennya-braty-uchast-u-prezydentskyh-vyborah-ssha/">Джо Байден заявив про непохитне рішення брати участь у президентських виборах США.</a>
      </p>
    </article>
  </body>
</html>