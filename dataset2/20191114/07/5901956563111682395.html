<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/bilo-bi-kot-med-floydom-in-conorjem-248608"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T07:15:00+00:00"/>
    <meta property="og:title" content="Bilo bi kot med Floydom in Conorjem"/>
    <meta property="og:description" content="￼LJUBLJANA – Britanski boksarski šampion Tyson Fury ne more iz svoje kože. Potem ko je pred dvema tednoma v Rijadu uspešno prestal ognjeni krst v komedijantskem wrestlingu (WWE) in za zmago na..."/>
  </head>
  <body>
    <article>
      <h1>Bilo bi kot med Floydom in Conorjem</h1>
      <h2>Stipe Miočić izzval neporaženega boksarskega asa Tysona Furyja. Britanski težkokategornik začel vaditi tudi mešane borilne športe.</h2>
      <address><time datetime="2019-11-14T07:15:00+00:00">14 Nov 2019, 07:15</time> by <a rel="author">Miha Šimnovec</a></address>
      <p>￼LJUBLJANA – Britanski boksarski šampion <b>Tyson Fury</b> ne more iz svoje kože. Potem ko je pred dvema tednoma v Rijadu uspešno prestal ognjeni krst v komedijantskem wrestlingu (WWE) in za zmago nad kar 175 kilogramov težkim ameriškim zvezdnikom <b>Braunom Strowmanom </b>pospravil v svoj žep skoraj 15 milijonov evrov, je že začel iskati nove izzive in se ozirati za naslednjim tekmecem. Hitro ga je našel. Izzval ga ni nihče drug kot Američan hrvaškega rodu <b>Stipe Miočić</b>, svetovni prvak težke kategorije največjega združenja mešanih borilnih športov UFC.<br/><br/>»Fury je nadarjen borec, tako da bi bil na nogah nedvomno zelo nevaren. Če bi se želel spoprijeti z menoj v kletki, tega ne bi zavrnil. No, z njim bi se pomeril tudi v ringu, ker obožujem boks in bi zelo rad boksal z njim. Kot sem že rekel, je Tyson sijajen borec in povrhu super tip, zato verjamem, da bi uprizorila nepozaben šov,« je poudaril Miočić (19 zmag, 15 s k. o., 3 porazi) in priznal, da ga boksarski obračun še bolj vznemirja, ker bi bilo to zanj nekaj novega oziroma drugačnega. »V mešanih borilnih športih (MMA) moraš misliti na različne stvari, v boksu pa se boriš na nogah in veš, kaj moraš delati – se pač potolči s pestmi,« je dal 37-letni as iz Ohia v oddaji <b>Ariela Helwanija</b> jasno vedeti, da bi ga dvoboj s Furyjem zanimal bolj kot tretji obračun z rojakom<b> Danielom Cormierjem</b>.</p>
      <h3>Fury: Stipe naj kar pride!</h3>
      <p>Na Tysonov odgovor ni bilo treba čakati dolgo. »Stipe pravi, da bi rad boksal z menoj. To bi bil vsekakor zelo dober dvoboj,« se je odzval Fury (29 zmag, 20 s k. o., 1 neodločen izid, brez poraza). Pristavil je, da se bo po tem, ko bo odstranil s poti ameriškega tekmeca <b>Deontayja Wilderja</b>, svetovnega prvaka v težki kategoriji po različici WBC, s katerim sta se decembra lani razšla z neodločenim izidom, rade volje udaril z Miočićem. »To bi bil velik obračun predstavnikov dveh različnih (borilnih) športov, podoben spektaklu, kakršnega sta pripravila <b>Floyd Mayweather</b> in <b>Conor McGregor</b>. Odprt sem za ta dvoboj, Stipe naj torej kar pride, da se pogovoriva in dogovoriva vse podrobnosti,« je Miočića pozval 31-letni zvezdnik iz Manchestra, ki je že posredoval javnosti posnetek, kako z liverpoolskim mojstrom mešanih borilnih športov <b>Darrenom Tillom</b> vadi udarce z rokavicami za MMA. Na vprašanje, kako bi se po njegovem razpletel njun obračun, pa je Fury v svojem značilnem slogu kot iz topa izstrelil: »Tako kot se pravzaprav vsi moji dvoboji – razbil bi ga!« </p>
    </article>
  </body>
</html>