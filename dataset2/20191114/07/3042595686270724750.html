<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-ha-forbud-mot-robotvapen/71814767"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T07:09:35+00:00"/>
    <meta property="og:title" content="Vil ha forbud mot robotvåpen"/>
    <meta property="og:description" content="Sveriges utenriksminister vil ha det. Nå må også norske politikere engasjere seg, mener Norges Fredslag."/>
  </head>
  <body>
    <article>
      <h1>Vil ha forbud mot robotvåpen</h1>
      <h2>Sveriges utenriksminister vil ha det. Nå må også norske politikere engasjere seg, mener Norges Fredslag.</h2>
      <address><time datetime="2019-11-14T07:09:35+00:00">14 Nov 2019, 07:09</time> by <a rel="author">Line Fransson</a></address>
      <p>Se for deg framtidens krig: I stedet for å sende inn soldater som kan bli drept, drar drapsroboter og ubemannede fly inn i konfliktfylte områder og gjør jobben for deg. Som de autonome drapsrobotene i Terminator. Eller droidene i Star Wars.</p>
      <figure>
        <img src="https://dbstatic.no/71815176.jpg?imageId=71815176&amp;x=0&amp;y=0&amp;cropw=93.313953488372&amp;croph=100&amp;width=321&amp;height=229"/>
        <figcaption><b>DRAPSMASKINER:</b> Darth Vader og hans Stormtroopers er klonede mennesker og ikke roboter, ifølge fansen. Stormtroppere i Star wars er ikke roboter. De er kloner av Django Fett som er et menneske. Her på plass foran premieren av filmen Star Wars: The Force Awakens i London i 2015. Foto: NTB Scanpix Vis mer</figcaption>
      </figure>
      <p>Ikke en realitet i dag, men et stadig mer aktuelt framtidsscenario etter hvert som teknologien stadig blir bedre.</p>
      <h3>Føre var</h3>
      <p>I dag starter årsmøtet til FN-konvensjonen om det de kaller «inhumane våpen», eller drapsroboter. Målet er å unngå at drapsroboter blir en del av framtidas krigføring.</p>
      <p>
        <b>- Vi jobber for et preventivt forbud for robotvåpen, akkurat som vi klarte med laservåpen i 1995. Da ble det satt en stopper for å utvikle laservåpen før de ble laget, sier Lene Grimstad i Norges fredslag.</b>
      </p>
      <p>Foreløpig er det ikke noen land som bruker drapsroboter. Men de som jobber med temaet er bekymret for at USA, Storbritannia, Sør-Korea, Kina, Israel og Russland er i god gang med å utvikle nettopp det.</p>
      <p>- Vi kan være den siste generasjonen som er så heldige at vi lever i en verden uten drapsroboter, sa førsteamanuensis Tobias Mahler til <a href="https://www.nrk.no/urix/_-drapsroboter-er-10-20-ar-unna-1.11220317">NRK</a> i 2013.</p>
      <h3>Nordmenn støtter forbud</h3>
      <p>En ny undersøkelse viser at 72 prosent av nordmenn støtter et forbud av drapsroboter.</p>
      <p>- Dette er en tydelig beskjed til våre politikere om at folk i Norge forventer å bli beskyttet fra denne type våpen, sier styreleder Irene Elise Hamborg i Norges Fredslag.</p>
      <p>Hun viser til at Sveriges politikere er mer aktive enn norske når det gjelder drapsroboter.</p>
      <p>«Sverige skal ta en ledende rolle i arbeidet for et forbud mot dødelige autonome våpensystem. Maskiner kan ikke stilles til ansvar for sine handlinger. Vi er overbevist om at det må finnes mennesker som kan kreves ansvarliggjort», skriver utenriksminister Ann Linde og klima- og miljøminister Isabella Lövin i et innlegg i Sydsvenskan i forrige uke.</p>
      <p>Fredslaget, Norsk folkehjelp og Amnesty Norge er medlemmer av den internasjonale kampanjen <a href="https://www.stopkillerrobots.org/">Campaign to Stop Killer Robots</a>.</p>
    </article>
  </body>
</html>