<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/14/trymp-e-goliam-fen-na-erdogan-sreshtata-mejdu-tiah-chudesna.429567"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T07:20:00+00:00"/>
    <meta property="og:title" content="Тръмп е &quot;голям фен на Ердоган&quot;. Срещата между тях – чудесна"/>
    <meta property="og:description" content="Двамата все пак не успяха да решат проблема с руските самолети | Dnes.bg"/>
  </head>
  <body>
    <article>
      <h1>Тръмп е "голям фен на Ердоган". Срещата между тях – чудесна</h1>
      <h2>Двамата все пак не успяха да решат проблема с руските самолети</h2>
      <address><time datetime="2019-11-14T07:20:00+00:00">14 Nov 2019, 07:20</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Президентът на САЩ Доналд Тръмп заяви, че неговата среща в Белия дом с турския му колега Реджеп Тайип Ердоган е била "чудесна и много продуктивна", предаде Ройтерс, цитиран от БТА.</p>
      <p>"Голям фен съм на (турския) президент", увери Тръмп, цитиран от Франс прес, в началото на съвместната си пресконференция с Ердоган.</p>
      <p>"Турция, както всички знаят, е важен съюзник в НАТО", подчерта президентът на САЩ.</p>
      <p>Тръмп определи купуването от Турция на руски системи за противоракетна отбрана С-400 като "сериозно предизвикателство". В същото време той изрази увереност, че проблемът може да бъде решен, съобщи Асошиейтед прес.</p>
      <p>С Ердоган сме "много добри приятели", увери Тръмп, но в същото време призна, че на срещата двамата не са успели да решат проблем, който обтегна сериозно отношенията между страните, съюзници от НАТО.</p>
      <p>Решението на Турция да купи руските С-400 е толкова сериозна заплаха за сигурността на НАТО, че САЩ преустановиха нейното участие в многонационално програма за изтребителите Ф-35. Анкара е критикувана още в американския Конгрес заради офанзивата си в Северна Сирия, както и заради репресиите срещу политически опозиционери, журналисти и други, отбелязва АП.</p>
      <p>Тръмп приветства, по думите му, продължаващото спазване на споразумението за прекратяване на огъня в Североизточна Сирия, сключено в средата на миналия месец.</p>
      <p>По-рано днес доминираните от кюрдите Сирийски демократични сили (СДС) обвиниха Турция, че извършва атаки в нарушение на примирието, съобщи ДПА.</p>
      <p>Командващият СДС Мазлум Абди обвини турската армия, че на фона на срещата Ердоган-Тръмп е нападнала населения преобладаващо с християни сирийски град Тал Тамр. Турция окупира 1100 квадратни километра сирийска територия след влизането в сила на споразумението, каза Абди.</p>
      <p>Ердоган допусна, че в срок от шест месеца до две години Турция може да върне около 1 милион бежанци, които сега се намират на нейна територия, в северна зона в Северна Сирия, предаде АП.<br/>Агенцията отбелязва, че турското правителство се надява да пресели около 2 милиона от 3,6-те милиона сирийски бежанци, които страната прие.</p>
      <p>Турският президент изрази надежда да бъдат привлечени международни донори, които да помогнат.</p>
      <p>Тръмп каза, цитиран от Ройтерс, че Европа трябва да плати голяма част от цената за грижите за сирийските бежанци.</p>
      <p>Ердоган изрази увереност, че Турция и САЩ може заедно да победят групировката "Ислямска държава" (ИД).<br/>Според критици обаче започналата на 9 октомври турска офанзива в Северна Сирия срещу СДС, които изнесоха тежестта на борбата срещу ИД, ще затрудни борбата срещу радикалната групировката.</p>
      <p>Турция е "дълбоко наранена" от приетата от Камарата на представителите в САЩ резолюция, признаваща арменския геноцид. Тя "хвърля сянка върху отношенията" между двете страни, даде да се разбере Ердоган, цитиран от АП и ДПА.</p>
      <p>Турският президент обвини "симпатизанти на терористи", че се опитват да навредят на отношенията между съюзници от НАТО с "дезинформация".</p>
      <p>Долната камара на Конгреса на САЩ прие на 29 октомври с огромно мнозинство - 405 гласа "за" при 11 "против" - нямаща правна сила резолюция, която признава масовото убийство на арменци в Османската империя преди малко повече от един век за геноцид. Турция отхвърля тази квалификация и казва, че тези събития трябва да бъдат обсъдени от историците, а не от политиците, отбелязва ДПА.</p>
    </article>
  </body>
</html>