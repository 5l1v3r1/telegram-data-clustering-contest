<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/pogljad/suspilstvo/prykladom-londona-chy-mozhut-zrobyty-platnyj-vyizd-centru-kyyeva"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T07:28:02+00:00"/>
    <meta property="og:title" content="За прикладом Лондона: чи можуть зробити платний в'їзд до центру Києва"/>
    <meta property="og:description" content="Радник мера Києва Максим Бахматов запропонував зробити в'їзд до центру Києва платним. Чиновник вважає, що столиця повинна максимально використовувати всі жорсткі важелі впливу на порушників ПДР."/>
  </head>
  <body>
    <article>
      <h1>За прикладом Лондона: чи можуть зробити платний в'їзд до центру Києва</h1>
      <address><time datetime="2019-11-14T07:28:02+00:00">14 Nov 2019, 07:28</time> by <a rel="author">Олександр Сергієнко</a></address>
      <p>
        <b>Радник мера Києва Максим Бахматов запропонував зробити в'їзд до центру Києва платним. Чиновник вважає, що столиця повинна максимально використовувати всі жорсткі важелі впливу на порушників ПДР для того, щоб кияни та гості міста могли нормально пересуватися. «<i>Якщо ти хочеш паркуватися на Бессарабці, то, будь ласка, заплати 2, 3 або 5 євро на годину! Кинути тут машину на 10-15 хвилин – це вже серйозні проблеми для інших учасників дорожнього руху. Проїзд центральними вулицями Києва повинен бути жорстко обмежений: платним в'їздом, високою вартістю парковки або загалом бути закритим в парні або непарні дні</i>», – сказав Бахматов. Наскільки виправдані такі жорсткі заходи щодо транспорту та чи реально їх впровадити в столиці, «Слово і Діло» запитало в директора аналітичного центру «Інститут міста» Олександра Сергієнка.</b>
      </p>
      <p>Експерт зауважив, що в цілому ідея правильна, хоча не відрізняється особливою оригінальністю. Експерт нагадав, що подібний проєкт був впроваджений в Сполученому Королівстві Великої Британії та Ірландії. Зокрема, у 2003 році в Центральному Лондоні запровадили плату за в'їзд до центру, а пізніше плату було розширено в західній частині Лондона, зазначив він.</p>
      <p>За словами Сергієнка, мито спрямоване на зменшення заторів і збільшення фондів капітального будівництва транспортної системи Лондона.</p>
      <p>Фахівець запевнив, що в Києві реалізувати такі заходи теоретично можливо, але практично – вкрай складно. Він акцентував, що в Лондоні є контроль, за всім стежать спеціальні камери спостереження певного класу, щоб розпізнати номерні знаки авто. Крім того, добре налагоджена автоматична система – з рахунку відразу знімають кошти, вказав фахівець.</p>
      <p>«<i>Ідея правильна, але програмне забезпечення складне, технічно і організаційно впровадження таких заходів вимагає величезної роботи. Швидкої реалізації точно не буде</i>», – зазначив Сергієнко.</p>
      <p>На його думку, проблему потрібно розглядати в комплексі, а не тільки з точки зору платного в'їзду.</p>
      <p>Експерт окреслив, що потрібно ставити питання про більш високу вартість парковки, обмеження паркомісць у центральній частині столиці, яка перевантажена автомобілями.</p>
      <p>Сергієнко акцентував, що зробити просто платним в'їзд недостатньо. Потрібно забезпечити відповідну організацію руху – прокласти напрямки так, щоб можна було спокійно об'їжджати центр.</p>
      <p>«<i>Повинна підключитися центральна влада, оскільки варто забезпечити ефективне функціонування громадського транспорту. Фактично це єдина альтернатива авто за винятком велосипеда і різних видів самокатів, які поки не мають масового характеру. Тому слід забезпечити відеоспостереження за смугою громадського транспорту та покарання за порушення. Щоб на кожних 5 км був евакуатор, який за порушення паркування миттєво прибирав би автомобіль порушника. Це прерогатива поліції або якоїсь муніципальної варти</i>», – прокоментував Олександр Сергієнко.</p>
      <p>На його думку, наміри чиновників впорядкувати транспортний рух потрібно посилити на рівні Національної поліції.</p>
      <p>Також Сергієнко зазначив, що проблемним залишається питання штрафів, оскільки згідно з поясненням Конституційного суду штрафувати потрібно винуватця. Однак ідентифікувати, хто саме кинув авто на смузі громадського руху, складно, додав експерт. Він не виключив виникнення численних судових позовів у відповідь на штрафи.</p>
      <p>Підсумовуючи, фахівець зазначив, що досвід Лондона свідчить, що такі ініціативи досяжні, але наші чиновники повинні пропонувати комплексну систему заходів, яка буде супроводжуватися роз'яснювальною інформаційною кампанією, інакше це перетвориться у каральні заходи.</p>
      <p>«<i>Коли люди зрозуміють необхідність в цьому, ідея спрацює. Можливо, варто запропонувати петицію про обмеження в'їзду до центру та оцінити реакцію громадян</i>», – резюмував директор аналітичного центру «Інститут міста» Олександр Сергієнко.</p>
      <p>Нагадаємо, мер Києва Віталій <a href="https://www.slovoidilo.ua/promise/45529.html">Кличко ще навесні 2018 року обіцяв презентувати концепцію розвитку сфери паркування у столиці, що дозволить навести лад на вулицях Києва</a>, але не дотримав слова.</p>
      <p>Детальніше про те, як столичний мер виконує обіцянки – за <a href="https://www.slovoidilo.ua/2019/05/24/infografika/polityka/klychko-vzhe-pyat-rokiv-keruye-kyyevom-top-obicyanok-mera">посиланням.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/06/novyna/polityka/foto-videofiksacziya-porushen-pdr-ne-zapracyuvala-obicyani-knyazyevym-terminy"/>
        <a href="https://www.slovoidilo.ua/2019/06/27/novyna/suspilstvo/ukrayini-dozvolyly-buduvaty-parkovky-daxax"/>
        <a href="https://www.slovoidilo.ua/2019/06/25/novyna/finansy/klychko-rozpoviv-koly-pochnut-karaty-parkuvannya-trotuarax-kyyevi"/>
        <a href="https://www.slovoidilo.ua/2019/05/24/infografika/polityka/klychko-vzhe-pyat-rokiv-keruye-kyyevom-top-obicyanok-mera"/>
      </related>
    </article>
  </body>
</html>