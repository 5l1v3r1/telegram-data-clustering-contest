<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/14/israele-jihad-islamico-cessate-il-fuoco/"/>
    <meta property="og:site_name" content="Il Post"/>
    <meta property="article:published_time" content="2019-11-14T07:00:10+00:00"/>
    <meta property="og:title" content="Il Jihad Islamico Palestinese ha detto di aver trovato un accordo per un cessate il fuoco con Israele"/>
    <meta property="og:description" content="Dopo gli scontri che in circa due giorni hanno portato alla morte di almeno 34 palestinesi e al lancio di più di 300 razzi dalla Striscia di Gaza"/>
  </head>
  <body>
    <article>
      <h1>Il Jihad Islamico Palestinese ha detto di aver trovato un accordo per un cessate il fuoco con Israele</h1>
      <h2>Dopo gli scontri che in circa due giorni hanno portato alla morte di almeno 34 palestinesi e al lancio di più di 300 razzi dalla Striscia di Gaza</h2>
      <address>
        <time datetime="2019-11-14T07:00:10+00:00">14 Nov 2019, 07:00</time>
      </address>
      <p>Il Jihad Islamico Palestinese, un gruppo radicale che opera nella Striscia di Gaza, ha detto di aver raggiunto un accordo per un cessate il fuoco con Israele, dopo che <a href="https://www.ilpost.it/2019/11/12/israele-striscia-di-gaza-jihad-islamico-hamas/">negli ultimi giorni</a> c’erano stati bombardamenti mirati compiuti da Israele contro due importanti membri del Jihad Islamico e razzi lanciati dalla Striscia di Gaza verso Israele. L’accordo per il cessate il fuoco – di cui tra gli altri parlano <a href="https://www.haaretz.com/israel-news/gaza-israel-rockets-day-2-islamic-jihad-tel-aviv-hamas-syria-1.8122258"><i>Hareetz</i></a> e <i><a href="https://apnews.com/3609c737a22e4c3a95cda6c2eb411a59?utm_source=Twitter&amp;utm_medium=AP&amp;utm_campaign=SocialFlow">Associated Press</a></i>, citando fonti del Jihad Islamico – non è per il momento stato confermato da Israele.</p>
      <p> Il Jihad Islamico ha parlato ai giornalisti dell’accordo intorno alle 5.30 di questa mattina e sembra che tra Israele e il Jihad Islamico ci sia stata una mediazione egiziana. <i>Haaretz</i> <a href="https://www.haaretz.com/israel-news/gaza-israel-rockets-day-2-islamic-jihad-tel-aviv-hamas-syria-1.8122258">spiega</a> i termini dell’accordo scrivendo che il Jihad Islamico si impegna a «terminare ogni violenza»e che Israele si impegna a non «compiere più assassinii mirati e a non usare più proiettili» contro chi protestava al confine tra la Striscia di Gaza e Israele. Come <a href="https://apnews.com/3609c737a22e4c3a95cda6c2eb411a59?utm_source=Twitter&amp;utm_medium=AP&amp;utm_campaign=SocialFlow">scrive</a> <i>Associated Press</i>, «non ci sono state conferme da parte di Israele», ma del resto «capita raramente che Israele riconosca di aver fatto accordi con gruppi di militanti di Gaza».</p>
      <p>A proposito del cessate il fuoco ci sono però segnali contrastanti: un fonte governativa israeliana ha detto ad <i>Hareetz</i> che in questi giorni il paese ha «raggiunto i suoi obiettivi», mentre il ministro degli Esteri israeliano Israel Katz ha detto che gli attacchi mirati di Israele si sono dimostrati efficaci e che quindi continueranno. Inoltre, più di un’ora dopo che il Jihad Islamico aveva parlato del cessate il fuoco, a Israele sono di nuovo suonate le sirene, che suonano in caso di razzi provenienti dalla Striscia di Gaza.</p>
      <figure>
        <iframe data-src="https://twitter.com/IDF/status/1194843154769481728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La recente crisi tra Israele e Jihad Islamico – un gruppo diverso, autonomo e più piccolo rispetto al più noto Hamas – era iniziata <a href="https://www.ilpost.it/2019/11/12/israele-striscia-di-gaza-jihad-islamico-hamas/">martedì</a> e in circa due giorni sono morti almeno 34 palestinesi e circa 100 sono stati feriti. Dalla Striscia di Gaza, invece, sono stati lanciati circa 300 razzi, il 90 per cento dei quali è stato intercettato da Iron Dome, il sistema antimissilistico di Israele.</p>
    </article>
  </body>
</html>