<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2343965664.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T07:15:10+00:00"/>
    <meta property="og:title" content="La consellera Ponsatí davant del jutge i primera reunió PSOE-ERC: les claus del dia, amb Antoni Bassas (14/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>La consellera Ponsatí davant del jutge i primera reunió PSOE-ERC: les claus del dia, amb Antoni Bassas (14/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-14T07:15:10+00:00">14 Nov 2019, 07:15</time>
      </address>
      <p>Dijous, 14 de novembre del 2019. A primera hora ha estat plovent a bots i barrals a l’àrea de Barcelona. <a href="https://www.ara.cat/societat/meteo/previsions/Fred-metres-despres-matinada-aiguats_0_2343965672.html">Les tempestes han deixat fins a 32 litres per metre quadrat en poca estona</a>, però no serà la tònica del dia. Avui les precipitacions afectaran sobretot el Pirineu, Prepirineu i les comarques de Girona, amb una cota de neu que baixarà fins als 800 metres. Ambient cada cop més d'hivern.</p>
      <figure>
        <img src="https://www.ara.cat/2019/11/14/imatges/Llamp-matinada-Barcelona-ALFONS-PUERTAS_2343975696_67377508_117x66.jpg"/>
      </figure>
      <p>
        <a href="https://www.ara.cat/societat/meteo/previsions/Fred-metres-despres-matinada-aiguats_0_2343965672.html">Fred i neu per sota dels 1.000 metres després d'una matinada d'aiguats a la costa</a>
      </p>
      <p><b>1.</b> La consellera Clara Ponsatí es posarà avui novament a disposició de la justícia escocesa per la petició d’extradició enviada pel jutge Llarena. I Jordi Cuixart i Dolors Bassa demanaran la nul·litat del seu judici.</p>
      <p><b>2.</b> El PSOE es reuneix avui amb Esquerra (concretament, Lastra amb Rufián) per <a href="https://www.ara.cat/politica/negociacions-investidura-sanchez-ERC-JxCat_0_2343965639.html">abordar la investidura de Sánchez</a>. Per cert, que en el recompte final de diumenge el PNB perd un escó, el guanya el PP i <a href="https://www.ara.cat/politica/opcions-Sanchez-Iglesias-superar-investidura_0_2342765852.html">complica una mica més la majoria que necessita l’acord PSOE - Unides Podem</a>. Esquerra i Junts per Catalunya condicionen la investidura del socialista al fet que hi hagi diàleg polític. Tots dos partits reclamen que torni al comunicat de la reunió de Pedralbes. Pere Aragonès, a Catalunya Ràdio: “De moment estem en el no, i el que esperem és que es moguin. O hi ha una taula de negociació política o nosaltres no podrem abstenir-nos”.</p>
      <figure>
        <img src="https://www.ara.cat/2019/11/12/politica/ara-opcions-PSOE-superar-investidura_2342776010_67349687_117x66.png"/>
      </figure>
      <p>
        <a href="https://www.ara.cat/politica/opcions-Sanchez-Iglesias-superar-investidura_0_2342765852.html">I ara què? Les opcions de PSOE i Podem per superar la investidura</a>
      </p>
      <p>Laura Borràs al 3/24: "Nosaltres vam dir que els nostres vots no seran donats a canvi de res i efectivament això es manté i es manté amb tota la contundència necessària perquè estem en una situació de d’excepcionalitat democràtica”.</p>
      <p>Per cert, que <a href="https://www.ara.cat/societat/Colau-abstencio-ERC-endavant-pressupostos_0_2343365771.html">ahir Esquerra es va abstenir a l’Ajuntament de Barcelona i va facilitar la tramitació dels pressupostos de Colau</a>. No és el <i>sí</i> definitiu, encara, però és un senyal que podria afectar positivament la negociació dels pressupostos de la Generalitat.</p>
      <figure>
        <img src="https://www.ara.cat/2019/07/29/societat/Colau-Jaume-Collboni-FRANCESC-MELCION_2279182171_64517933_117x66.jpg"/>
      </figure>
      <p>
        <a href="https://www.ara.cat/societat/Colau-abstencio-ERC-endavant-pressupostos_0_2343365771.html">ERC facilita a Colau la tramitació dels pressupostos</a>
      </p>
      <p><b>3.</b> <a href="https://www.ara.cat/politica/Tsunami-finalitzades-jornades-protesta-Franca_0_2343365750.html">El Tsunami va donar ahir per acabades les accions d’aquests dies</a> i va anunciar que aviat tornaran amb una nova proposta que diu que “incorporarà el que hem après, més efectiva i sempre no violenta, tota la paciència que calgui i tota la tenacitat de qui sap que defensa els drets de tothom”. Per la seva banda, els CDR avisen que hi haurà caos. Toni Sala dedica la seva columna de l’ARA Comarques Gironines al tall de l’AP-7.</p>
      <p><b>4.</b> Mentrestant, 250 personalitats internacionals, entre les quals Chomsky, Mas-Colell, Carmena, Giddens, Gabilondo o Innerarity <a href="https://www.ara.cat/politica/manifest-negociacio-catalunya-espanya_0_2343965642.html#rlabs=1%20p$1">demanen a tots els actors implicats que facin un esforç per desescalar la tensió social</a> i insten el govern espanyol a obrir una ronda de negociacions per trobar una sortida política al problema.</p>
      <figure>
        <img src="https://www.ara.cat/2019/11/14/politica/Pedro-Sanchez-Quim-Torra-Moncloa_2343975640_67372281_117x66.jpg"/>
      </figure>
      <p>
        <a href="https://www.ara.cat/politica/manifest-negociacio-catalunya-espanya_0_2343965642.html">250 personalitats demanen als governs català i espanyol que negociïn</a>
      </p>
      <p><b>5.</b> <a href="https://www.ara.cat/internacional/Tristos-enfadats-Venecia_0_2343965657.html">“Tristos i enfadats”, així es titula l’article que Nicola Padovan ha escrit des de Venècia</a>, que està inundada fins a 1 metre noranta centímetres d’aigua i al 80% de la superfície de la ciutat. Padovan lamenta que Venècia ha rebut molts diners des de fa anys perquè no s’enfonsi i es pregunta de què han servit.</p>
      <figure>
        <img src="https://www.ara.cat/2019/11/13/premium/Tristos-enfadats-Aixi-Venecia_2343375957_67375012_117x66.png"/>
      </figure>
      <p>
        <a href="https://www.ara.cat/internacional/Tristos-enfadats-Venecia_0_2343965657.html">Tristos i enfadats, així estem a Venècia</a>
      </p>
      <p><b>6.</b> Als esports, <a href="https://www.ara.cat/esports/barca/classic-del-desembre-jugara-hores_0_2343365801.html">ja sabem que el Barça-Madrid es jugarà el dimecres 18 de desembre a les 8 del vespre</a>. I precisament aquesta nit, a les 9, <a href="https://www.ara.cat/esports/projecte-del-Barca-prova-Madrid_0_2343965654.html">el Barça de bàsquet jugarà a Madrid partit de l’Eurolliga</a>.</p>
      <p><b>7.</b> Avui, 14 de novembre, fa 95 anys que van començar les emissions de Ràdio Barcelona EAJ1, la primera emissora que va emetre a Espanya.</p>
    </article>
  </body>
</html>