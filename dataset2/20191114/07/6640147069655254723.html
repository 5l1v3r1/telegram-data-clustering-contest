<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/amd-radeon-rx-5300m-radeon-pro-macbook/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T07:48:00+00:00"/>
    <meta property="og:title" content="AMD svela la Radeon RX 5300M: tra MacBook Pro e notebook Windows c'è differenza | Tom's Hardware"/>
    <meta property="og:description" content="AMD ha annunciato la RX 5300M per portatili e le soluzioni Radeon Pro 5300M e 5500M per il Macbook Pro da 16 pollici. Nonostante i nomi simili, le specifiche sono differenti."/>
  </head>
  <body>
    <article>
      <h1>AMD svela la Radeon RX 5300M: tra MacBook Pro e notebook Windows c'è differenza | Tom's Hardware</h1>
      <address>
        <time datetime="2019-11-14T07:48:00+00:00">14 Nov 2019, 07:48</time>
      </address>
      <p>Qualche settimana fa AMD svelava la <a href="http://www.tomshw.it/hardware/radeon-rx-5500-5500m-navi-full-hd-desktop-portatili/">Radeon RX 5500M</a>, ma nelle scorse ore l’azienda ha aggiunto al proprio catalogo la <b>Radeon RX 5300M</b>. Un “atto dovuto”, visto che è una delle soluzioni presenti sul nuovo <a href="http://www.tomshw.it/hardware/apple-macbook-pro-da-16-pollici-ufficiale-si-parte-da-2799-euro/">MacBook Pro da 16 pollici di Apple</a>.</p>
      <p>Tra la Radeon RX 5300M che vedremo sui PC e la Radeon Pro 5300M integrata nella nuova proposta della casa della Mela però ci sono delle <b>differenze</b> e così vale anche per i rispettivi modelli 5500M. Facciamo quindi il punto.</p>
      <figure>
        <img src="https://www.tomshw.it/images/images/2019/11/apple-macbook-pro-16-pollici-62743.768x432.jpg"/>
      </figure>
      <p>Partiamo subito descrivendo l’offerta “generalista” per i computer Windows. <b>La Radeon RX 5500M e la 5300M condividono il numero di Compute Unit, 22</b>, per un totale di 1408 stream processor e 32 ROPs. La GPU Navi 14 della <b>RX 5500M</b> funziona secondo AMD a 1448 MHz per quanto riguarda il Game Clock e fino a 1645 MHz in boost.</p>
      <p>Il chip ha un’interfaccia di memoria di <b>128 bit</b>, che è possibile accoppiare a un massimo di 4 GB di memoria GDDR6 a 14 Gbps (224 GB/s). La <b>RX 5300M</b> si distingue non solo per le frequenze della GPU (1181 MHz in Game Clock e fino a 1445 MHz in boost), ma soprattutto per il <b>bus di memoria a 96 bit</b> che collega il chip a un massimo di 3 GB di memoria GDDR6 a 14 Gbps (168 GB/s).</p>
      <p>Per quanto concerne <b>le soluzioni installate sui MacBook Pro</b>, c’è una prima chiara differenza che riguarda il numero di<b> Compute Unit</b>: nel caso della <b>Radeon Pro 5500M</b> se ne contano <b>24</b>, per un totale di 1536 SP, mentre in quello della <b>5300M eccone solo 20</b>, ossia 1280 SP.</p>
      <p>Gli altri dati condivisi da AMD e Apple ci dicono che <b>entrambe</b> le GPU installate nel MacBook Pro da 16 pollici hanno un <b>bus a 128 bit</b> e possono essere accompagnate da un massimo di 4 GB (Pro 5300M) o 8 GB di memoria (Pro 5500M). Il bandwidth raggiunge 192 GB/s, il che si traduce in una memoria impostata a 12 Gbps.</p>
      <p>Altra differenza, per concludere, le frequenze delle GPU, inferiori sul portatile di Apple, con un boost della Pro 5500M che si ferma a 1300 MHz, mentre quello della Pro 5300M arriva a 1250 MHz. Insomma, non pensiate che la RX 5500M sia uguale alla Pro 5500M, e lo stesso discorso vale per i rispettivi modelli inferiori.</p>
    </article>
  </body>
</html>