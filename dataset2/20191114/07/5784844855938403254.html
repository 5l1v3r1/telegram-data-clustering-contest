<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/google-bo-oznacil-vse-pocasne-spletne-strani.html?RSS23a6cf5a098dc850f7e777f133c1785f"/>
    <meta property="og:site_name" content="Računalniške novice"/>
    <meta property="article:published_time" content="2019-11-14T07:15:00+00:00"/>
    <meta property="og:title" content="Google bo označil vse počasne spletne strani"/>
    <meta property="og:description" content="Vodja njihove ekipe v blogu pojasnjuje, da se zna zgoditi, da bo Chrome res posebej zaznaval, katere strani delujejo hitreje, katere pa počasneje. “Preizkušamo več oblik, načrtujem"/>
  </head>
  <body>
    <article>
      <h1>Google bo označil vse počasne spletne strani</h1>
      <address>
        <time datetime="2019-11-14T07:15:00+00:00">14 Nov 2019, 07:15</time>
      </address>
      <p>
        <b>Pri Googlu preizkušajo možnost, kako bi s posebno značko “sramote” označili vse počasne spletne strani znotraj njihovega brskalnika Google Chrome.</b>
      </p>
      <p>Vodja njihove ekipe v blogu pojasnjuje, da se zna zgoditi, da bo Chrome res posebej zaznaval, katere strani delujejo hitreje, katere pa počasneje. “Preizkušamo več oblik, načrtujemo pa tudi testiranje, da bi ugotovili, katera bo za uporabnike prinesla kar največ koristi,” je komentiral njihove načrte.</p>
      <p>V prihodnosti bi lahko oblikovali posebno novo značko, ki bo zasnovana tako, da označi spletna mesta, ki so “izdelana na način, ki jih na splošno upočasni." Chromova ekipa tudi raziskuje, kako prepoznati spletna mesta, ki se bodo počasi nalagala na podlagi strojne opreme naprave ali slabe omrežne povezljivosti, torej, da ne bi kaznovali strani na podlagi nekih drugih dejavnikov, ki niso nujno vsebinski.</p>
      <p>Googlova ekipa predvsem preizkuša različne verzije splash ekranov, vmesnikov med klikom uporabnika na URL vrstico in dejanskim vizualnim stikom s spletno stranjo. Tak zaslon za nalaganje bi bil zelen, če je pričakovati, da se bo stran naložila hitro, in rdeč, če se stran navadno nalaga počasi.</p>
      <p>“Te naše ideje glede označevanja počasnih in hitrih strani so plod sodelovanja številnih delovnih skupin znotraj našega podjetja, cilj pa je uporabnikom zagotoviti kar najboljšo izkušnjo,” je dejal tiskovni predstavnik Chroma. "V našem poskusu želimo biti taktni, da pripravimo dodatno storitev, ki bi bila hkrati uporabna in dostopna oziroma izvedljiva za razvijalce.”</p>
      <p>Natančno ni znano, kdaj se bo novi sistem značk dejansko pojavil v Chromu, vendar so pri Googlu pred kratkim predstavili načrte na vrhu podjetja Chrome Dev v San Franciscu. Novosti ob rob so objavo o načrtovanem posegu oblikovali z dobršno mero previdnosti. Google bo verjetno pričel z iskanjem takojšnjih povratnih informacij od spletnih razvijalcev, preden bo nadaljeval z delom.</p>
    </article>
  </body>
</html>