<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Tumor-nad-1-kg-be-otstranen-ot-mozuka-na-pacient-v-unikalna-operaciya-za-Bulgariya-913678"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T07:10:00+00:00"/>
    <meta property="og:title" content="Тумор над 1 кг бе отстранен от мозъка на пациент в уникална операция за България"/>
    <meta property="og:description" content="Тумор с тегло над 1 килограм беше отстранен от мозъка на 41-годишен пациент. До момента в света има ..."/>
  </head>
  <body>
    <article>
      <h1>Тумор над 1 кг бе отстранен от мозъка на пациент в уникална операция за България</h1>
      <address>
        <time datetime="2019-11-14T07:10:00+00:00">14 Nov 2019, 07:10</time>
      </address>
      <p>Тумор с тегло над 1 килограм беше отстранен от мозъка на 41-годишен пациент. До момента в света има описани само няколко подобни случая. Уникалната не само за България, но и в световен мащаб операция, е била извършена преди дни в Клиниката по неврохирургия на УМБАЛ "Св. Иван Рилски" в София.</p>
      <p>Преди да дойде в болницата, пациентът е бил консултиран с наши и чужди специалисти, които изразяват мнение, че болестта е в твърде напреднал стадий и рисковете от хирургичното лечение са огромни.</p>
      <p>След внимателно обсъждане, екип, съставен от различни специалисти от УМБАЛ "Св. Иван Рилски", решава да поеме риска и да даде шанс за живот на пациента. В момента мъжът се чувства добре и се възстановява успешно в Клиниката по неврохирургия.</p>
      <p>Подробности за уникалната интервенция ще бъдат дадени на специална пресконференция, съобщиха от пресцентъра на лечебното заведение.</p>
      <p>В екипа, участвал в операцията, са неврохирургът д-р Емануил Найденов, неврорентгенологът доц. Станимир Сираков, анестезиологът д-р Любомир Падарски и радиологът д-р Марин Пенков.</p>
    </article>
  </body>
</html>