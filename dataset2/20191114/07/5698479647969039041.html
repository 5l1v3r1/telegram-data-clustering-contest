<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/gaza-palestinian-islamic-jihad-ceasefire-israel-mediated-egypt-united-nation?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-14T07:36:46+00:00"/>
    <meta property="og:title" content="برقراری آتش‌بس در نوار غزه با میانجی‌گری مصر و سازمان ملل"/>
    <meta property="og:description" content="در جریان درگیری‌های دو روز اخیر، حملات اسرائیل به نوار غزه دست‌کم ۳۰ کشته بر جای گذاشت که در میان کشته شدگان شش عضو یک خانواده نیز دیده می‌شوند."/>
  </head>
  <body>
    <article>
      <h1>برقراری آتش‌بس در نوار غزه با میانجی‌گری مصر و سازمان ملل</h1>
      <address><time datetime="2019-11-14T07:36:46+00:00">14 Nov 2019, 07:36</time> by <a rel="author">یورونیوز فارسی </a></address>
      <p>سرانجام پس از دو روز تنش و درگیری شدید میان نیروهای اسرائیلی از یکسو و گروه‌های فلسطینی فعال در نوار غزه از جمله جنبش جهاد اسلامی از سوی دیگر، با میانجی‌گری دولت مصر توافقی برای برقراری آتش‌بس از ساعت ۵ و ۳۰ دقیقه بامداد پنج‌شنبه به وقت محلی در نوار غزه حاصل شد.</p>
      <p>حملات اسرائیل به نوار غزه در جریان درگیری‌های دو روز اخیر که بدترین درگیری‌های ماه‌های اخیر محسوب می‌شد، دست‌کم ۳۰ کشته بر جای گذاشت که در میان کشته شدگان شش عضو یک خانواده نیز دیده می‌شوند.</p>
      <p>با شدت گرفتن این درگیری‌ها نیکلای مالدنوف، نماینده ویژه سازمان ملل در امور خاورمیانه روز چهارشنبه به قاهره سفر کرد تا به کمک مصری‌ها که هم نفوذ زیادی در نوار غزه و هم روابطی رسمی با اسرائیل دارند، امکان کاهش فوری تنش‌ها فراهم شود.</p>
      <p>یک منبع در جهاد اسلامی فلسطین در گفتگو با خبرگزاری فرانسه رسیدن به چنین توافقی را تایید کرده است.</p>
      <p>بنا بر اعلام یکی از مقامات آگاه مصر، در این توافق علاوه بر تعهد دو طرف برای پایان دادن به حملات متقابل، تصریح شده است که گروه‌های فلسطینی فعال در نوار غزه باید حفظ صلح را هم در جریان تظاهرات فلسطینی‌ها علیه محاصرۀ نوار غزه و هم در جریان راهپیمایی‌های «بازگشت» تضمین کنند.</p>
      <p>اسرائیل نیز در مقابل موظف شده است در کنار حفظ این آتش‌بس، حملات به فلسطینی‌ها در جریان برگزاری راهپیمایی‌های «بازگشت» را متوقف کند.</p>
      <p>بیش از یک سال و نیم از آغاز حرکتی که «راهپیمایی برای بازگشت» نام گرفته، می‌گذرد. ده‌ها هزار فلسطینی برای اولین بار در روز جمعه ۳۰ مارس ۲۰۱۸ میلادی به سمت دیوار حائلی که نوار غزه را از سرزمین‌های تحت کنترل اسرائیل جدا می‌کند، حرکت کردند.</p>
      <p>این حرکت با هدف حمایت از «حق بازگشت فلسطینیانی» انجام شد که از سرزمین‌هایشان رانده شده‌ بودند یا در جریان جنگ‌های دهۀ چهل میلادی که تشکیل کشور اسرائیل را در پی داشت، از خانه‌هایشان فرار کرده‌ بودند.</p>
      <p>در ابتدا قرار بود که «راهپیمایی برای بازگشت» تنها برای شش هفته از «روز زمین» تا «روز نکبت» ادامه یابد اما درگیری‌های شدیدی که در جریان این راهپیمایی‌ها روی داد و حملات سربازان اسرائیلی به راهپیمایان که تا کنون بیش از ۳۰۰ کشته و هزاران زخمی برجای گذاشته است، منجر شد تا راهپیمایی «بازگشت» همچنان ادامه یابد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/12/syrian-attack-2-killed-damascus-5-killed-qamishli-isil-israeli-forces">دست‌کم ۷ کشته در پی حملات به شهرهای قامشلی و دمشق در سوریه</a>
        </li>
        <li>
          <a href="https://farsi.euronews.com/2019/11/12/israel-kills-islamic-jihad-group-commander-in-gaza">مرگ فرمانده بلندپایه جهاد اسلامی در غزه در پی حمله موشکی اسرائیل</a>
        </li>
        <li>
          <a href="https://farsi.euronews.com/2018/04/02/at-least-17-palestinian-death-gaza-as-israel-rejects-independent-investigation">دست‌کم ۱۷ کشته در جمعۀ خونین غزه؛ مخالفت اسرائیل با انجام تحقیقات مستقل</a>
        </li>
      </ul>
    </article>
  </body>
</html>