<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/oslo-byra-star-bak-nordisk-mobillansering/"/>
    <meta property="og:site_name" content="Kampanje"/>
    <meta property="article:published_time" content="2019-11-14T07:12:32+00:00"/>
    <meta property="og:title" content="Oslo-byrå står bak nordisk mobillansering"/>
    <meta property="og:description" content="Skal lage lanseringskampanje for Cat Phones."/>
  </head>
  <body>
    <article>
      <h1>Oslo-byrå står bak nordisk mobillansering</h1>
      <address>
        <time datetime="2019-11-14T07:12:32+00:00">14 Nov 2019, 07:12</time>
      </address>
      <p>
        <b>Skal lage lanseringskampanje for Cat Phones.</b>
      </p>
      <p>Very Agency har fått Cat Phones på kundelisten og får ansvaret for nordisk lansering av modellen S52. Telefonene produseres av Bullitt Group på lisens av verdens største produsent av bygg- og anleggsmaskiner, Caterpillar, og det er arbeidere i denne bransjen som er den primære målgruppen. </p>
      <p>- Det er en kjent sak at mobiltelefoner til tusenvis av kroner ikke holder for det som burde være normal bruk. Jeg er overbevist om at Cat Phones går den rette veien ved å skape en ny produktkategori med S52. En telefon som faktisk tåler juling, uten å måtte kjøpe dyrt ekstrautstyr, sier kundeansvarlig <b>Fredrik Werenskiold Hagen</b>.</p>
      <p>Lisa Meakin, markedssjef hos Bullitt Group, har høye forventninger for det nordiske markedet.</p>
      <p>- Størrelsen på den potensielle målgruppen og et generelt høyt fokus på aktiv livstil gjør Norden til et viktig marked for oss. Jeg tror S52 vil kunne gi fordeler for folk i hverdagen. Vi ser frem til at Very Agency skal øke kjennskap på tvers av markedene med en rekke tiltak, sier hun i en pressemelding.</p>
      <p>Teamet hos Very Agency består av prosjektleder Maria Yun Tjelle Bakke, kreatør Tarjei Fossum, prosjektkoordinator Camilla Kromli og kundeansvarlig Fredrik Werenskiold Hagen.</p>
      <p>Very Agency teller 12 stykker i Oslo, og ble etablert som et norsk søsterbyrå til et dansk byrå av samme navn. Nå står de på egne bein, etter at det danske byrået ble kjøpt opp av Egmont.</p>
    </article>
  </body>
</html>