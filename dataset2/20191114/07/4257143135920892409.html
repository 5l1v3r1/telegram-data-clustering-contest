<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/horro-amit-pecs-mellett-lattak-a-szakemberek-nem-hittek-a-szemuknek"/>
    <meta property="og:site_name" content="infostart"/>
    <meta property="article:published_time" content="2019-11-14T07:28:32+00:00"/>
    <meta property="og:title" content="Horror, amit Pécs mellett láttak a szakemberek, nem hittek a szemüknek"/>
    <meta property="og:description" content="Elhullott német juhászkutyák tetemei bűzlöttek heteken át a külterületi kennelsoron, miközben az éhező kutyák vonítottak."/>
  </head>
  <body>
    <article>
      <h1>Horror, amit Pécs mellett láttak a szakemberek, nem hittek a szemüknek</h1>
      <address><time datetime="2019-11-14T07:28:32+00:00">14 Nov 2019, 07:28</time> by <a rel="author">Infostart</a></address>
      <h3>Elhullott német juhászkutyák tetemei bűzlöttek heteken át a külterületi kennelsoron, miközben az éhező kutyák vonítottak.</h3>
      <p>Többször kiment a Pécs melletti tanyára az állategészségügyi hatóság, de a bírságoláson kívül semmi nem történt. Végül Kovács Violettát, a Német Juhászkutya Fajtamentés Alapítvány elnökét riasztották, akit a helyszínen horrortanya fogadott - <a href="https://www.blikk.hu/aktualis/belfold/csontsovanyra-lefogyott-kutyakat-mentettek-a-tenyesztotol-pecs-kozeleben-tobb-allat/l5376bj">írja a Blikk</a>.</p>
      <p>"A helyszínen orrfacsaró bűz fogadott minket, a Nébih épp előttünk szállított el a nyolc kutyát a sintértelepre. Az egyik kennelben tornyokban állt a romlott hús, mellette elporladt kutyatetemet találtunk.</p>
      <blockquote>Sírva fakadtam tehetetlenségemben, hiszen volt ott ennivaló, a gazdájuk mégsem etette rendesen a kutyákat.</blockquote>
      <p>Egy lerobbant, súlyos beteg, 16 kilós szívférges kutyát elhoztunk magunkkal, már gazdát is találtunk neki. Előbb elkezdjük a gyógyítását, amit majd az új gazdája folytat - mondta el a lapnak Kovács Violetta.</p>
      <p>A hírek szerint egy külterületi kennelben legalább nyolc csont és bőr német juhászt tartott a gazdája, négy másik pedig már elpusztult. Szerdán öt kutyát a Misina Állatvédő Egyesület elnöke elvitt Gombára, ahol az állatorvosi vizsgálat után végre élelmet, friss vizet kaptak. Három társuk a hétvégén érkezik Gombára, a Német Juhászkutya Fajtamentés Alapítvány állatotthonába. Annyira gyengék, hogy nem tudnak megállni a saját lábukon.</p>
      <p>A bulvárlap elérte az állatok gazdáját, aki megdöbbentő, de maga is neves tenyésztő volt, sőt, a versenyeken küllembíró volt évekig. Azt mondta, hogy nem tudja, mitől fogytak le az állatok, szerinte azért pusztultak el, mert idősek.</p>
      <p>
        <i>Nyitókép: pixabay</i>
      </p>
    </article>
  </body>
</html>