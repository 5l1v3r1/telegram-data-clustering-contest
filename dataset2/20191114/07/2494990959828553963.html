<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cronache/2019/11/14/news/arrestata-lara-comi-l-ex-eurodeputata-accusata-di-tangenti-1239953/"/>
    <meta property="og:site_name" content="Il Tempo"/>
    <meta property="article:published_time" content="2019-11-14T07:36:00+00:00"/>
    <meta property="og:title" content="Arrestata Lara Comi, l'ex eurodeputata accusata di tangenti"/>
    <meta property="og:description" content="Ai domiciliari dopo l'operazione &quot;Mensa dei poveri&quot; per corruzione e truffa al bilancio dell'Ue"/>
  </head>
  <body>
    <article>
      <h6 class="kicker">L’INCHIESTA DELLA FINANZA</h6>
      <h1>Arrestata Lara Comi, l'ex eurodeputata accusata di tangenti</h1>
      <h2>Ai domiciliari dopo l'operazione "Mensa dei poveri" per corruzione e truffa al bilancio dell'Ue</h2>
      <address>
        <time datetime="2019-11-14T07:36:00+00:00">14 Nov 2019, 07:36</time>
      </address>
      <p>Ai domiciliari l'<b>ex parlamentare di Forza Italia</b>, <b>Lara Comi</b>, e l'imprenditore Paolo Orrigoni, titolare della catena di supermercati Tigros ed ex candidato leghista a sindaco di Varese. In carcere Giuseppe Zingale, ex direttore dell'Agenzia per il lavoro Afol. Il terremoto giudiziario scatenato dall'operazione "Mensa dei poveri": i finanzieri del Nucleo Polizia Economico-Finanziaria di Milano e della Compagnia Busto Arsizio hanno eseguito, nella provincia di Varese, un'ordinanza con la quale il gip del Tribunale di Milano ha applicato ad ulteriori 3 persone le misure cautelari personali della custodia in carcere, per una di esse, e degli arresti domiciliari, per le restanti due. L'ex deputata europea è ai domiciliari con il candidato leghista di Varese Orrigoni. È la prima volta per un politico nazionale donna.</p>
      <p>Le indagini hanno fatto emergere ulteriori delitti di corruzione, truffa per il conseguimento di erogazioni pubbliche e illecito finanziamento ai partiti e ai politici, realizzato da amministratori locali, imprese e professionisti a vario titolo coinvolti nell'indebito drenaggio di risorse pubbliche di società ed enti a partecipazione pubblica. La parte odierna dell'indagine, relativa a vicende accertate, riguarda: fatti corruttivi tesi a far ottenere a un imprenditore varesino il cambio di destinazione urbanistica di un'importante area, da industriale a commerciale; a professionisti e imprese compiacenti fittizi incarichi di consulenza, conferiti da societa' a partecipazione pubblica, in cambio della successiva retrocessione agli indagati di parte del corrispettivo incassato a fronte dell'incarico stesso;truffa ai danni del bilancio dell'Unione Europea in relazione a fittizi contratti stipulati per mansioni di collaborazione con spese a carico del Parlamento Europeo, al fine di creare surrettizie provviste di denaro a favore degli indagati mediante la retrocessione di una quota parte del corrispettivo liquidato, illeciti finanziamenti erogati da un imprenditore bresciano a un candidato alle elezioni europee del 26 maggio 2019, emissione di fatture false, allo scopo di occultare i predetti reati.</p>
      <p>Per il gip di Milano Raffaella Mascarino, che ha applicato tre misure cautelari su presunte tangenti, i reati contestati agli indagati - tra cui truffa ai danni del parlamento europeo e finanziamento illecito - evidenziano "un quadro di grave allarme sociale".  Gli indagati con "spregiudicatezza e disinvoltura" avrebbero agito con l'obiettivo di "beneficiare di favori in ragione della funzione pubblica esercitata o del sistema di relazioni ad essa funzionali, con conseguente sviamento dei poteri pubblici conferiti in favore del soddisfacimento di interessi personali". </p>
    </article>
  </body>
</html>