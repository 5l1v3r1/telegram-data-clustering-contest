<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/Fira-Smart-City-World-Congress_0_2344565522.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T07:00:00+00:00"/>
    <meta property="og:title" content="Les promeses de les ciutats intel·ligents es materialitzen a l’Smart City Expo World Congress"/>
    <meta property="og:description" content="El certamen, que se celebra sota el lema “Cities made of dreams” i que se celebrarà del 19 al 21 de novembre, viurà una novena edició de rècord"/>
  </head>
  <body>
    <article>
      <h1>Les promeses de les ciutats intel·ligents es materialitzen a l’Smart City Expo World Congress</h1>
      <h2>El certamen, que se celebra sota el lema “Cities made of dreams” i que se celebrarà del 19 al 21 de novembre, viurà una novena edició de rècord</h2>
      <address>
        <time datetime="2019-11-14T07:00:00+00:00">14 Nov 2019, 07:00</time>
      </address>
      <p>“Les ciutats d’arreu del món estan cada cop més interessades en convertir-se en intel·ligents i, per tant, en donar una millor qualitat de vida als seus habitants”, indica Ugo Valentí, director del saló Smart City Expo World Congress. Parla amb coneixement de causa: la novena edició d’aquest esdeveniment, que se celebrarà enguany del 19 al 21 de novembre al recinte de la Gran Via, comptarà amb la presència de 700 ciutats i aplegarà un miler d’expositors. Aquestes xifres assenyalen un creixement del 20% del saló, que, segons Valentí, permetrà que Barcelona “es posicioni, una vegada més, com la gran capital mundial de les ciutats intel·ligents arreu del món aquests dies”.</p>
      <p>Organitzada per Fira de Barcelona, aquesta edició es posa en marxa amb el lema “Cities made of dreams” amb l’objectiu de posar de manifest com, després de gairebé una dècada promovent el concepte <i>smart cities</i>, per fi s’han aconseguit avenços i solucions que fins fa uns anys semblaven que només fossin somnis. “Quan parlem d’un esdeveniment de ciutats intel·ligents, no parlem només de tecnologia. La tecnologia és un mitjà per aconseguir un fi i el fi és la sostenibilitat i la qualitat de vida dels ciutadans. Nosaltres toquem tots els temes relacionats amb les ciutats, i això implica parlar tant de la mobilitat com de la transformació digital, però també dels models de govern que existeixen, de l’entorn urbà i de com fem ciutats més inclusives i en què els models d’economia col·laboratius reals hi estiguin presents. Això ha marcat molt el creixement de l’esdeveniment i del sector com a tal. Al principi es parlava molt de l’internet de les coses aplicat a les ciutats. Això estava molt bé el 2011, però ara al 2019 ja estem parlant d’altres temes bastant més profunds”, assenyala Valentí.</p>
      <p>El programa de l’Smart City Expo World Congress s’estructurarà al voltant de cinc eixos temàtics: transformació digital, medi ambient urbà, mobilitat, governança i finances, i ciutats inclusives i compartides. En aquest sentit, cobrirà temes com les ciutats impulsades per dades, el 5G i el futur de la connectivitat, les ciutats resilients, la gentrificació, els sistemes de transport innovadors, la governança multinivell, l’economia col·laborativa, l’economia circular i les ciutats inclusives, entre d’altres. Per explicar-ho millor, més de 400 ponents s’han citat en aquest esdeveniment, entre els quals hi haurà figures com Janette Sadik-Khan, una de les principals autoritats mundials en transport i transformació urbana; Shira Rubinoff, experta en ciberseguretat i membre dels consells del Fòrum de Dones Executives per a la Seguretat de la Informació i de Dones Líders en Tecnologia; Laura Tenenbaum, científica especialitzada en canvi climàtic premiada per la seva activitat divulgadora des de la NASA; i Jeff Merritt, director d’internet de les coses, robòtica i <i>smart cities</i> del Fòrum Econòmic Mundial de Davos. En aquest sentit, el saló treballa per reduir la bretxa de gènere augmentant la representació de les dones i en dedicant sessions específiques a la igualtat. Valentí afirma que l’aspiració és aconseguir la “paritat completa” de cara a la propera edició.</p>
      <h4>Predicar amb l’exemple</h4>
      <p>“Fem un esdeveniment que gairebé arriba a la circularitat, en el sentit que tots els elements que nosaltres construïm i dissenyem són sostenibles, tenen una segona vida o són fàcilment reciclables. No hi ha plàstics d’un sol ús, no hi trobareu les típiques ampolles d’aigua. Si som capaços de fer-ho, la resta de la indústria també ho pot arribar a assumir. Les ciutats, empreses i institucions que venen a veure’ns poden copiar-nos el model”, explica Valentí. L’Smart City Expo World Congress durà a terme dues iniciatives que posaran en valor la sostenibilitat i la inclusió. En primer lloc, Towards Zero Waste implementarà mesures com la desmaterialització o substitució de materials en suports físics en multitud d’àrees de l’esdeveniment, la recollida selectiva de residus, la reutilització de materials de construcció d’estands i la moqueta col·locada en l’esdeveniment, la compensació d’emissions de carboni i la reforestació d’un poble de Guadalajara amb els beneficis obtinguts del marxandatge de la sala.</p>
      <p>Per la seva banda, Towards Inclusivity garantirà que el saló sigui accessible a tothom i que tots els col·lectius s’hi sentin representats i hi tinguin veu. Això inclourà accions com la inclusió de patinets elèctrics per a les persones amb mobilitat reduïda perquè es moguin sense dificultats per tot el recinte, la reserva d’espais privilegiats per a cadires de rodes i patinets a les sales i l’organització de visites per a persones amb discapacitat visual.</p>
      <h3>LA MOBILITAT ES DEBAT A L’SMART MOBILITY CONGRESS</h3>
      <p>En el marc de l’Smart City Expo World Congress, i durant els mateixos dies, Fira de Barcelona també organitza l’Smart Mobility Congress, una cita que reunirà un centenar d’empreses expositores i que té com a objectiu impulsar el desenvolupament de noves solucions i estratègies per abordar els reptes de la mobilitat als quals s’enfronten totes les urbs mundials. Amb el lema Leading the Way, el programa d’aquest congrés s’estructurarà al voltant de cinc eixos: <i>intelligent transport infrastructures</i>,<i> mobility of tomorrow</i>,<i> shared mobility</i>,<i> sustainable mobility</i>,<i> seamless transportation </i>i<i> public transport</i>. L’esdeveniment servirà per analitzar elements clau com els sistemes de transport intel·ligent, els vehicles autònoms, la mobilitat aèria, els vehicles connectats, els plans de mobilitat integrada i el transport públic, i el transport multimodal, entre molts altres.</p>
    </article>
  </body>
</html>