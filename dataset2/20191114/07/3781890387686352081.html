<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741598"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T07:40:00+00:00"/>
    <meta property="og:title" content="บุกค้น5โรงงานปุ๋ยลอบผสม 'พาราควอต-ไกลโฟเซต'ขาย"/>
    <meta property="og:description" content="ดีเอสไอ ปฏิบัติการค้น 5 โรงงานปุ๋ยชีวภาพ ลักลอบผสม “พาราควอต-ไกลโฟเซต” เสียหายกว่า 10 ล้านบาท ยึดของกลางตรวจสอบ หากพบสารอันตรายเตรียมเรียกเจ้าของบริษัทแจ้งข้อหา"/>
  </head>
  <body>
    <article>
      <h1>บุกค้น5โรงงานปุ๋ยลอบผสม 'พาราควอต-ไกลโฟเซต'ขาย</h1>
      <address>
        <time datetime="2019-11-14T07:40:00+00:00">14 Nov 2019, 07:40</time>
      </address>
      <p>
        <b>ดีเอสไอ ปฏิบัติการค้น 5 โรงงานปุ๋ยชีวภาพ ลักลอบผสม “พาราควอต-ไกลโฟเซต” เสียหายกว่า 10 ล้านบาท ยึดของกลางตรวจสอบ หากพบสารอันตรายเตรียมเรียกเจ้าของบริษัทแจ้งข้อหา</b>
      </p>
      <p>เมื่อวันที่ 14 พ.ย. นายสมศักดิ์ เทพสุทิน รมว.ยุติธรรม ได้มอบหมายให้ ว่าที่ ร.ต.ธนกฤต  จิตอารีย์รัตน์ เลขานุการ รมว.ยุติธรรม พ.ต.อ.ไพสิฐ วงศ์เมือง อธิบดีดีเอสไอ พ.ต.ท.วรรณพงษ์ คชรักษ์ ผอ.สถาบันนิติวิทยาศาสตร์ ลงพื้นที่ จ.ปทุมธานี เข้าตรวจค้นแหล่งผลิตพาราคอตและไกลโฟเซต ของบริษัท สมาร์ทไบโอเทค คอร์ปอเรชั่น จำกัด และบริษัทวีไอพี คิงดอม 999 จำกัด ซึ่งเป็นสารเคมีที่เป็นอันตรายต่อประชาชน ตามที่ได้รับการร้องทุกข์ผ่านศูนย์ยุติธรรมสร้างสุข และในชั้นสืบสวนของกองคดีคุ้มครองผู้บริโภค ดีเอสไอ พบว่าบริษัททั้ง 2 แห่งได้นำสารพาราควอตไดคลอไรด์ และไกลโฟเซต-ไอโซโพรพิลแอมโมเนียม ซึ่งเป็นสารควบคุมตามประกาศกระทรวงอุตสาหกรรมให้เป็นวัตถุอันตราย แต่บริษัททั้ง 2 แห่ง กลับนำมาผสมกับผลิตภัณฑ์ชีวภาพอินทรีย์โดยไม่ได้รับอนุญาต และขายผ่านทางสื่อโซเชียลมีเดียจัดส่งสินค้าทางไปรษณีย์ ทำให้ผู้ซื้อเข้าใจผิดคิดว่าเป็นผลิตภัณฑ์ชีวภาพที่ไม่มีผลต่อสุขภาพจนเป็นเหตุให้ได้รับอันตราย <br/><br/>พ.ต.อ.ไพสิฐ กล่าวว่า ดีเอสไอได้นำหมายค้นจากศาลและกระจายกำลังเข้าตรวจค้นเป้าหมายพร้อมกัน 5 จุด นครราชสีมา 2 จุด นนทบุรี 2 จุด และปทุมธานี 1 จุด เพื่อดำเนินคดีตาม พ.ร.บ.วัตถุอันตราย พ.ศ. 2535 ฐาน ผลิต หรือมีไว้ในครอบครอง ซึ่งวัตถุอันตรายชนิดที่ 3 โดยไม่ได้รับอนุญาต ต้องระวางโทษจำคุกไม่เกิน 2 ปี หรือปรับไม่เกิน 200,000 บาท หรือทั้งจำทั้งปรับ ทั้งนี้ตามมาตรา 23 ประกอบ มาตรา 73 และฐานผลิตหรือมีไว้ในครอบครองซึ่งวัตถุอันตรายชนิดที่ 3 โดยไม่ได้ขึ้นทะเบียน ต้องระวางโทษจำคุกไม่เกิน 3 ปี  หรือปรับไม่เกิน 300,000 บาท หรือทั้งจำทั้งปรับ </p>
      <figure>
        <img src="https://www.dailynews.co.th/admin/upload/20191114/news_WZeIdKJZxv135316_533.jpg?v=20191114174?v=4867"/>
      </figure>
      <p>พ.ต.อ.ไพสิฐ กล่าวอีกว่า คดีนี้จากการสืบสวนเบื้องต้นน่าเชื่อว่ามีความเสียหายมากกว่า 10 ล้านบาทขึ้นไป และมีผู้ได้รับผลกระทบจากวัตถุอันตรายดังกล่าวมากว่า 1,000 ราย นอกจากนี้อาจเข้าข่ายความผิดตามพ.ร.บ.ปุ๋ย เนื่องจากมีการผลิตปุ๋ยเพื่อการค้าโดยไม่ได้ขึ้นทะเบียนหรือไม่ได้รับอนุญาต อันเข้าข่ายความผิดตามมาตรา 12 ประกอบมาตรา 57 ต้องระวางโทษจำคุกไม่เกิน 5 ปี หรือปรับไม่เกิน 200,000 บาท หรือทั้งจำทั้งปรับ และอาจเข้าข่ายความผิด ตามพ.ร.บ.คอมพิวเตอร์ พ.ศ. 2550 เนื่องจากมีการนำเข้าข้อมูลอันเป็นเท็จ โดยประการที่จะเกิดความเสียหายแก่ประชาชน ต้องระวางโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ มาตรา 14(1) อีกด้วย <br/><br/>ว่าที่ร้อยตรี ธนกฤต กล่าวว่า พาราควอตและไกลโฟเซตเป็นสารเคมีอันตราย ดีเอสไอพบว่าบริษัททั้ง 2 ราย นำวัตถุอันตรายมาลักลอบผลิตและจำหน่ายโดยหลอกลวงว่าเป็นสารชีวภาพ ที่ผ่านมาดีเอสไอได้ล่อซื้อและนำของกลางไปตรวจพิสูจน์พบว่ามีสารเคมีอันตรายผสมอยู่จริง จึงนำมาสู่การตรวจค้นและจับกุม ทั้งนี้จากผลการวิจัยทางการแพทย์พบว่าในประเทศไทยมีผู้ป่วยจากสารพาราควอตปีละ 5,000 ราย ในจำนวนดังกล่าวประมาณ 10% หรือ 500 รายจะเสียชีวิต เนื่องจากมีอาการแพ้รุนแรง นอกจากนี้ผู้บริโภคยังต้องได้รับเคมีปนเปื้อนในผักและผลไม้ ต้องตายผ่อนส่งกับพาราควอต รัฐบาลจึงต้องดำเนินการทางคดีให้ถึงที่สุด </p>
      <figure>
        <img src="https://www.dailynews.co.th/admin/upload/20191114/news_RPavzZvWDP134805_533.jpg?v=20191114174?v=4038"/>
      </figure>
      <p>ด้านนายธานินทร์ เปรมปรีดิ์ ผอ.กองคดีคุ้มครองผู้บริโภค เปิดเผยภายหลังการตรวจค้นว่า ผลการตรวจค้นเบื้องต้นในพื้นที่บางบัวทอง จ.นนทบุรี เจ้าหน้าที่พบถังผสมปุ๋ยและเอกสาร ส่วนที่จ.นครราชสีมา เข้าค้นร้านจำหน่ายผลิตภัณฑ์และโรงงานผลิต ขณะที่ในพื้นที่ปทุมธานี เป็นโกดังเก็บวัตถุอันตราย ซึ่งดีเอสไอจะยึดอายัดเครื่องจักร ถังผสม และผลิตภัณฑ์ส่งให้กรมวิชาการเกษตรตรวจสอบว่ามีสารอันตรายหรือไม่ รวมถึงจะตรวจสอบเอกสารที่พบว่ามีแหล่งที่มาจากไหน หากผลการตรวจสอบทางห้องปฏิบัติการพบว่ามีส่วนผสมของพาราควอตและไกลโฟเซต จะออกหมายเรียกหรือหมายจับเจ้าของบริษัทมาแจ้งข้อกล่าวหา เพราะเป็นการแอบอ้างจำหน่ายผลิตภัณฑ์ชีวภาพ แต่มีส่วนผสมของสารอันตรายโดยไม่ได้รับอนุญาต และจะรวบรวมพยานหลักฐานเพื่อสั่งฟ้องต่อไป ในส่วนของเกษตรกรที่ซื้อผลิตภัณฑ์ไปใช้โดยไม่ทราบข้อเท็จจริงก็จะถือเป็นผู้เสียหายเช่นกัน<br/><br/>สำหรับบริษัท สมาร์ท ไบโอเทค คอร์ปอเรชั่น จำกัด ผู้ผลิตและจำหน่ายสารชีวภัณฑ์กำจัดวัชพืช ยี่ห้อ “สมาร์ทไบโอ” รวมทั้ง มีผลิตภัณฑ์ชนิดอื่นๆ อีกหลายชนิด เช่น สารเสริมประสิทธิภาพกำจัดโรคพืช ยี่ห้อ“ท็อปเคลียร์” สารปรับสภาพน้ำชนิดพิเศษ ยี่ห้อ “สมาร์ท ไบโอ อะควอ” และ ปุ๋ย เป็นต้น ตั้งอยู่ที่ จ.นนทบุรี จำนวน 2 จุด ส่วนบริษัท วีไอพี คิงดอม 999 จำกัด ผู้ผลิตและจำหน่ายสารชีวภัณฑ์กำจัดวัชพืช ยี่ห้อ “ซุปเปอร์ไลค์” รวมทั้งมีผลิตภัณฑ์ชนิดอื่นๆ อีกหลายชนิด เช่น จำหน่ายยาฆ่าแมลง ยี่ห้อ “ออแกนิค คิล” จำหน่ายปุ๋ยสินแร่นาโน บูม ชนิดเม็ด เป็นต้น ตั้งอยู่ที่ จ.ปทุมธานี จำนวน 1 จุด และ จ.นครราชสีมา จำนวน 2 จุด โดยทางบริษัททั้ง 2 แห่งจะจำหน่ายสินค้าผ่านทางเฟซบุ๊ก ขณะที่บริษัทวีไอพีจะเน้นผลิตภัณฑ์ในลักษณะสร้างเครือข่ายเป็นกลุ่มใหญ่</p>
    </article>
  </body>
</html>