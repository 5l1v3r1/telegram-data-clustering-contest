<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/bolognina_pd_zingaretti-6544545/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T07:50:00+00:00"/>
    <meta property="og:title" content="La nuova &quot;Bolognina&quot; del Pd rinnoverà il partito?"/>
    <meta property="og:description" content="I dem vogliono chiudere definitivamente i conti con il passato, lasciandosi alle spalle anni di faide interne e guerre per fazioni. Qual è il progetto del segretario Zingaretti"/>
  </head>
  <body>
    <article>
      <h1>La nuova "Bolognina" del Pd rinnoverà il partito?</h1>
      <h2>I dem vogliono chiudere definitivamente i conti con il passato, lasciandosi alle spalle anni di faide interne e guerre per fazioni. Qual è il progetto del segretario Zingaretti</h2>
      <address><time datetime="2019-11-14T07:50:00+00:00">14 Nov 2019, 07:50</time> by <a rel="author" href="https://www.agi.it/authors/paolo-molinari/" target="_blank">Paolo Molinari</a></address>
      <p>A trent'anni dalla <b>Bolognina</b> che segnò il passaggio dal Pci al Pds, quella che si apre venerdì potrebbe essere una Bolognina del Pd: rinnovare il partito è infatti l'ambizione del segretario <b>Nicola Zingaretti</b>. E anche il nome scelto per l'appuntamento suona paradigmatico: "Tutta un'altra storia".</p>
      <p>Perchè i dem vogliono chiudere definitivamente i conti con il passato, lasciandosi alle spalle anni di faide interne e guerre per fazioni. Una missione che il leader del partito si è dato fin dal suo primo giorno al <b>Nazareno</b>, un anno fa, quando decise di seguire la strada dell'unità del partito.</p>
      <p>Strada obbligata, certo, anche per la presenza di gruppi parlamentari a forte identità renziana che avevano fatto sentire subito la loro presenza rifiutando di entrare in segreteria come aveva offerto Zingaretti.</p>
      <p>Ma la scelta di aprire gli organi statutari a tutte le anime del partito risponde anche alla consapevolezza che è la base democratica a chiedere di mettere la parola fine ai litigi. I cori di <b>Piazza Navona</b>, quando all'allora segretario <b>Maurizio Martina </b>la folla gridò "unità, unità", risuonano ancora nelle orecchie dei dirigenti.</p>
      <h3>La nuova segreteria</h3>
      <p>Ecco, dunque, l'ingresso in ufficio di presidenza dell'Assemblea di <b>Anna Ascani</b>, sconfitta in tandem con <b>Roberto Giachetti</b> al congresso di un anno fa. Ed ecco l'apertura della segreteria a <b>Base Riformista</b>, l'area che si è andata organizzando attorno al ministro della Difesa <b>Lorenzo Guerini </b>e a <b>Luca Lotti.</b></p>
      <p>La nuova segreteria, riferiscono fonti qualificate del Pd, dovrebbe essere presentata la prossima settimana quando il Pd avrà già un volto nuovo. Una assemblea aperta a tutti coloro che vorranno iscriversi e che vedrà la partecipazione di esponenti della società civile, del mondo produttivo, sindacale, culturale del Paese oltre che di membri del Governo, dirigenti e amministratori del Partito Democratico.</p>
      <p>"In un momento in cui si fanno cene per celebrare <b>Mussolini </b>e il <b>fascismo</b>, si mette sotto scorta una sopravvissuta di <b>Auschwitz</b>, si negano agli studenti i fondi per il <b>Viaggio della Memoria</b>, non possiamo permettere che gli anni 20 del 2000 siano come quelli del secolo scorso ed è necessario quindi che raccontino tutta un'altra storia: questa è la sfida del futuro dei democratici", sottolineano i dem presentando l'evento.</p>
      <h3>Il programma della Bolognina</h3>
      <p>L'appuntamento si aprirà venerdì 15 novembre alle ore 17.30 a Palazzo Re Enzo (Piazza del Nettuno, 1) con i saluti istituzionali e una tavola rotonda dal titolo 'Gli anni 20 per la libertà delle donne'. Sabato 16 novembre, dalle 9, si terranno sei laboratori tematici cui seguirà l'assemblea plenaria e gli interventi di esponenti del Governo del Partito democratico.</p>
      <p>Alle 21 presso <b>DumBo</b>, un ex scalo ferroviario ora diventato spazio di rigenerazione urbana condivisa, si terrà una grande cena per la campagna elettorale per le regionali in Emilia Romagna con il segretario nazionale Nicola Zingaretti e il governatore <b>Stefano Bonaccini</b>.</p>
      <p>Domenica 17 novembre i lavori si sposteranno presso FICO Eataly World - Sala Convegni (Via Paolo Canali, 8) e avranno inizio alle 9.30 con il meeting di chiusura e l'intervento finale del segretario Nicola Zingaretti. A seguire, alle ore 14.30, si riunirà l'Assemblea nazionale del Partito democratico sulle modifiche allo Statuto. sarà questo il momento più importante della tre giorni dem, con la discussione e il voto dell'assemblea sulla riforma approvata all'unanimità dalla Commissione per la riforma del partito presieduta da Maurizio Martina, e su cui anche la direzione ha dato il suo via libera.</p>
      <related>
        <a href="https://www.agi.it/politica/renzi_italia_viva_pd_macron-6542016/news/2019-11-13/"/>
      </related>
      <h3>Grande spazio al tema dell'innovazione</h3>
      <p>All'interno della riforma, molti sono i capitoli dedicati all'innovazione tecnologica che, nelle intenzioni dei dirigenti, dovrà fare del Pd un partito realmente connesso con la base: sul web c'è la necessità di recuperare il terreno lasciato negli ultimi anni al <b>Movimento 5 Stelle</b>, come ebbe a dire Zingaretti all'avvio della sua campagna congressuale, quando presentò la mozione <b>Piazza Grande</b>.</p>
      <p>Ecco, dunque, la piattaforma deliberativa online che offrirà anche la possibilità di iscriversi al partito. I circoli cambieranno aspetto, diventando dei centri di discussione e di confronto sui temi nazionali e su quelli locali. Nasceranno, a questo stesso scopo, i 'punti Pd' che offriranno spazi di incontro, fisici e telematici. Ma punto fondamentale della riforma sarà l'addio all'automatismo per il quale il <b>segretario del partito </b>è anche <b>candidato premier</b>.</p>
      <p>Una scelta che risponde anche alla necessità di aprire il partito verso l'esterno, a forze politiche come a quelle forze sociali e territoriali sulle quali Zingaretti conta per sopperire all'assenza di uno schema di alleanze stabile. Si guardi ad esempio all'Emilia Romagna, dove la disponibilità del Pd si è scontrata contro il 'niet' dei Cinque Stelle.</p>
      <p>Il Pd starà in campo con forze civiche senza occuparne gli spazi,spiegano alti esponenti dem richiamandosi alla "questione morale" di <b>Enrico Berlinguer</b> che non riguardava solo i soldi, ma soprattutto il modo in cui un partito doveva stare nella società, allontanando qualsiasi tentazione di lottizzazione, lasciando spazio di manovra a comitati civici, associazioni, assemblee di cittadini.</p>
      <p>A questo aspirava anche la <b>Costituente delle Idee</b>, l'appuntamento al quale aveva pensato Zingaretti prima della formazione del Conte II, quando la parola d'ordine del Pd tutto era "Mai con il M5s".</p>
      <p>L'apertura di <b>Matteo Renzi </b>costrinse poi lo stato maggiore dem a rivedere questa posizione, con il risultato che i fatti hanno da tempo superato il dato congressuale, con un partito che governa assieme ai Cinque Stelle e contro le destre. La sfida a salvini sarà ben presente a Bologna: il 26 gennaio, giorno delle elezioni in Emilia Romagna promette di essere uno spartiacque, per il partito e probabilmente per il governo.</p>
      <p>Zingaretti ha chiesto al partito una mobilitazione totale, con dirigenti che dovranno battere palmo a palmo tutto il territorio regionale e con la tre giorni, appunto, a tirare la volata per una campagna elettorale in cui il diretto avversario è immerso da tempo. </p>
      <related>
        <a href="https://www.agi.it/politica/zingaretti_usa_pelosi-6538209/news/2019-11-13/"/>
      </related>
    </article>
  </body>
</html>