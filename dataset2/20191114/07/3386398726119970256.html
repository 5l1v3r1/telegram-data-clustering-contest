<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/14/news/rimini_contagia_la_convivente_con_hiv_arrestato-241060768/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T07:52:00+00:00"/>
    <meta property="og:title" content="Rimini, contagia una delle sue partner con Hiv. Arrestato"/>
    <meta property="og:description" content="L'uomo ha volontariamente esposto al virus anche altre tre donne. I carabinieri sono al lavoro per risalire ad ulteriori sue frequentazioni sentimentali"/>
  </head>
  <body>
    <article>
      <h1>Rimini, contagia una delle sue partner con Hiv. Arrestato</h1>
      <h2>L'uomo ha volontariamente esposto al virus anche altre tre donne. I carabinieri sono al lavoro per risalire ad ulteriori sue frequentazioni sentimentali</h2>
      <address>
        <time datetime="2019-11-14T07:52:00+00:00">14 Nov 2019, 07:52</time>
      </address>
      <p><b>RIMINI</b> - Un uomo di 31 anni (e non 39 come inizialmente diffuso) è stato arrestato dai carabinieri di Rimini per aver contagiato una delle sue partner con l'Hiv e per averne esposto volontariamente al virus altre tre. L'uomo, di origini brasiliane, si trova agli arresti domiciliari e deve rispondere del reato di lesioni gravi. Stando alle indagini scattate ad agosto su segnalazione della convivente, l'uomo avrebbe intrattenuto diverse relazioni sessuali anche durature con diverse donne, contagiando una di queste con l'Hiv.<br/><br/>Le indagini dei carabinieri hanno appurato come il 31enne, positivo all'Hiv da alcuni anni, dal 2017 aveva sospeso volontariamente la terapia farmacologica, l'aveva ripresa poi solo sporadicamente nel 2018, per poi interromperla totalmente aumentando esponenzialmente il rischio di contagio in caso di rapporti sessuali non protetti.<br/><br/>Oltre alla convivente, gli accertamenti dei militari hanno permesso di risalire ad altre tre donne, conosciute tramite alcuni social, le quali, ignare dello stato di salute dell'uomo, hanno confermato di aver avuto rapporti sessuali non protetti con l'indagato. Per una di queste i test medici hanno dato esito positivo.<br/><br/>Le indagini dei carabinieri di Rimini, coordinate dal sostituto procuratore Paolo Gengarelli, hanno portato all'ordinanza di custodia cautelare ai domiciliari emessa dal gip del Tribunale di Rimini, Manuel Bianchi. Al momento gli investigatori dell'Arma sono al lavoro per risalire, attraverso l'analisi del pc utilizzato dal 39enne, ad eventuali altre donne conosciute su Internet, a chat e alle effettive frequentazioni sentimentali dell'arrestato.<br/><br/>Il Comando provinciale dei carabinieri di Rimini ha attivato una linea telefonica dedicata - al numero 054168528 - con un operatore disponibile 24 ore su 24 per raccogliere, anche anonimamente, le segnalazioni di donne che hanno il sospetto di aver avuto rapporti sessuali non protetti con il giovane di origini brasiliane arrestato per aver trasmesso l'Hiv a una delle sue ex compagne e per averne esposto al contagio almeno altre tre. La decisione del Comando dei carabinieri punta a evitare inutili allarmismi o preoccupazioni infondate. Pur nel rispetto della privacy dell'indagato, gli investigatori fanno sapere che le indagini ora si stanno concentrando sui possibili contatti dell'uomo con altre donne, ma che non vi sono motivi per ritenere vi siano ulteriori contagi.<br/> </p>
    </article>
  </body>
</html>