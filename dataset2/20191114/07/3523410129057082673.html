<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639885/%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%88%D8%AD%D8%B4%D8%AA-%D8%AF%D8%B1-%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T07:55:00+00:00"/>
    <meta property="og:title" content="نامه‌های وحشت در باشگاه پرسپولیس!"/>
    <meta property="og:description" content="طبق آخرین اخبار رسیده از باشگاه پرسپولیس کالدرون تا به امروز با ارسال 2 نامه در فاصله زمانی 10 روزه از باشگاه خواستار دریافت مطالباتش شده‌ ...."/>
  </head>
  <body>
    <article>
      <h1>
        <a href="https://www.bultannews.com/fa/news/639885/%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%88%D8%AD%D8%B4%D8%AA-%D8%AF%D8%B1-%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3">نامه‌های وحشت در باشگاه پرسپولیس!</a>
      </h1>
      <h2>طبق آخرین اخبار رسیده از باشگاه پرسپولیس کالدرون تا به امروز با ارسال 2 نامه در فاصله زمانی 10 روزه از باشگاه خواستار دریافت مطالباتش شده‌ ....</h2>
      <address><time datetime="2019-11-14T07:55:00+00:00">14 Nov 2019, 07:55</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از خراسان،  سه‌شنبه در خراسان ورزشی نوشتیم که بعد از گرد و خاک <b>استراماچونی</b> نوبت به <b>گابریل کالدرون</b> رسید تا او هم با تعیین مهلت و دادن اولتیماتوم به باشگاه پرسپولیس آژیر خطر را برای سرخ‌ها به صدا درآورد. کالدرون پیش از آغاز تمرینات <b>پرسپولیس</b> در روز سه‌شنبه با بیان این‌که ظاهرا باشگاه پرسپولیس حتی پول برای خرید شن هم نداشته که زمین تمرین ما این شرایط را دارد، به باشگاه تا دسامبر(آذرماه) مهلت داد تا شرایط مالی او و تیم را بهبود ببخشد: «من تا دسامبر (آذرماه) با باشگاه همکاری‌ و سعی می‌کنم با شرایط کنار بیایم، وظیفه من این است که کاری نکنم تا این تاریخ به باشگاه صدمه‌ای برسد. در این راه جانم را هم می‌گذارم و بعد از آن زمانی داریم که تصمیم نهایی را اتخاذ کنیم.» اما منظور کالدرون از تصمیم نهایی چیست؟! برای پیدا کردن پاسخ این سوال کار چندان سختی نداریم و کافیست که به چند ماه قبل برگردیم. برانکو ایوانکوویچ معمار قهرمانی‌های متوالی این باشگاه در پایان فصل گذشته با توجه به همین موضوع و در نهایت با اعلام‌های کتبی چندباره اقدام به فسخ قرارداد کرد و راهی عربستان شده بود. برانکو ایوانکوویچ که بیش از یک میلیون یورو از این باشگاه مطالبه داشت، در نهایت ترجیح داد علی‌رغم فضای مناسب همکاری که وجود داشت، به واسطه شناخت مالی از شرایط فوتبال ایران مسیر خود با سرخ‌پوشان را جدا کند. مدیران وقت پرسپولیس اما بی‌توجه به این مسئله، در انتظار معجزه مالی در باشگاه خود بودند تا برانکو را بار دیگر ترغیب به همکاری کنند، موضوعی که تا پایان دیدار فینال حذفی نیز اتفاق نیفتاد و آخرین تصویر از مرد کروات با جشن قهرمانی با این تیم به پایان رسید. برانکو برای جدایی از پرسپولیس راهی کاملا قانونی را در پیش گرفت و با ارسال 3 نامه به باشگاه و نسخه‌هایی از این نامه‌ها به فیفا خواستار دریافت مطالباتش شد که در نهایت با توجه به بی‌توجهی مدیران وقت توانست به راحتی و کاملا قانونی قرارداد خود را یک‌طرفه فسخ کند. حالا کالدرون هم به خوبی می‌داند که برای رسیدن به هدفش چه راهی را باید در پیش بگیرد. طبق آخرین اخبار رسیده از باشگاه پرسپولیس کالدرون تا به امروز با ارسال 2 نامه در فاصله زمانی 10 روزه از باشگاه خواستار دریافت مطالباتش شده‌ و در آذر ماه ارسال نامه سوم می‌تواند دقیقا داستان تلخ برانکو را برای باشگاه پرسپولیس تکرار کند.</p>
    </article>
  </body>
</html>