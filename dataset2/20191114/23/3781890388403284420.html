<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741734"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T23:40:00+00:00"/>
    <meta property="og:title" content="'ดีเจแมน'ย้ำทุกอย่างจะผ่านไป เพราะเราไม่ได้ทำอะไร"/>
    <meta property="og:description" content="'ดีเจแมน'ย้ำทุกอย่างจะผ่านไปเพราะเราไม่ได้ทำอะไร หลัง'ใบเตย' โพสต์ซึ้งถึงวันวาน ที่เคยยากลำบากมาด้วยกัน สุดท้ายทำให้ทั้งคู่รักกันยิ่งกว่าเดิม"/>
  </head>
  <body>
    <article>
      <h1>'ดีเจแมน'ย้ำทุกอย่างจะผ่านไป เพราะเราไม่ได้ทำอะไร</h1>
      <address>
        <time datetime="2019-11-14T23:40:00+00:00">14 Nov 2019, 23:40</time>
      </address>
      <p>
        <b>'ดีเจแมน'ย้ำทุกอย่างจะผ่านไปเพราะเราไม่ได้ทำอะไร หลัง'ใบเตย' โพสต์ซึ้งถึงวันวาน ที่เคยยากลำบากมาด้วยกัน สุดท้ายทำให้ทั้งคู่รักกันยิ่งกว่าเดิม</b>
      </p>
      <p>ยังคงร้อนแรงต่อเนื่องและเป็นเรื่องที่ชาวเน็ตรอเผือกมากที่สุดขณะนี้เลยทีเดียว สำหรับกรณีคดีแชร์ฟอเร็กซ์ (FOREX 3D) ที่ล่าสุดดีเอสไอได้เร่งตรวจสอบเส้นทางการเงินและทยอยอายัดทรัพย์สินที่ได้ไปจากการกระทำความผิด โดยพบว่าเงินส่วนใหญ่ถูกนำไปใช้สร้างภาพความร่ำรวยและสังสรรค์ปาร์ตี้กับเหล่าดารานักแสดง ล่าสุดพนักงานสอบสวนได้ส่งหมายเรียกถึง ดีเจแมน-พัฒนพล กุญชร ณ อยุธยา และภรรยาสาว ใบเตย-สุธีวัน หรือ ใบเตย อาร์สยาม ให้เข้าพบพนักงานสอบสวนเพื่อให้ข้อมูลในฐานะพยาน ซึ่ง "เดลินิวส์ออนไลน์" ได้สอบถามหนุ่มแมนมาแล้วและย้ำว่าบริสุทธิ์ใจมากๆ ชิลและไม่ห่วงโดนตรวจสอบอีกด้วย ตามที่เสนอข่าวไปแล้วนั้น<br/><br/>ความคืบหน้าล่าสุดในอินสตาแกรมของสาวใบเตย ก็ได้มีการโพสต์รูปคู่กับหนุ่มแมน ในงานแต่งงานที่ผ่านมา โดยทั้งคู่ยิ้มด้วยความสุข ซึ่งสาวใบเตยจับมือหนุ่มแมนไว้แน่น พร้อมเขียนแคปชั่นสุดซึ้งว่า "วันที่โชคชะตาไม่อยู่เคียงข้างเรา วันที่มีแค่เราได้อยู่เคียงข้างกัน วันนั้นที่มีแต่จมล้มลุกคลุมคลาน วันนั้นความจริงสลายกลายเป็นฝัน วันนั้นเราเหลือแต่คำว่าเราจริงๆ อยู่ร่วมทุกข์มากกว่าสุข ก็ไม่เคยท้อ ไม่เคยทิ้งกัน ยังปลอบใจกันทั้งๆที่ร้องไห้ แต่สุดท้ายเราไม่เป็นอะไรและสุดท้ายรักไม่เป็นอะไร วันนี้ยิ่งรัก รักกว่าเดิมด้วยซ้ำไป เมื่อผ่านพ้นวันที่มันเหนื่อยล้า เราต่างได้รู้และได้เข้าใจว่ารักแท้เป็นแบบไหน วันนี้เรานั้นได้คำตอบ"<br/><br/>ขณะเดียวกันหนุ่มแมนก็ได้มาตอบกลับภรรยาสาวด้วยว่า "ขอบคุณครับที่รัก ทุกอย่างจะผ่านไปเพราะเราไม่ได้ทำอะไร รักนะคะ" จากนั้นก็มีเพื่อนพ้องในวงการและแฟนๆเข้ามาคอมเมนต์เป็นกำลังใจให้มากมาย</p>
      <figure>
        <img src="https://www.dailynews.co.th/admin/upload/20191115/news_zTotveGHcb014718_533.jpg?v=201911151411?v=9847"/>
      </figure>
      <p>ขอขอบคุณภาพประกอบจากอินสตาแกรม @bitoeyrsiam</p>
    </article>
  </body>
</html>