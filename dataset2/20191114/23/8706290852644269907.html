<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684378/echase-o-panathinaikos-panathinaikos-almpa-verolinou-105-106-teli"/>
    <meta property="og:site_name" content="enikos.gr"/>
    <meta property="article:published_time" content="2019-11-14T23:15:00+00:00"/>
    <meta property="og:title" content="Έχασε ο Παναθηναϊκός: Παναθηναϊκός - Άλμπα Βερολίνου 105-106 (ΤΕΛΙΚΟ)"/>
    <meta property="og:description" content="Σε ένα ματς πραγματικό γκραν-γκινιόλ που κρίθηκε στις δύο παρατάσεις..."/>
  </head>
  <body>
    <article>
      <h1>Έχασε ο Παναθηναϊκός: Παναθηναϊκός - Άλμπα Βερολίνου 105-106 (ΤΕΛΙΚΟ)</h1>
      <address>
        <time datetime="2019-11-14T23:15:00+00:00">14 Nov 2019, 23:15</time>
      </address>
      <p>Σε ένα ματς πραγματικό γκραν-γκινιόλ που κρίθηκε στις δύο παρατάσεις, <a href="http://www.enikos.gr/sports/684376/live-panathinaikos-almpa-verolinou-98-98-defteri-paratasi">ο Παναθηναϊκός ΟΠΑΠ</a> γνώρισε νέα ήττα από την ελλιπέστατη Άλμπα Βερολίνου (απουσίαζαν τρεις παίκτες) με 105-106 και ύστερα από αυτήν την “γκέλα” μένει πολύ μακριά από την διεκδίκηση των playoffs της Euroleague.</p>
      <p>O Σίκμα ξεκίνησε... ζεστός και οι έξι πόντοι του βοήθησαν την Άλμπα Βερολίνου να προηγηθεί με 2-7 (2') και με 4-9 (3'), όμως τα επιθετικά ριμπάουντ των γηπεδούχων τους βοήθησαν να ισοφαρίσουν σε 11-11 (4'). Η Άλμπα Βερολίνου έβρισκε συνεχώς σκορ, με τον Παπαπέτρου να έρχεται... καυτός από τον πάγκο και να απαντά στο καλό επιθετικό παιχνίδι των Γερμανών, σημειώνοντας 13 πόντους σε λιγότερα από οκτώ λεπτά. Παρόλα αυτά, οι φιλοξενούμενοι ήταν απίστευτα εύστοχοι (11/12 δίποντα, 3/6 τρίποντα) και η ισοπαλία στο τέλος του πρώτου δεκαλέπτου ήταν φυσικό επόμενο (31-31).</p>
      <p>Οι Γερμανοί ξεκίνησαν το δεύτερο δεκάλεπτο με σερί 8-0 και 3/3 σουτ, γεγονός που έδωσε το προβάδισμα στο σκορ στην Άλμπα Βερολίνου (39-31) και αρκετά νεύρα στον Παναθηναϊκό ΟΠΑΠ. Οι «πράσινοι» βρήκαν σκορ, αλλά η Άλμπα Βερολίνου είχε σταθερά απαντήσεις, αφού οι «πράσινοι» ήταν σταθερά νωθροί στο πίσω μέρος του παρκέ. Αυτό έφερε προβάδισμα 10 πόντων για τους φιλοξενούμενους (35-45, 15') και αυτόματα... αντίδραση από την πλευρά του «τριφυλλιού», που «έτρεξε» σερί 8-0 για να μειώσει στο καλάθι (43-45, 16'). Η αφύπνιση πάντως δεν ήρθε σε αυτό το σημείο, αφού η Άλμπα Βερολίνου έβαλε πάλι... τρελά σουτ και ανέβασε την διαφορά σε διψήφιο επίπεδο (46-56, 19'), προτού κλείσει το πρώτο ημίχρονο στο +9 (49-58).</p>
      <p>Το +9 έγινε γρήγορα +13 (49-62) και το ΟΑΚΑ συνέχισε με αποδοκιμασίες, μέχρι που οι γηπεδούχοι έδειξαν,επιτέλους, λίγη ενέργεια στην άμυνα. Παππάς και Παπαπέτρου βρήκαν σκορ και ο Παναθηναϊκός μείωσε στους 4 (60-64, 26') και λίγο μετά στο καλάθι (64-66, 27'), γεγονός που έφερε σχετική ηρεμία στο «τριφύλλι». Η Άλμπα Βερολίνου βρήκε ξανά λύσεις από το τρίποντο και εκμεταλλεύτηκε λάθη των γηπεδούχων, για να κλείσει το τρίτο δεκάλεπτο με προβάδισμα πέντε πόντων (69-74).</p>
      <p>Το κρεσέντο του Ιωάννη Παπαπέτρου συνεχίστηκε και ο διεθνής φόργουορντ πρωταγωνίστησε σε συνεχόμενες φάσεις σε άμυνα και επίθεση, για να φέρει ξανά την ομάδα του στο - 2 (74-76, 32'). Ο «Πάπι» ήταν... συγκινητικός και έκανε τα πάντα στις δύο πλευρές του παρκέ, κρατώντας την ομάδα του μέσα στην διεκδικήση της νίκης, παρά τα εμφανή προβλήματα στο αμυντικό κομμάτι. Ο Ουάιλι μείωσε στον πόντο (85-86) και το τελευταίο λεπτό εξελίχθηκε σε πραγματικό θρίλερ. Ο Τόμας έδωσε προβάδισμα (87-86) και ο Χέρμανσον απάντησε (87-88), με τον Καλάθη να πηγαίνει στις βολές και να ισοφαρίζει (88-88). Ο αρχηγός του Παναθηναϊκού ΟΠΑΠέκανε λάθος, ο Χέρμανσον αστόχησε και το τελευταίο δευτερόλεπτο της κανονικής διάρκειας δεν έβγαλε φάση, με το ματς να πηγαίνει στην παράταση.</p>
      <p>Το έξτρα πεντάλεπτο ξεκίνησε με μεγάλο τρίποντο του Παππά (91-88), όμως η Άλμπα Βερολίνου ήταν σταθερά εκεί, με απαντήσεις σε κάθε προσπάθεια των γηπεδούχων. Οι δύο ομάδες πήγαιναν... πόντο - πόντο και πήγαν στο τελευταίο λεπτό με το σκορ στο 95-95. Η Άλμπα Βερολίνου έκανε το 96-95 μετά από βολή σε λάθος σφύριγμα του Πουκλ, όμως ο Παππάς πέτυχε νέο μεγάλο τρίποντο για το 98-96. Ο Χέρμανσον ισοφάρισε σε 98-98, όμως ο Τόμας δεν μπόρεσε να ευστοχήσει και το ματς πήγε σε δεύτερη παράταση.</p>
      <p>Η Άλμπα Βερολίνου πήρε προβάδισμα τριών πόντων στα πρώτα λεπτά της δεύτερης παράτασης (98-101), όμως οι γηπεδούχοι ισοφάρισαν (101-101) και το θρίλερ...συνεχίστηκε. Ο Τίμαν έδωσε προβάδισμα (103-101), ο Παπαπέτρου απάντησε (103-103) και ο Ουάιλι είχε 2/2 βολές για το 105-103, 20" πριν το τέλος. Ο Σίκμα σκόραρε και κέρδισε φάουλ από τον Τόμας (105-106), ο Ράις αστόχησε στο τέλος και η Άλμπα Βερολίνου έφυγε με μεγάλο “διπλό” από το ΟΑΚΑ.</p>
      <p>Τα δεκάλεπτα: 31-31, 49-58, 69-74, 88-88 (κ.δ), 98-98 (1η παρ.), 105-106 (2η παρ.).</p>
      <p>Πηγή: filathlos.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/684351/live-panathinaikos-almpa-verolinou-2100%0A%20%20%20%20%0A"/>
        <a href="http://www.enikos.gr/sports/683640/paramenei-ston-panathinaiko-o-pedoulakis%0A%20%20%20%20%0A"/>
        <a href="http://www.enikos.gr/sports/683277/i-cherta-timise-tin-30i-epeteio-apo-tin-ptosi-tou-teichous-tou-ve%0A%20%20%20%20%0A"/>
        <a href="http://www.enikos.gr/sports/683313/protofanes-peristatiko-opadoi-prospathisan-na-petaxoun-ton-diaiti%0A%20%20%20%20%0A"/>
        <a href="http://www.enikos.gr/sports/683188/panathinaikos-valenthia-91-80-teliko%0A%20%20%20%20%0A"/>
        <a href="http://www.enikos.gr/sports/683183/panathinaikos-valenthia-45-35-im%0A%20%20%20%20%0A"/>
        <a href="http://www.enikos.gr/sports/683144/afti-einai-i-poini-pou-epivlithike-ston-doni%0A%20%20%20%20%0A"/>
        <a href="http://www.enikos.gr/sports/682274/kindynos-varias-kampanas-gia-ton-doni%0A%20%20%20%20%0A"/>
        <a href="http://www.enikos.gr/sports/682093/paok-panathinaikos-2-2-teliko%0A%20%20%20%20%0A"/>
      </related>
    </article>
  </body>
</html>