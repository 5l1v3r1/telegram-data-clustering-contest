<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621569/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%D8%B9%D9%85%D8%A7%D9%84-%D9%86%D8%B8%D8%B1-%D8%B4%D8%AE%D8%B5%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%86%D8%A7%D8%A8%D8%AE%D8%B4%D9%88%D8%AF%D9%86%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T23:27:00+00:00"/>
    <meta property="og:title" content="وزیر کشور: اعمال نظر شخصی در انتخابات نابخشودنی است"/>
    <meta property="og:description" content="وزیر کشور گفت: هر اعمال نظر شخصی، گروهی و قشری در اجرا و نظارت بر انتخابات وارد شود نابخشودنی است و اگر از طرف دیگران باشد و ما سهل‌انگاری کنیم باز هم به همان صورت است."/>
  </head>
  <body>
    <article>
      <h1>وزیر کشور: اعمال نظر شخصی در انتخابات نابخشودنی است</h1>
      <address>
        <time datetime="2019-11-14T23:27:00+00:00">14 Nov 2019, 23:27</time>
      </address>
      <p>
        <i>وزیر کشور گفت: هر اعمال نظر شخصی، گروهی و قشری در اجرا و نظارت بر انتخابات وارد شود نابخشودنی است و اگر از طرف دیگران باشد و ما سهل‌انگاری کنیم باز هم به همان صورت است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالرضا رحمانی فضلی وزیر کشور روز پنج شنبه در همایش سراسری هیاتهای نظارت بر انتخابات یازدهمین دوره مجلس شورای اسلامی در مشهد افزود: تا مشروطیت مفهوم ملت در قاموس ادبیات سیاسی ایران نبود و اوج افتخار این ملت در کلام قدرتمندان کلمه رعیت بود اما بعد از مشروطیت، فرصتی پیش آمد تا مردم هرچند به صورت ظاهری در سرنوشت خود مشارکت کنند.</p>
      <p>به گزارش پایگاه اطلاع‌رسانی شورای نگهبان، وی ادامه داد: تجربه‌ای که ما در حوزه انتخابات به صورت واقعی داریم بعد از انقلاب است و پس از انقلاب بود که به برکت حضور مردم و امام خمینی(ره) شاهد حضور واقعی مردم در عرصه‌های قدرت و تعیین سرنوشت هستیم.</p>
      <figure>
        <img src="https://aftabnews.ir/files/fa/news/1398/8/23/359379_174.jpg"/>
      </figure>
      <p>وزیر کشور با بیان اینکه همه فعالیت‌ها و اقدامات اجرایی و نظارتی ما مبتنی بر تفکری تحت عنوان دینی و اسلامی است گفت: باید ایمان بیاوریم که نقش خودمان را در حوزه معنوی- اعتقادی انجام می‌دهیم آیا به عنوان موحد، مسلمان و مومن با این نگاه می‌توانیم اعمال نظر شخصی، جناحی و قشری کنیم؟</p>
      <p>رحمانی فضلی با اشاره به اینکه نظام بر اراده مردم استوار است اظهار داشت: انجام کار خوب در همه عرصه‌ها موجب افزایش اعتماد و تقویت نظام است.</p>
      <p>وی ادامه داد: دشمنان در هر دوره از انتخابات بیشترین تلاش و برنامه‌ریزی را انجام می‌دهند تا مشارکت در انتخابات کم شود یا انتخابات با اعتراضات و تنش مواجه شود که به طور قطع این دوره هم با این مسائل مواجه هستیم.</p>
      <p>وزیر کشور با اشاره به تحریم‌های ظالمانه آمریکا با هدف تضعیف نظام مقدس جمهوری اسلامی ایران گفت: از یک سال و نیم قبل با فشار جدی آمریکا مواجه هستیم و تبلیغات روانی علیه ایران هر روز بیشتر می‌شود.</p>
      <p>رحمانی فضلی با بیان اینکه دشمنان هنوز از اینکه بتوانند ضربه اساسی به نظام بزنند نا امید نشده‌اند و دنبال کانون محوری نظام هستند تا همه نارضایتی‌ها را حول آن جمع کنند افزود: نقطه کانونی که دشمنان برای سال ۹۸ درنظر دارند انتخابات است بنابراین معتقدند که باید نارضایتی‌ها را حول موضوع انتخابات جمع کنند تا بتوانند حرکت کشور را دچار اشکال کنند.</p>
      <p>وی با اشاره به اینکه برخلاف ترفند دشمن باید حامی وحدت و انسجام داخلی باشیم و آرامش و نشاط سیاسی را در جامعه تقویت کنیم ادامه داد: باید همه دست در دست هم به مردم امید و اطمینان برای برگزاری انتخاباتی سالم و در بستری امن دهیم.</p>
      <p>وزیر کشور گفت: انتخابات ضمن اینکه یک امر سیاسی و مربوط به تعیین سرنوشت مردم در اداره امور است یک بحث دفاعی و عامل و مانور قدرت در عرصه‌های گوناگون نیز هست.</p>
      <p>رحمانی فضلی با اشاره به پیروزی‌های محور مقاومت با محوریت ایران در منطقه و جهان افزود: دشمنان از شکست‌هایی که خورده‌اند عصبانی‎اند به همین دلیل به دنبال ضربه به نظام هستند که ما نیز باید در مقابل، انتخابات را باشکوه‌تر برگزار کنیم.</p>
      <p>وی در بخش دیگری از سخنان خود با تاکید بر این که دین، ایمان و آخرت خود را برای هیچ فرد، حزب و جریانی هزینه نمی‌کنم ادامه داد: آبروی سیاسی خود را در کاسه‌ای نمی‌گذارم تا به کسی تقدیم کنم چرا که هیچ کس ارزش چنین کاری را ندارد.</p>
      <p>وزیر کشور اجرای قانون، حرکت در مسیر کلی انقلاب و منافع مردم را مورد تاکید قرار داد و گفت: به موضوع نظارت، اعتقاد داریم همان گونه که به اجرا اعتقاد داریم و سیاست وزارت کشور نیز اجرای دقیق قانون است.</p>
      <p>رحمانی فضلی با بیان اینکه چیزی به جز قانون نداریم و اگر قانون ضعیف است باید اصلاح شود افزود: قانون موجود، میثاق ما با مردم است.</p>
      <p>وی ادامه داد: در انجام کار باید اول خدا را در نظر بگیریم و با طهارت روح و بدن نظر بدهیم. و روزی که پای صندوق رای می‌رویم باید بدانیم که خدا ناظر بر اعمال ماست.</p>
      <p>وزیر کشور در قسمت دیگری از سخنان خود با بیان اینکه بنده هرگز از شورای نگهبان نخواسته‌ام که در نظارت چشم خود را در جایی ببندد گفت: من طرف هیچ اختلافی در انتخابات و رای گیری نخواهم شد اما اگر در جایی لازم باشد توضیح می‌دهم و بر اجرای مُر قانون پافشاری خواهم کرد.</p>
      <p>وزیر کشور گفت: بنده هم نمی‌خواهم کسی که به نظام اعتقاد ندارد و یا سوابق اقتصادی یا اخلاقی‌اش به گونه‌ای است که در تراز انقلاب نیست تایید شود اما به طور حتم باید مستند به مدرک و مستدل نظر خودمان را ارائه کنیم و از حقوق افراد صیانت کنیم.</p>
      <p>رحمانی فضلی همچنین برلزوم برخورد با تخلفات از سوی هر شخص و مقامی تاکید کرد و افزود: نباید به گونه‌ای عمل کنیم که موجب یاس و نا امیدی در مردم شود.</p>
      <p>وی ادامه داد: مقام معظم رهبری چشم امید به انتخابات دارند که باشکوه و سالم برگزار شود بنابراین همه باید تلاش کرده و دست به دست هم دهیم تا دل مقام معظم رهبری و ملت شریف ایران را شاد کنیم.</p>
      <p>انتخابات یازدهمین دوره مجلس شورای اسلامی دومین روز اسفندماه آتی برگزار می‌شود.</p>
      <p>همایش سراسری اعضای هیاتهای نظارت بر انتخابات یازدهمین دوره مجلس شورای اسلامی با رویکرد آموزشی که دیروز با سخنرانی دبیر شورای نگهبان در مشهد آغاز شد امروز پنجشنبه ۲۳ آبان ماه در محل تالار قدس کتابخانه آستان قدس رضوی پایان یافت.</p>
      <p>۷۰۰ عضو هیاتهای نظارت بر انتخابات در چارچوب این همایش علاوه بر آشنایی با خط مشی شورای نگهبان در مورد انتخابات اسفند ماه آتی، نظرهای مسئولان مختلف کشور را پیرامون این رویداد سیاسی در سخنرانیهای آنان در صحن همایش دریافت کردند.</p>
      <p>بنا بر اعلام مسئول دفتر نظارت و بازرسی شورای نگهبان در خراسان رضوی، نشستهای اصلی همایش اعضای هیاتهای نظارت بر انتخابات در مشهد بدون حضور خبرنگاران برگزار شد اما با پیش‌بینی محلی در کنار سالن همایش مسئولان و شخصیتهای کشوری حاضر در این رویداد، با اصحاب رسانه پیرامون همین موضع گفت‌وگو می‌کردند.</p>
    </article>
  </body>
</html>