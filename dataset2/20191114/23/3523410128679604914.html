<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640058/%D9%85%D9%88%D8%B1%D8%A7%D9%84%D8%B3-%D8%A7%D8%B2-%D8%B4%D8%B1%DA%A9%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%AA%DB%8C-%D8%A8%D9%88%D9%84%DB%8C%D9%88%DB%8C-%D9%85%D9%86%D8%B9-%D9%85%DB%8C%E2%80%8C%D8%B4%D9%88%D8%AF-%E2%80%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T23:25:00+00:00"/>
    <meta property="og:title" content="«مورالس» از شرکت در انتخابات آتی بولیوی منع می‌شود ‌"/>
    <meta property="og:description" content="رئیس‌جمهور موقت بولیوی روز پنجشنبه گفت رئیس‌جمهور مستعفی این کشور از شرکت در انتخابات آتی منع خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/640058/%D9%85%D9%88%D8%B1%D8%A7%D9%84%D8%B3-%D8%A7%D8%B2-%D8%B4%D8%B1%DA%A9%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%AA%DB%8C-%D8%A8%D9%88%D9%84%DB%8C%D9%88%DB%8C-%D9%85%D9%86%D8%B9-%D9%85%DB%8C%E2%80%8C%D8%B4%D9%88%D8%AF-%E2%80%8C">«مورالس» از شرکت در انتخابات آتی بولیوی منع می‌شود ‌</a>
      </h1>
      <h2>رئیس‌جمهور موقت بولیوی روز پنجشنبه گفت رئیس‌جمهور مستعفی این کشور از شرکت در انتخابات آتی منع خواهد شد.</h2>
      <address><time datetime="2019-11-14T23:25:00+00:00">14 Nov 2019, 23:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رئیس‌جمهور موقت بولیوی امروز (پنجشنبه) گفت «اوو مورالس»، رئیس‌جمهور سابق این کشور که بعد از استعفا به مکزیک پناهنده شده از شرکت در انتخابات آتی این کشور منع خواهد شد.</p>
      <p>«ژیناین آنز» که روز سه‌شنبه خودش را رئیس‌جمهور موقت بولیوی اعلام کرد مدعی شده مورالس صلاحیت شرکت در انتخابات برای چهارمین دوره را ندارد.</p>
      <p>آنز روز پنجشنبه در یک کنفرانس خبری گفت: «اوو مورالس صلاحیت نامزد شدن برای چهارمین دوره را ندارد. به خاطر کارهای او است که این همه تشنج در کشور اتفاق افتاده و این همه مردم بولیوی در خیابان‌ها تظاهرات کرده‌اند.»</p>
      <p>رئیس‌جمهور موقت بولیوی گفت که حزب مورالس به نام «جنبش سوسیالیسم» که اکثریت کرسی‌ها در کنگره بولیوی را در اختیار دارد می‌تواند برای انتخابات نامزد معرفی کند. او گفت: «آنها باید دنبال فردی برای معرفی به عنوان نامزد خودشان بگردند.»</p>
      <p>او به تاریخ مشخصی برای برگزاری انتخابات اشاره نکرد، اما طبق قانون اساسی، رئیس‌جمهور موقت باید حداکثر ۹۰ روز بعد از به عهده گرفتن این سمت انتخابات برگزار کند.</p>
      <p>مورالس که از سوی کمیسیون انتخابات بولیوی برنده انتخابات ریاست جمهوری این کشور در ماه اکتبر اعلام شده بود، پس از اعتراضات خشونت آمیز مخالفان و اتهامات آنها علیه وی روز یکشنبه از سمتش استعفا داد.</p>
      <p>دولت‌های کوبا و ونزوئلا فشارها برای کناره گیری مورالس از قدرت را کودتا علیه وی خوانده و خواستار حمایت جامعه بین‌المللی از رئیس جمهور منتخب بولیوی شده‌اند.</p>
      <p>طبق آمارهای کمیسیون انتخابات بولیوی و رأی دادگاه عالی این کشور مورالس در انتخابات ریاست‌جمهور اکتبر موفق به کسب ۴۷ درصد آرا شد. رقیب او، «کارلوس مسا» ۳۶ درصد آرا را به دست آورد.</p>
    </article>
  </body>
</html>