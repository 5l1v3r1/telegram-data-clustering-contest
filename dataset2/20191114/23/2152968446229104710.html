<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/zapochna-esenniia-sezon-za-razselvane-na-eleni-v-iztochnite-rodopi.429657"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T23:00:00+00:00"/>
    <meta property="og:title" content="Започна есенния сезон за разселване на елени в Източните Родопи"/>
    <meta property="og:description" content="Еленът лопатар е бил широко разпространен в миналото по земите ни | Dnes.bg"/>
  </head>
  <body>
    <article>
      <h1>Започна есенния сезон за разселване на елени в Източните Родопи</h1>
      <h2>Еленът лопатар е бил широко разпространен в миналото по земите ни</h2>
      <address><time datetime="2019-11-14T23:00:00+00:00">14 Nov 2019, 23:00</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Първата група от 27 елени лопатари от Държавно ловно стопанство (ДЛС) Кричим бяха транспортирани до временната адаптационна ограда край град Маджарово, с което започна есенния сезон на разселване на елени в Източните Родопи.</p>
      <related>
        <a href="https://www.dnes.bg/stranata/2019/10/21/istoricheskoto-zavryshtane-na-bizonite-v-rodopite.426907"/>
      </related>
      <p>"Планираме още около 25 елена лопатари да  бъдат освободени до края на ноември в защитените зони Маджарово, Язовир Ивайловград и Родопи-Източни“, коментира Стефан  Аврамов от фондация  "По-диви Родопи".</p>
      <p>Животните в района се  разселват в сътрудничество с  ЛРД Харманли и местни заинтересовани, които поемат изцяло грижата и охраната на животните. Досега  в района са разселени над 130 елена лопатари. "Животните се  аклиматизираха много добре, размножаваха се успешно за втора година в природата и формираха добре  развиваща се популация", споделя  още Аврамов.</p>
      <p>Две други  групи от общо 32 елена лопатари от ДУ Студен кладенец са разселени на територията на защитени зони Добростан и Средни Родопи. Досега в района в рамките на LIFE проект "Опазване на черните и белоглавите лешояди" са разселени 89 елена лопатари. Планира се и разселване на 10-20 животни в района на Бяла река, Крумовградско, където вече досега са разселени 12 елена лопатари. Лопатарите са под постоянно наблюдение от екипа и представители на  местните ловни дружини, които сътрудничат за връщането на животните в района.</p>
      <p>Еленът лопатар е бил широко разпространен в миналото по българските земи. Той е изобразен на няколко тракийски съкровища като Панагюрското и Луковитското, а негови костни останки са открити в почти всички български праисторически населени места. Предполага се, че е бил изтребен от човека през ранното средновековие. В началото на миналият век е започнало неговото възстановяване в България.</p>
      <p>Биологичното разнообразие в Родопите е едно от най-богатите в Европа, като за това решаваща роля имат дивите тревопасни животни, сред които и елените лопатари и благородните елени. Тези животни поддържат множество видове в характерния за Родопите мозаечен ландшафт. Връщането на лопатарите дава шанс както за възстановяване на дивата природа, така и за превръщането на Родопите в желана туристическа дестинация в България.</p>
    </article>
  </body>
</html>