<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640054/%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%DB%8C%DA%A9-%D9%85%D8%A7%D9%87-%D8%B8%D8%B1%D9%81%DB%8C%D8%AA-%D8%BA%D9%86%DB%8C%E2%80%8C%D8%B3%D8%A7%D8%B2%DB%8C-%D8%B1%D8%A7-%D8%A8%D9%87-%D8%A8%D8%A7%D9%84%D8%A7%DB%8C-%DB%B2%DB%B0-%D9%87%D8%B2%D8%A7%D8%B1-%D8%A8%D8%B1%D8%B3%D8%A7%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T23:05:00+00:00"/>
    <meta property="og:title" content="می‌توانیم یک ماه ظرفیت غنی‌سازی را به بالای ۲۰ هزار برسانیم"/>
    <meta property="og:description" content="رئیس سازمان انرژی اتمی ایران گفت: متخصصان هسته‌ای کشور قادرند در عرض یک ماه ظرفیت غنی‌سازی را به بالای ۲۰ هزار سو برسانند."/>
  </head>
  <body>
    <article>
      <h1>
        <a href="https://www.bultannews.com/fa/news/640054/%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%DB%8C%DA%A9-%D9%85%D8%A7%D9%87-%D8%B8%D8%B1%D9%81%DB%8C%D8%AA-%D8%BA%D9%86%DB%8C%E2%80%8C%D8%B3%D8%A7%D8%B2%DB%8C-%D8%B1%D8%A7-%D8%A8%D9%87-%D8%A8%D8%A7%D9%84%D8%A7%DB%8C-%DB%B2%DB%B0-%D9%87%D8%B2%D8%A7%D8%B1-%D8%A8%D8%B1%D8%B3%D8%A7%D9%86%DB%8C%D9%85">می‌توانیم یک ماه ظرفیت غنی‌سازی را به بالای ۲۰ هزار برسانیم</a>
      </h1>
      <h2>رئیس سازمان انرژی اتمی ایران گفت: متخصصان هسته‌ای کشور قادرند در عرض یک ماه ظرفیت غنی‌سازی را به بالای ۲۰ هزار سو برسانند.</h2>
      <address><time datetime="2019-11-14T23:05:00+00:00">14 Nov 2019, 23:05</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی‌اکبر صالحی در یک گفت‌وگوی رادیویی اظهار کرد: ما با قبول کردن <b>محدودیت‌</b>هایی که به ماهیت برنامه ما لطمه نمی‌زند اقدامات فنی را انجام دادیم. یک محدودیت این بود که فلز اورانیوم نسازیم؛ خب ما اصلا بنای ساخت آن را نداشتیم، یا فلز پلوتونیوم که برای آن هم بنایی برای ساخت نداریم؛ اما این محدودیت‌ها لطمه‌ای به استخراج و اکتشاف، ساخت نیروگاه اتمی <b>قدرت</b>، چرخه سوخت و غیره نزد.</p>
      <p>وی ادامه داد: ترامپ با خروج از برجام فرصتی پیش آورد که ملت ایران به این واقعیت دست یابند که فرزندان ایران به گونه‌ای برجام را تدوین کردند که ظرف دو ماه بیش از ۱۰ نوع ماشین جدید را ساختند و تست کردند. واقعا متخصصان ما به شکل عاشورایی شبانه‌روز کار کردند تا نشان دهند صنعت هسته‌ای نشاط خود را دارد.</p>
      <p>وی تاکید کرد: ما بنا نداریم این ماشین‌ها را به مرحله تولید برسانیم اما یک چالش سیاسی بود و باید ظرفیت و توان و اراده ایران را به طرف مقابل در برابر بدعهدی‌شان نشان می‌دادیم تا بدانند اگر خلف وعده کردند ایران آنقدر هوشمند بوده است که پل‌های پشت سرش را خراب نکند و به علاوه پل‌های دیگری هم زده که بهتر از گذشته به صحنه برگردد. در آخرین گزارش آژانس هم این اقدامات مورد تأیید قرار گرفت.</p>
      <p>صالحی خاطرنشان کرد: ما قبلا حدود شش هزار سو واحد غنی‌سازی داشتیم اما نزدیک به سه هزار سو در این مدت اضافه کردیم که حدود ۵۰ درصد افزایش را نشان می‌دهد و تأکید می‌کنم که قادریم در عرض یک ماه این ظرفیت را به بالای ۲۰ هزار سو برسیم.</p>
      <p>معاون رئیس‌جمهور تاکید کرد: طرف مقابل در چالش سیاسی که ایجاد کرده، باخته است و الان به دنبال راهی برای برون‌رفت هستند.</p>
      <p>صالحی تصریح کرد: کشورهای اروپایی الان دیگر متوجه شدند اگر بیش از این به نقض تعهداتشان ادامه دهند ایران ساکت نخواهد ماند. محدودیت‌ها در برجام با یک آهنگ متناسب تنظیم شده بود تا آرام آرام حرکت کنیم. با رفتار آمریکا ما تصمیم گرفتیم یکسری اقدامات را سریع انجام داهیم که در این مقطع به لحاظ فنی و هسته‌ای ضرورت نداشت اما با انجام این اقدامات نشان دادیم این توان را داریم و با ۴۹۰ ماشین جدید این کار را کردیم.</p>
      <p>رئیس سازمان انرژی اتمی ادامه داد: غنی‌سازی در فردو هم با ۱۰۴۴ ماشین فعال شده است. البته فردو محلی است جایگزین نطنز در مواقع تهدید اما با این وجود ماشین‌ها را در آنجا فعال کردیم و درست یک روز بعد از اعلام دستور سیلندر به فردو منتقل شد و دو سه روز بعد راستی‌آزمایی کردند و غنی‌سازی را آژانس تأیید کرد.</p>
      <p>وی در پایان گفت: رسانه‌های خارجی سعی دارند ناامیدی را در ذهن ملت تزریق کنند اما مردم بدانند یک جنگ همه‌جانبه اقتصادی و تبلیغاتی و امنیتی جریان دارد. ایران به لطف الهی پیروز این میدان خواهد بود و همه این تهدیدات به‌زودی دود هوا خواهد شد. ایران در این سال‌ها به صورت بالنده راه را طی کرده است و باز هم همین‌طور مسیر را ادامه خواهد داد.</p>
    </article>
  </body>
</html>