<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/mitsotakis-se-zaef-proypothesi-gia-tin-eyropaiki-sas-poreia-i-tirisi-tis-symfonias-ton-prespon-prosfygiko-kai-toyrkia-stin-atzenta-tis-synantisis-me-ton-mporisof/"/>
    <meta property="og:site_name" content="europost.gr"/>
    <meta property="article:published_time" content="2019-11-14T23:30:52+00:00"/>
    <meta property="og:title" content="Μητσοτάκης σε Ζάεφ: Προϋπόθεση για την ευρωπαϊκή σας πορεία η τήρηση της συμφωνίας των Πρεσπών – Προσφυγικό και Τουρκία στην ατζέντα της συνάντησης με τον Μπορίσοφ"/>
    <meta property="og:description" content="Το ευρωπαϊκό μέλλον των Σκοπίων και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο βρέθηκε στο επίκεντρο της συζήτησης του πρωθυπουργού Κυριάκου Μητσοτάκη με τον πρωθυπουργό των Σκοπίων Ζόραν"/>
  </head>
  <body>
    <article>
      <h1>Μητσοτάκης σε Ζάεφ: Προϋπόθεση για την ευρωπαϊκή σας πορεία η τήρηση της συμφωνίας των Πρεσπών – Προσφυγικό και Τουρκία στην ατζέντα της συνάντησης με τον Μπορίσοφ</h1>
      <address>
        <time datetime="2019-11-14T23:30:52+00:00">14 Nov 2019, 23:30</time>
      </address>
      <p>Το ευρωπαϊκό μέλλον των Σκοπίων και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο βρέθηκε στο επίκεντρο της συζήτησης του πρωθυπουργού Κυριάκου Μητσοτάκη με τον πρωθυπουργό των Σκοπίων Ζόραν Ζάεφ, οι οποίοι συναντήθηκαν στο περιθώριο του 4ου Thessaloniki Summit.</p>
      <p>Ο κ. Μητσοτάκης επιβεβαίωσε τη διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια, η οποία θα συμβάλλει στην διασφάλιση της ειρήνης, της σταθερότητας και της ευημερίας στην ευρύτερη περιοχή.</p>
      <p>Παράλληλα, ανέφερε ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <p>Σύμφωνα με την ανακοίνωση του γραφείου Τύπου του πρωθυπουργού, ο κ. Μητσοτάκης, επανέλαβε την κριτική του στη συμφωνία των Πρεσπών, τόνισε όμως ότι από τη στιγμή που δεσμεύει τι δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση.</p>
      <p>Οι δυο πρωθυπουργοί συμφώνησαν πως η εμπέδωση των σχέσεων καλής γειτονίας καθώς και η περιφερειακή συνεργασία παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων.</p>
      <p>Επιπλέον, εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και Σκοπίων, καθώς και για την υλοποίηση έργων που θα διευκολύνουν την συνδεσιμότητα στην περιοχή μας, προς όφελος του διμερούς εμπορίου.</p>
      <p>Από την πλευρά του ο Ζόραν Ζάεφ χαρακτήρισε «πολύ εποικοδομητική» την κατ’ιδίαν συνάντηση με τον πρωθυπουργό.</p>
      <p>Ο κ. Ζάεφ είπε πως εκτιμά ιδιαίτερα τη στήριξη του Έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <p>Όπως είπε ο κ. Ζάεφ, ο κ. Μητσοτάκης υποσχέθηκε να βοηθήσει τη χώρα του στην προσπάθεια που κάνει για ένταξη στην ΕΕ, χάρη και στις παραδοσιακά καλές σχέσεις που διατηρεί η Ελλάδα με τη Γαλλία. «Είμαστε υποψήφια χώρα εδώ και μία δεκαπενταετία. Δεν υπάρχει για εμάς εναλλακτική από την πλήρη ένταξη στην ΕΕ και το ΝΑΤΟ. Εξηγούμε για ακόμα μια φορά ότι δεν περιμένουμε να καταστούμε αμέσως πλήρες μέλος, μόνο να διατηρηθεί αυτό το κίνητρο (της ένταξης)» ανέφερε χαρακτηριστικά.</p>
      <p>Προσφυγικό και Τουρκία στην ατζέντα της συνάντησης Μητσοτάκη – Μπορίσοφ<br/>Ολοκληρώθηκε η συνάντηση του πρωθυπουργού Κυριάκου Μητσοτάκη με τον Βούλγαρο ομόλογό του Μπόικο Μπορίσοφ, στο περιθώριο του Thessaloniki Summit 2019.</p>
      <p>Οι δύο άνδρες συζήτησαν για τα τρέχοντα ζητήματα επικαιρότητας, καθώς και για τα θέματα αμοιβαίου ενδιαφέροντος.</p>
      <p>Ειδικότερα, μίλησαν για τα πρόσφατα συμπεράσματα του Ευρωπαικού Συμβουλίου της 17ης – 18ης Οκτωβρίου, με τον Έλληνα πρωθυπουργό να επιβεβαιώνει την διαχρονική στάση της Ελλάδας υπέρ του ευρωπαϊκού μέλλοντος των Δυτικών Βαλκανίων, το οποίο θα συμβάλλει στην διασφάλιση της ειρήνης, της σταθερότητας και της ευημερίας στην ευρύτερη περιοχή.</p>
      <p>Μάλιστα, ο κ. Μητσοτάκης δήλωσε έτοιμος να αναλάβει κατάλληλες πρωτοβουλίες προς την κατεύθυνση αυτή, τονίζοντας παράλληλα ότι ελληνική υποστήριξη στην ενταξιακή διαδικασία των Βαλκανίων είναι άρρηκτα συνδεδεμένη με την τήρηση αυστηρής αιρεσιμότητας καθώς και με την αρχή των ίδιων επιδόσεων των υποψηφίων.</p>
      <p>Περαιτέρω συζητήθηκαν μεταξύ άλλων, το νέο πολυετές δημοσιονομικό πλαίσιο 2021 – 2027, η μεταναστευτική/προσφυγική κρίση στην οποία τα δύο μέρη έδωσαν ιδιαίτερη έμφαση καθώς και η παραβατική συμπεριφορά της Τουρκίας στο Αιγαίο.</p>
      <p>Τέλος, οι δύο πρωθυπουργοί συζήτησαν δυνατότητες αμοιβαία επωφελούς συνεργασίας στους τομείς της ενέργειας, της οικονομίας και των επενδύσεων καθώς και για την υλοποίηση έργων συνδεσιμότητας στην περιοχή.</p>
      <p>Επίσης, αποφασίστηκε το Ανώτατο Συμβούλιο Συνεργασίας μεταξύ των δύο χωρών να πραγματοποιηθεί στην Καβάλα τον προσεχή Φεβρουάριο.</p>
    </article>
  </body>
</html>