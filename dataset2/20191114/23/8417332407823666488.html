<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/15/Trump-ber-h%C3%B8yesterett-gripe-inn-for-%C3%A5-stanse-skatteinnsyn-20398713.ece"/>
    <meta property="og:site_name" content="adressa.no"/>
    <meta property="article:published_time" content="2019-11-14T23:04:55+00:00"/>
    <meta property="og:title" content="Trump ber høyesterett gripe inn for å stanse skatteinnsyn"/>
    <meta property="og:description" content="President Donald Trump har bedt USAs høyesterett gripe inn for å stanse innsyn i selvangivelsen hans."/>
  </head>
  <body>
    <article>
      <h1>Trump ber høyesterett gripe inn for å stanse skatteinnsyn</h1>
      <address><time datetime="2019-11-14T23:04:55+00:00">14 Nov 2019, 23:04</time> by <a rel="author">(NTB) NTB-AP</a></address>
      <p>President Donald Trump har bedt USAs høyesterett gripe inn for å stanse innsyn i selvangivelsen hans.</p>
      <aside><a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på e-post</a></aside>
      <p>En lavere rettsinstans har avvist Trumps forsøk på å hindre at etterforskere får innsyn i skattemeldingene hans fra og med 2011. Torsdag ba presidenten høyesterett vurdere saken.</p>
      <p>Det er statsadvokaten på Manhattan, Cyrus R. Vance, som ønsker tilgang til dokumentene i forbindelse med en større etterforskning. Den omfatter blant annet utbetalingen av såkalte hysjpenger til to kvinner som begge hevdet å ha hatt et seksuelt forhold til Trump. Pengene ble utbetalt før presidentvalget i 2016.</p>
      <p>Jay Sekulow, en av Trumps advokater, sier til <a href="https://www.reuters.com/article/us-usa-court-trump-taxes/trump-asks-u-s-supreme-court-to-prevent-release-of-his-tax-returns-idUSKBN1XO2FG?feedType=RSS&amp;feedName=topNews&amp;utm_source=feedburner&amp;utm_medium=feed&amp;utm_campaign=Feed%3A%2Breuters%2FtopNews%2B(News%2B%2F%2BUS%2B%2F%2BTop%2BNews)">Reuters</a> at de mener det strider mot loven å gi etterforskere innsyn i presidentens skattemeldinger.</p>
      <p>Sekulow skriver blant annet i brevet til høyesterett at å la en «sittende president bli et mål for kriminell etterforskning, og bli stevnet på grunnlag av dette, vil distrahere ham fra de mange og viktige pliktene han har».</p>
      <p>(©NTB)</p>
    </article>
  </body>
</html>