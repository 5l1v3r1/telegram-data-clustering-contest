<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425753/eortasmos-ths-epanastashs-kai-apeleytherwshs-ths-karpathoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T21:05:02+00:00"/>
    <meta property="og:title" content="Εορτασμός της επανάστασης και απελευθέρωσης της Καρπάθου"/>
    <meta property="og:description" content="Οι Καρπάθιοι της παροικίας του Λεκανοπεδίου Αττικής εορτάζουν φέτος την 75η Επέτειο της Επανάστασης-Απελευθέρωσης της Καρπάθου Οκτωβρίου 1944 την Κυριακή 24 Νοεμβρίου 2019 στο κέντρο της Αθήνας."/>
  </head>
  <body>
    <article>
      <h1>Εορτασμός της επανάστασης και απελευθέρωσης της Καρπάθου</h1>
      <address>
        <time datetime="2019-11-14T21:05:02+00:00">14 Nov 2019, 21:05</time>
      </address>
      <p>
        <b>Οι Καρπάθιοι της παροικίας του Λεκανοπεδίου Αττικής εορτάζουν φέτος την 75η Επέτειο της Επανάστασης-Απελευθέρωσης της Καρπάθου Οκτωβρίου 1944 την Κυριακή 24 Νοεμβρίου 2019 στο κέντρο της Αθήνας.</b>
      </p>
      <p>Ο λαμπρός Παγκαρπαθιακός Εορτασμός θα ξεκινήσει στις 10.45 π.μ. ακριβώς, με τη Δοξολογία στον Ιερό Ναό Αγίου Γεωργίου Καρύτση χοροσταντούντος του Μητροπολίτου Καρπάθου-Κάσου κ.κ. Αμβροσίου, ως εκπροσώπου της Α.Θ.Π. του Οικουμενικού Πατριάρχου κ.κ. Βαρθολομαίου.</p>
      <p>Ακολούθως, στις 11.15 π.μ. θα ξεκινήσει η πομπή με τη συνοδεία της Φιλαρμονικής Ορχήστρας του Δήμου Αθηναίων προς το Μνημείο του Αγνώστου Στρατιώτη όπου θα γίνει κατάθεση στεφάνων από την πολιτειακή και πολιτική ηγεσία, εκπροσώπους της τοπικής αυτοδιοίκησης καθώς και δωδεκανησιακούς και καρπαθιακούς φορείς.</p>
      <p>Στη συνέχεια θα μεταβούμε στο Μέγαρο της Παλαιάς Βουλής, όπου στις 11.45 π.μ. θα πραγματοποιηθεί η κύρια εκδήλωση με κεντρικό ομιλητή τον Υφυπουργό Εθνικής Άμυνας, Επίτιμο Αρχηγό Γ.Ε.Σ. κ. Αλκιβιάδη Στεφανή, με θέμα ομιλίας «Το μήνυμα του Επαναστατικού Κινήματος της Καρπάθου στη διαμόρφωση των Ε.Δ. ως πυλώνα ισχύος και ασφάλειας στο σύγχρονο γεωπολιτικό γίγνεσθαι της Νοτιοανατολικής Μεσογείου».</p>
      <p>Την εκδήλωση θα συνοδεύσουν μουσικό καρπαθιακό συγκρότημα και χοροί της Καρπάθου από τον Όμιλο Καρπαθίων Νέων και τους Νέους της Αδελφότητας Ολυμπιτών Καρπάθου "Η Δήμητρα", καθώς και το παιδικό χορευτικό του Συλλόγου Απεριτών "Η Ομόνοια" και της Αδελφότητας Ολυμπιτών Καρπάθου "Η Δήμητρα".</p>
      <p>Η εκδήλωση που πραγματοποιείται με τη συνεργασία των Καρπαθιακών Σωματείων της Αττικής και με τη στήριξη του Συλλόγου των Εν Ελλάδι Κασίων, τελεί υπό την αιγίδα του Δήμου Αθηναίων και της Ομοσπονδίας Δωδεκανησιακών Σωματείων Αθηνών-Πειραιώς.</p>
      <figure>
        <img src="https://www.rodiaki.gr/medias/2019/11/13/5bc1b1e2f11f6e1d8896809842c8b506.jpg"/>
      </figure>
    </article>
  </body>
</html>