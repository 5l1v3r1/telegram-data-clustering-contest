<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dermendzhiev-imashe-zhelanie-no-i-naprezhenie-u-igrachite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T21:24:00+00:00"/>
    <meta property="og:title" content="Дерменджиев: Имаше желание, но и напрежение у играчите"/>
    <meta property="og:description" content="Селекционерът си пожела &quot;лъвовете&quot; да сложат край на негативната серия"/>
  </head>
  <body>
    <article>
      <h1>Дерменджиев: Имаше желание, но и напрежение у играчите</h1>
      <h2>Селекционерът си пожела "лъвовете" да сложат край на негативната серия</h2>
      <address>
        <time datetime="2019-11-14T21:24:00+00:00">14 Nov 2019, 21:24</time>
      </address>
      <p>Селекционерът на българския национален отбор по футбол Георги Дерменджиев заяви, че играчите са показали желание и старание, но напрежението е довело до загубата с 0:1 от Парагвай. Треньорът, за когото тазвечершната контрола бе неофициален дебют, си пожела "лъвовете" скоро да сложат край на серията си без победа, продължаваща вече година.</p>
      <p>"Сравнително добро ниво на двубоя, защото Парагвай има много висока класа. Мисля, че у играчите има много напрежение, това постоянно го коментирам. Искам това напрежение да спадне. От 90-те минути имахме и добри такива, можехме и гол да отбележим. В крайна сметка пак негативен резултат, сигурно и футболистите ще го приемат като загубата, то си е загуба. Искам да говоря за това, което може да се види като положителна страна"</p>
      <p>"Имахме желание, опитвахме се, стараехме се, но бяхме припрени, оттам дойдоха и грешките. Аз и моят екип ще се постараем да вдъхнем вяра на футболистите и да играем по-спокойно. Гледам много сериозно и на този мач, и на следващия с Чехия. Мисля, че има някаква доза промяна в желанието за игра и победа на играчите. Трябва да знаете, че те също искат да се представят добре. Вярно е, много е труден моментът, трябва с много интелект да се опитаме да постигнем нещо. Чехия е съвсем различен противник от Парагвай, така че са възможни промени. Пожелавам си националният отбор да има една победа", заяви Дерменджиев.</p>
    </article>
  </body>
</html>