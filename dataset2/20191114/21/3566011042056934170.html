<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547385.html/%D8%AF%D9%88%D9%84%D8%AA-%D8%AF%D8%B1-%DA%86%D9%86%D8%AF-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%D9%87%DB%8C%DA%86-%D8%A8%D8%B1%D9%86%D8%A7%D9%85%D9%87-%D8%A7%DB%8C-%D8%A8%D8%B1%D8%A7%DB%8C-%D9%85%D8%B3%DA%A9%D9%86-%D8%A8%D9%87-%D9%85%D8%AC%D9%84%D8%B3-%D8%A7%D8%B1%D8%A7%D8%A6%D9%87-%D9%86%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T21:45:00+00:00"/>
    <meta property="og:title" content="دولت در چند سال گذشته هیچ برنامه‌ای برای مسکن به مجلس ارائه نکرد"/>
    <meta property="og:description" content="عضو هیئت‌رئیسه مجلس شورای اسلامی در مورد نحوه ثبت‌نام طرح اقدام ملی مسکن گفت: این طرح عقلانی و منطقی نبود؛ چراکه تنها افرادی که شرایط خوبی در اینترنت پرسرعت داشتند توانستند ثبت کنند و تعداد زیادی از افراد از ثبت‌نام جامانده‌اند."/>
  </head>
  <body>
    <article>
      <h1>دولت در چند سال گذشته هیچ برنامه‌ای برای مسکن به مجلس ارائه نکرد</h1>
      <h2>انتقاد امیرآبادی از نحوه ثبت‌نام طرح مسکن؛</h2>
      <address>
        <time datetime="2019-11-14T21:45:00+00:00">14 Nov 2019, 21:45</time>
      </address>
      <p>عضو هیئت‌رئیسه مجلس شورای اسلامی در مورد نحوه ثبت‌نام طرح اقدام ملی مسکن گفت: این طرح عقلانی و منطقی نبود؛ چراکه تنها افرادی که شرایط خوبی در اینترنت پرسرعت داشتند توانستند ثبت کنند و تعداد زیادی از افراد از ثبت‌نام جامانده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمد امیرآبادی فراهانی ظهر امروز در همایش صنعت ساختمان و رونق تولید در تالار مرکزی شهر قم با اشاره به وضعیت مسکن در قم اظهار داشت:مسکن مهر طرح بسیار خوبی در سطح کشور بود که بسیاری از اقشار ضعیف و کم‌درآمد را صاحب‌خانه کرد.</p>
      <p>نماینده مردم قم در مجلس شورای اسلامی افزود: این طرح با مشکلاتی در روند اجرا مواجه بود که باید در طرح اقدام ملی مسکن، آسیب‌ها و مشکلات قبلی را رفع می‌کردند، امیدواریم در طرح جدید با شناسایی مشکلات در مسکن مهر اقدامات خوبی انجام شود.</p>
      <p>وی با بیان اینکه مردم با مشکلات زیادی در روند خانه‌دار شدن مواجه هستند، تصریح کرد:در چند سال اخیر دولت برنامه‌ای برای مسکن به مجلس ارائه نکرد و با وجود تذکراتی در مجلس، دولت توجهی به این امر نداشت.</p>
      <p>امیرآبادی خاطرنشان کرد: دولت با موانع و معذوراتی در اجرای طرح مسکن مواجه است و کمبود اعتبارات محدودیت‌های زیادی را به همراه دارد، اما مدیریت منابع و هزینه‌ها نیز امری ضروری است.</p>
      <p>وی با تأکید بر اینکه در حال حاضر انسجامی در وضعیت مسکن وجود ندارد و رکود مسکن در ماه‌های اخیر به این دلیل است و این روند برنامه‌ریزی را دشوار می‌کند، گفت: البته انتظار می‌رود وزیر راه و شهرسازی با اتخاذ برنامه‌ریزی و سیاست‌گذاری‌های مناسب وضعیت مسکن را سروسامان دهد.</p>
      <p>عضو هیئت‌رئیسه مجلس شورای اسلامی افزود: رونق تولید مسکن یکی از نیازهای مهم در سطح کشور است که علاوه بر اشتغال‌زایی و رشد اقتصادی می‌تواند بخش زیادی از مشکلات مسکن را رفع کند.</p>
      <p>وی ابراز کرد: حضور بخش خصوصی می‌تواند زمینه‌ساز رونق مسکن شود، همچنین نظام‌مهندسی نقش مهمی در رونق مسکن و نظارت بر ساخت‌وساز دارد و می‌تواند از ظرفیت‌های مشاوران و مهندسان خلاق و نوآور استفاده کند.</p>
      <p>امیرآبادی عنوان کرد: نظارت دقیق مهندسان نظام‌مهندسی می‌تواند از ارجاع پرونده‌های ساخت‌وساز به کمیسیون 100 جلوگیری کند و وضعیت ساخت‌وساز در سطح شهر را ساماندهی کند؛ در این راستا قم می‌تواند با حفظ تمام ارزش‌های انقلابی و دینی و توجه به معماری به شهری با نشاط و پویا تبدیل شود.</p>
      <p>وی در مورد نحوه ثبت‌نام طرح اقدام ملی مسکن گفت: این طرح عقلانی و منطقی نبود؛ چراکه تنها افرادی که شرایط خوبی در اینترنت پرسرعت داشتند توانستند ثبت کنند و تعداد زیادی از افراد از ثبت‌نام جامانده‌اند.</p>
      <p>عضو هیئت‌رئیسه مجلس شورای اسلامی عنوان کرد: در مدت یک ساعت بالغ‌بر 4 هزار نفر در استان قم در این طرح ثبت‌نام کردند و این نشان می‌دهد نیاز وسیعی به مسکن در قم وجود دارد و باید برای آن برنامه‌ریزی کرد.</p>
      <p>وی بیان کرد: درباره ساماندهی این وضعیت جهت ثبت‌نام مردم به معاون وزیر راه و شهرسازی پیشنهاد دادیم فرصت ثبت‌نام را یک هفته قرار می‌دادند و سپس از میان افراد، قرعه‌کشی می‌شد.</p>
    </article>
  </body>
</html>