<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640029/%D8%AA%D8%AC%D8%A7%D8%B1%D8%AA-%D8%A2%D8%B2%D8%A7%D8%AF-%D8%A7%DB%8C%D8%B1%D8%A7%D9%86-%D9%88-%D8%A7%D9%88%D8%B1%D8%A7%D8%B3%DB%8C%D8%A7-%D8%A8%D8%A7-%DB%B8%DB%B6%DB%B2-%D9%82%D9%84%D9%85-%DA%A9%D8%A7%D9%84%D8%A7-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:31:00+00:00"/>
    <meta property="og:title" content="تجارت آزاد ایران و اوراسیا با ۸۶۲ قلم کالا آغاز شد"/>
    <meta property="og:description" content="رییس کل سازمان توسعه تجارت ایران گفت: موافقت نامه موقت تجارت آزاد ایران با اوراسیا از ۵ آبان برای ۸۶۲ قلم کالا بین کشورهای عضو و ایران شروع شده است."/>
  </head>
  <body>
    <article>
      <h1>
        <a href="https://www.bultannews.com/fa/news/640029/%D8%AA%D8%AC%D8%A7%D8%B1%D8%AA-%D8%A2%D8%B2%D8%A7%D8%AF-%D8%A7%DB%8C%D8%B1%D8%A7%D9%86-%D9%88-%D8%A7%D9%88%D8%B1%D8%A7%D8%B3%DB%8C%D8%A7-%D8%A8%D8%A7-%DB%B8%DB%B6%DB%B2-%D9%82%D9%84%D9%85-%DA%A9%D8%A7%D9%84%D8%A7-%D8%A2%D8%BA%D8%A7%D8%B2-%D8%B4%D8%AF">تجارت آزاد ایران و اوراسیا با ۸۶۲ قلم کالا آغاز شد</a>
      </h1>
      <h2>رییس کل سازمان توسعه تجارت ایران گفت: موافقت نامه موقت تجارت آزاد ایران با اوراسیا از ۵ آبان برای ۸۶۲ قلم کالا بین کشورهای عضو و ایران شروع شده است.</h2>
      <address><time datetime="2019-11-14T21:31:00+00:00">14 Nov 2019, 21:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمید زادبوم گفت: آذربایجان شرقی و تبریز برای<b> تجار و بازرگانان</b> کشور های همسایه شمال غرب ایران از جمله ترکیه شناخته شده است که ضرورت دارد از این ظرفیت به درستی بهره برداری شود. بالغ بر ۹۵ درصد تجارت دنیا با بستن موافقتنامه ها و توافقنامه ها فی مابین کشورها جلو می رود. هدف ما توسعه تجارت آزاد است، اما موافقنامه های تجارت آزاد نیاز به زمان دارد و در یک دوره کوتاهی نمی توانند بسته شوند.</p>
      <p>وی با اشاره به پیوستن ایران به پیمان اقتصادی اوراسیاادامه داد: در پیمان اوراسیا با ۵ کشور از جمله روسیه توافقنامه تجارت آزاد برقرار می کنیم و روسیه، قزاقستان و ارمنستان در این پیمان به نوعی همکار تجاری ما خواهند بود. تولید وابسته به واردات برخی مواد اولیه، ماشین آلات و کالاهای واسطه ای است، با افزایش واردات این اقلام صادرات نیز بهبود می یابد. موافقت نامه موقت تجارت آزاد ایران با اوراسیا از ۵ آبان برای ۸۶۲ قلم کالا بین کشورهای عضو و ایران شروع شده است.</p>
      <p>زاد بوم افزود: ظرف دو سال از سال آینده این موافقنامه موقت باید به موافقتنامه تجارت آزاد برسد، این فرآیند زمان دار و با کاهش تعرفه ها خواهد بود. خوشبختانه و با توجه به ظرفیت های موجود تجار و بازرگانان از پیوستن به اوراسیا استقبال کردند و باید قبل از شروع مذاکرات برای تجارت آزاد و گذار از تجارت موقت با اوراسیا، کالاهای مشمول موافقت نامه را با هماهنگی بخش خصوصی تعیین کنیم.</p>
      <p>به گفته این مقام مسوول رضا رحمانی، وزیر صمت برای پیوستن ایران به سازمان جهانی تجارت ماموریتی ویژه به سازمان توسعه تجارت ایران داده است، اکنون ایران عضو ناظر سازمان جهانی توسعه تجارت هست. نوک پیکان تحریم ها به سمت تجارت خارجی کشورمان است و این اولویت ماست تا در عرصه تجارت بین الملل حضور پررنگ داشته باشیم و خود را کنار نکشیم. هم اکنون عضو پیمان D۸ نیز هستیم و لیست کالاهایی که ۸ کشور d۸ به ما داده اند در سایت سازمان توسعه تجارت موجود است. برای موافقت نامه تجارت ترجیحی با کشورهای اسلامی اعلام آمادگی کرده ایم و در حال مذاکره هستیم، ۳۰ کشور اسلامی این موافقنامه را اجرا می کنند.</p>
      <p>با ۶ کشور موافقنامه دو جانبه تجارت ترجیحی داریم</p>
      <p>زادبوم ادامه داد: با ۶ کشور موافقنامه دو جانبه تجارت ترجیحی داریم و آنها را پیش می بریم. کشورهایی همچون پاکستان در تجارت خارجی کشور مهمی برای ایران است و تمام تلاش خود را به کار می بندیم سهم صادرات به پاکستان افزایش پیدا کند. کمک به رویدادهای تجاری و هیات ها و همچنین برگزاری نمایشگاه های بین المللی را در برنامه داریم و خوشبختانه سال گذشته به حضور ۹۰۰ شرکت برای حضور در نمایشگاه ها کمک کردیم.</p>
      <p>این مسئول تصریح کرد: برای توسعه صادرات مشوق های صادراتی را در برنامه کاری داریم و امسال هم این مهم را ادامه می دهیم. برای راه اندازی میزهای تخصصی و برگزاری نمایشگاه های تخصصی در استان آذربایجان شرقی آماده همکاری هستیم. برخی نمایشگاه های تخصصی باید برای تمرکززدایی بیشتر از تهران، در سایر استانها برگزار شود، البته سیاستگذاری ها به عهده استان مورد نظر است، اما انتخاب مجری با هماهنگی سازمان توسعه تجارت خواهد بود. اپلیکیشن تجارت را با همکاری سازمان توسعه تجارت الکترونیکی در دست اجرا داریم که تا یک ماه آینده راه خواهد افتاد.</p>
      <p>رایزنان بازرگانی را تا پایان سال به ۱۵ رایزن می رسانیم</p>
      <p>زادبوم تصریح کرد: شوک ارزی سال گذشته باعث کاهش رایزنان ما شد، الان ۷ رایزن بازرگانی داریم که تا پایان سال به ۱۵ رایزن خواهد رسید. با توجه به برگزاری بازیهای جام جهانی ۲۰۲۰ در کشور قطر، در نظر داریم تا رایزن بازرگانی ایران را در قطر قبل از این بازی ها فعال کنیم. فرماندهی موافقنامه با اوراسیا با وزارت صمت است و هماهنگی بین دستگاهی بر عهده وزارت نیرو است. وزارت راه و شهرسازی، وزارت جهاد کشاورزی و وزارت نیرو مسئول دو جانبه ها در اوراسیا هستند. چیزی به اسم دبیرخانه اوراسیا در ایران نداریم، دبیرخانه مرکزی در مسکو است اما آذربایجان شرقی میز اوراسیا را می تواند داشته باشد، گیلان و انزلی هم بخاطر ارتباط مرزی با روسیه خواهان این میز البته هست.</p>
    </article>
  </body>
</html>