<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684361/kontra-kyvernisis-syriza-gia-dimosievma-ton-financial-times"/>
    <meta property="og:site_name" content="enikos.gr"/>
    <meta property="article:published_time" content="2019-11-14T21:38:00+00:00"/>
    <meta property="og:title" content="Κόντρα κυβέρνησης - ΣΥΡΙΖΑ για δημοσίευμα των Financial Times"/>
    <meta property="og:description" content="Κόντρα της κυβέρνησης με τον ΣΥΡΙΖΑ προκάλεσε δημοσίευμα των Financial Times, σύμφωνα με το οποίο ψηφίστηκε από τη Βουλή τροπολογία για την αποδέσμευση των περιουσιακών στοιχείων..."/>
  </head>
  <body>
    <article>
      <h1>Κόντρα κυβέρνησης - ΣΥΡΙΖΑ για δημοσίευμα των Financial Times</h1>
      <address>
        <time datetime="2019-11-14T21:38:00+00:00">14 Nov 2019, 21:38</time>
      </address>
      <p>Κόντρα της κυβέρνησης με τον ΣΥΡΙΖΑ προκάλεσε δημοσίευμα των <a href="https://www.enikos.gr/economy/684313/ft-i-ellada-fainetai-na-ypanachorei-apo-ti-desmefsi-tis-gia-pataxFinancial%20Times,">Financial Times, </a>σύμφωνα με το οποίο ψηφίστηκε από τη Βουλή τροπολογία για την αποδέσμευση των περιουσιακών στοιχείων όσων είναι ύποπτοι για απάτες και ξέπλυμα μαύρου χρήματος, εάν έχουν περάσει 18 μήνες χωρίς να γίνει η δίκη τους.</p>
      <p>Στην αρχική ανακοίνωση του ΣΥΡΙΖΑ για το δημοσίευμα απάντησε ο κυβερνητικός εκπρόσωπος, Στέλιος Πέτσας, ο οποίος δήλωσε ότι με την τροπολογία για καμία παλαιά υπόθεση δεν αποδεσμεύονται αυτόματα λογαριασμοί και λοιπά περιουσιακά στοιχεία, «καθώς το σχετικό Δικαστικό Συμβούλιο μπορεί, εντός τριών μηνών, να ζητήσει να παραμείνουν δεσμευμένα προκειμένου να εξετάσει την ουσία των σχετικών υποθέσεων». "Θα περίμενε κανείς από μια σοβαρή αντιπολίτευση να νοιάζεται για την πολύχρονη ταλαιπωρία τόσων συμπολιτών μας που άδικα παραμένουν όμηροι των πολύ αργών ρυθμών εξέτασης των υποθέσεων τους", πρόσθεσε ο κ. Πέτσας.</p>
      <p>Ανταπαντώντας, ο ΣΥΡΙΖΑ αναρωτήθηκε αν ως «όμηρους συμπολίτες μας» από «την αργή εξέταση των υποθέσεων», τους οποίους απελευθερώνει η κυβέρνηση Μητσοτάκη, εννοεί «υπόδικους τραπεζίτες, επιχειρηματίες και εφοπλιστές», όπως καταγγέλλουν οι Financial Times.</p>
      <p>
        <b>Η δήλωση του κ. Πέτσα</b>
      </p>
      <p>«Τόσο πολύ νοιάζεται ο κ. Τσίπρας για το ζήτημα των Ποινικών Κωδίκων που δεν πήγε καν στη Βουλή για να ψηφίσει στη χθεσινοβραδινή ονομαστική ψηφοφορία, όπως έκανε ο Πρωθυπουργός. Επέλεξε το φθηνό λαϊκισμό.</p>
      <p>Στην ουσία του ζητήματος, μετά τη χθεσινή τροποποίηση που επέφερε το Υπουργείο Δικαιοσύνης σε καμία παλαιά υπόθεση δεν αποδεσμεύονται αυτόματα λογαριασμοί και λοιπά περιουσιακά στοιχεία, καθώς το σχετικό Δικαστικό Συμβούλιο μπορεί, εντός τριών μηνών, να ζητήσει να παραμείνουν δεσμευμένα προκειμένου να εξετάσει την ουσία των σχετικών υποθέσεων.</p>
      <p>Βέβαια, θα περίμενε κανείς από μια σοβαρή αντιπολίτευση να νοιάζεται για την πολύχρονη ταλαιπωρία τόσων συμπολιτών μας που άδικα παραμένουν όμηροι των πολύ αργών ρυθμών εξέτασης των υποθέσεων τους. Και μάλιστα όμηροι, χωρίς να τους έχει καν ασκηθεί ποινική δίωξη, δηλαδή μια διαδικασία που δεν υπάρχει σε άλλες χώρες της Ευρώπης, ίσως και παγκοσμίως, και που σε κάθε περίπτωση δεν συνάδει με ένα Ευρωπαϊκό Κράτος Δικαίου.</p>
      <p>Αλλά ο ΣΥΡΙΖΑ δεν ενδιαφέρεται για αυτό. Ούτε και ενδιαφέρεται για τους συμπολίτες μας που υφίστανται τόση ταλαιπωρία. Φαίνεται ότι όλοι αυτοί περισσεύουν στον “ΣΥΡΙΖΑ του 3%” με τον οποίο φλερτάρει ο κ. Τσίπρας».</p>
      <p>
        <b>Η ανακοίνωση του ΣΥΡΙΖΑ</b>
      </p>
      <p>Ο Κυβερνητικός Εκπρόσωπος ξέχασε μαζί με τον ΣΥΡΙΖΑ να καταγγείλει για φθηνό λαϊκισμό και τους Financial Times που κάνουν τις αποκαλύψεις.</p>
      <p>Πέρα από τις γελοίες δικαιολογίες, ο κ. Πέτσας δεν είπε τίποτα για την ταμπακιέρα. Με το προηγούμενο νομοθετικό πλαίσιο οι τραπεζικοί λογαριασμοί όσων ελέγχονταν για ξέπλυμα μαύρου χρήματος αποδεσμεύονταν μόνο εάν δικαιώνονταν τελεσίδικα, ενώ τώρα, πριν υπάρξει καν διερεύνηση του κατά πόσο εμπλέκονται όντως σε δραστηριότητες νομιμοποίησης εσόδων από εγκληματικές δραστηριότητες, θα μπορούν να παίρνουν πίσω τα χρήματά τους, ακόμα και αν εν συνεχεία καταδικαστούν.</p>
      <p>Οπότε τα ερωτήματα που προκύπτουν είναι απλά και συγκεκριμένα:</p>
      <p>1. Με τη διάταξη που πέρασε η κυβέρνηση ευνοεί ή όχι υπόδικους τραπεζίτες, επιχειρηματίες και εφοπλιστές, στους οποίους επιστρέφεται άνω του 1 δις. ευρώ, όπως λένε και οι Financial Times;</p>
      <p>2. Ως «όμηρους συμπολίτες μας» από «την αργή εξέταση των υποθέσεων», τους οποίους απελευθερώνει η κυβέρνηση Μητσοτάκη, εννοεί «υπόδικους τραπεζίτες, επιχειρηματίες και εφοπλιστές», όπως καταγγέλλουν οι Financial Times ή διαψεύδει και τους FT;</p>
      <p>3. Αφού είναι τόσο φθηνός λαϊκισμός, γιατί ο κ. Μητσοτάκης δεν τολμά να έρθει στη Βουλή και να απαντήσει στον αρχηγό της αξιωματικής αντιπολίτευσης;</p>
      <related>
        <h4>σχετικά άρθρα</h4>
        <a href="http://www.enikos.gr/politics/684299/grammateas-neolaias-syriza-ston-realfm-i-asoee-eiche-parachorisei%0A%20%20%20%20%0A"/>
        <a href="http://www.enikos.gr/politics/684261/i-avlonitou-kerase-glyka-se-tileoptiki-ekpompi-gia-tin-epistrofi-%0A%20%20%20%20%0A"/>
        <a href="http://www.enikos.gr/politics/684287/tsipras-kata-kerameos-gia-tin-anastoli-leitourgias-ton-neon-aei-a%0A%20%20%20%20%0A"/>
        <a href="http://www.enikos.gr/politics/684212/debate-loverdou-giannouli-ston-realfm-978%0A%20%20%20%20%0A"/>
        <a href="http://www.enikos.gr/politics/684028/markou-oi-foitites-ekanan-to-aftonoito-stin-asoee-ofeiloun-na-ype%0A%20%20%20%20%0A"/>
        <a href="http://www.enikos.gr/politics/684025/tsipras-ekanan-politiki-kariera-me-patridokapilia-kai-eginan-prot%0A%20%20%20%20%0A"/>
        <a href="http://www.enikos.gr/politics/684076/voridis-se-arachoviti-o-syriza-na-synechisei-na-yperaspizetai-tou%0A%20%20%20%20%0A"/>
        <a href="http://www.enikos.gr/politics/684041/piges-syriza-nd-kai-kinal-epilegoun-na-leitourgisoun-os-synigoroi%0A%20%20%20%20%0A"/>
        <a href="http://www.enikos.gr/politics/684038/ragkousis-gia-ti-dilosi-voridi-stigmatizei-kata-tropo-anexitilo-t%0A%20%20%20%20%0A"/>
      </related>
    </article>
  </body>
</html>