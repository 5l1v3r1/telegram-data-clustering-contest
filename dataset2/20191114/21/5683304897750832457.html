<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/14/pervez-musharraf-says-osama-bin-laden-was-pakistans-hero.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T21:08:00+00:00"/>
    <meta property="og:title" content="ലാദൻ ഞങ്ങളുടെ നായകൻ, കശ്മീരികൾക്ക് ഭീകര പരിശീലനം നൽകി: മുഷറഫ്"/>
    <meta property="og:description" content="ഇസ്‌ലാമാബാദ് ∙ കൊടുംഭീകരരായ ഒസാമ ബിന്‍ ലാദനും അയ്മന്‍ അല്‍ സവാഹിരിയും ജലാലുദ്ദീന്‍ ഹഖാനിയും പാക്കിസ്ഥാനിലെ നായകന്‍മാരായിരുന്നെന്ന് പാക്കിസ്ഥാന്‍.Pervez Musharraf. Pakistan. Osama Bin Laden.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ലാദൻ ഞങ്ങളുടെ നായകൻ, കശ്മീരികൾക്ക് ഭീകര പരിശീലനം നൽകി: മുഷറഫ്</h1>
      <address><time datetime="2019-11-14T21:08:00+00:00">14 Nov 2019, 21:08</time> by <a rel="author">മനോരമ ലേഖകൻ</a></address>
      <p>ഇസ്‌ലാമാബാദ് ∙ കൊടുംഭീകരരായ ഒസാമ ബിന്‍ ലാദനും അയ്മന്‍ അല്‍ സവാഹിരിയും ജലാലുദ്ദീന്‍ ഹഖാനിയും പാക്കിസ്ഥാനിലെ നായകന്‍മാരായിരുന്നെന്ന് പാക്കിസ്ഥാന്‍ മുന്‍ പ്രസിഡന്റ് പര്‍വേസ് മുഷറഫ്. ഇന്ത്യന്‍ സൈന്യത്തിനെതിരെ പോരാടാന്‍ കശ്മീരികള്‍ക്കു പാക്കിസ്ഥാനില്‍ പരിശീലനം നല്‍കിയിരുന്നുവെന്നും മുഷറഫ് വ്യക്തമാക്കുന്നു. പാക്ക് രാഷ്ട്രീയ പ്രവര്‍ത്തകന്‍ ഫര്‍ഹത്തുല്ല ബാബര്‍ ട്വിറ്ററില്‍ പുറത്തുവിട്ട അഭിമുഖത്തിലാണ് മുഷറഫിന്റെ വിവാദ പരാമര്‍ശങ്ങള്‍.</p>
      <p>കശ്മീരില്‍ യാതൊരു ഇടപെടലും നടത്തുന്നില്ലെന്ന് അവകാശപ്പെടുന്ന പാക്കിസ്ഥാന്‍, ഭീകരരെ പരിശീലിപ്പിക്കുകയും മേഖലയിലെ ഭീകരപ്രവര്‍ത്തനത്തിന് ഇന്ധനം പകരാന്‍ അവര്‍ക്കു സുരക്ഷിത താവളം നല്‍കുകയും ചെയ്തുവെന്നതിനു തെളിവാണ് മുഷറഫിന്റെ വെളിപ്പെടുത്തലെന്നു രാഷ്ട്രീയ നിരീക്ഷകര്‍ ചൂണ്ടിക്കാട്ടുന്നു. കശ്മീരില്‍ ശക്തമായ ഇടപെടലുകള്‍ പാക്കിസ്ഥാന്‍ നടത്തുന്നുവെന്നും ഭീകരര്‍ക്കു സഹായം നല്‍കുകയും പരിശീലിപ്പിക്കുകയും ചെയ്യുന്നുവെന്നുമുള്ള ഇന്ത്യന്‍ ആരോപണത്തെ സാധൂകരിക്കുന്നതാണ് വിഡിയോ അഭിമുഖം.</p>
      <p>പാക്കിസ്ഥാനിലെത്തുന്ന കശ്മീരികള്‍ക്കു താര പരിവേഷമാണെന്ന് അഭിമുഖത്തില്‍ മുഷറഫ് പറയുന്നു. ‘ഞങ്ങള്‍ അവരെ പരിശീലിപ്പിക്കും, പിന്തുണയ്ക്കും. ഇന്ത്യന്‍ സേനയ്‌ക്കെതിരെ പോരാടുന്ന അവരെ ഞങ്ങള്‍ മുജാഹിദീനുകളായാണ് കാണുന്നത്. ലഷ്‌കറെ തയിബ പോലുള്ള ഭീകര സംഘടനകള്‍ ഈ കാലഘട്ടത്തില്‍ ഉയര്‍ന്നു. അവരും ഞങ്ങളുടെ നായകരായിരുന്നു.</p>
      <p>1979 ല്‍, പാക്കിസ്ഥാന്റെ താൽപര്യങ്ങൾക്കായി ഞങ്ങൾ അഫ്ഗാനിസ്ഥാനില്‍ മതതീവ്രവാദത്തിനു തുടക്കമിട്ടു. അങ്ങനെ സോവിയറ്റുകളെ അവിടെനിന്നു പുറത്താക്കി. ലോകമെമ്പാടും നിന്ന് ഞങ്ങൾക്കു മുജാഹിദീനുകളെ ലഭിച്ചു. ഞങ്ങളവർക്കു പരിശീലനവും ആയുധങ്ങളും നല്‍കി. താലിബാനെ പരിശീലിപ്പിച്ചതും ഞങ്ങളാണ്. അവരെല്ലാം ഞങ്ങൾക്കു വീരപുരുഷന്മാരായിരുന്നു. ഒസാമ ബിന്‍ ലാദനും ഹഖാനിയും അയ്മന്‍ അല്‍ സവാഹിരിയും ഞങ്ങളുടെ നായകന്‍മാരാണ്. പിന്നെ ലോകാന്തരീക്ഷം തന്നെ മാറി. ലോകം കാര്യങ്ങളെ വ്യത്യസ്തമായി കാണാന്‍ തുടങ്ങി. ഞങ്ങളുടെ ഹീറോകൾ വില്ലന്മാരായി. – മുഷറഫ് പറഞ്ഞു.</p>
      <p>അഫ്ഗാനിസ്ഥാനില്‍ 1980 കളില്‍ യുഎസ്, പാക്ക് സൈന്യങ്ങളുടെ പിന്തുണയോടെ സോവിയറ്റ് യൂണിയന്റെ അധിനിവേശത്തിനെതിരെ ഗറില്ലാ യുദ്ധവും 2001നു ശേഷം യുഎസ് അധിനിവേശത്തിനെതിരെ വന്‍ ഭീകരാക്രമണങ്ങളും നടത്തിവന്ന ഹഖാനി ഭീകരശൃംഖലയുടെ സ്ഥാപകന്‍ ജലാലുദ്ദീന്‍ ഹഖാനി 2018 സെപ്റ്റംബര്‍ 3 നാണ് മരിച്ചതായി സ്ഥിരീകരിച്ചത്.</p>
      <p>2001ല്‍ അഫ്ഗാനിസ്ഥാനിൽ ഭരണത്തില്‍നിന്നു താലിബാന്‍ പുറത്താക്കപ്പെട്ടതോടെ താലിബാനൊപ്പമാണ് ഹഖാനി സംഘം പ്രവര്‍ത്തിച്ചുപോന്നത്. താലിബാന്‍ മന്ത്രിസഭയില്‍ അംഗമായിരുന്ന ജലാലുദ്ദീന്‍ ഹഖാനിക്ക് അല്‍ ഖായിദ നേതാവ് ഉസാമ ബിന്‍ ലാദന്‍ അടക്കമുള്ളവരുമായി അടുത്ത ബന്ധമുണ്ടായിരുന്നു. ആസൂത്രിതവും നിഷ്ഠൂരവുമായ ഭീകരാക്രമണങ്ങള്‍ നടത്തിയിട്ടുള്ള ഹഖാനി സംഘത്തെയാണ് യുഎസും അഫ്ഗാന്‍ സര്‍ക്കാരും ഏറ്റവുമധികം ഭയപ്പെട്ടിരുന്നത്.</p>
      <p>പാക്കിസ്ഥാന്‍ ചാരസംഘടനയുടെ ശാഖയായി കണക്കാക്കപ്പെടുന്ന ഹഖാനി സംഘം ചാവേറുകളെ ഉപയോഗിച്ച് വന്‍ ആക്രമണങ്ങളാണ് നടത്തിയിട്ടുള്ളത്. അഫ്ഗാനിലെ ഇന്ത്യന്‍ എംബസി അടക്കമുള്ള സ്ഥാപനങ്ങള്‍ക്കു നേരെയുണ്ടായ ആക്രമണങ്ങള്‍ക്കു പിന്നിലും ഹഖാനി ഭീകരരായിരുന്നെന്നാണ് കരുതപ്പെടുന്നത്. പാക്കിസ്ഥാനിലെ ഉത്തര വസീറിസ്ഥാനിലുള്ള മിറാന്‍ഷാ പട്ടണം താവളമാക്കിയാണ് സംഘടന പ്രവര്‍ത്തിച്ചിരുന്നത്. ഹഖാനി, താലിബാന്‍ ഭീകരര്‍ക്കെതിരായി മതിയായ സൈനിക നടപടി സ്വീകരിക്കുന്നില്ലെന്നതിനാലാണ് യുഎസ് പാക്കിസ്ഥാനുള്ള സൈനിക സഹായം റദ്ദാക്കിയത്.</p>
      <p>ഈജിപ്ത് വംശജനായ അല്‍ ഖായിദ നേതാവ് അയ്മന്‍ അല്‍ സവാഹിരി (68) പാക്കിസ്ഥാന്‍ ചാരസംഘടനയായ ഐഎസ്‌ഐയുടെ സംരക്ഷണയില്‍ കറാച്ചിയില്‍ ഒളിവിലുണ്ടെന്നാണ് നിഗമനം. 2001ല്‍ അഫ്ഗാനിസ്ഥാനില്‍നിന്നു യുഎസ് സേന അല്‍ ഖായിദയെ തുരത്തിയതു മുതല്‍ സവാഹിരിയെ പാക്കിസ്ഥാന്‍ സംരക്ഷിക്കുകയാണെന്നാണ് റിപ്പോര്‍ട്ട്.</p>
      <p>പാക്കിസ്ഥാനിലെ അബട്ടാബാദില്‍ ഒളിച്ചു താമസിക്കുന്നതിനിടെയാണ് അല്‍ ഖായിദ മേധാവിയായിരുന്ന ഉസാമ ബിന്‍ ലാദന്‍ 2011 മേയ് രണ്ടിനു യുഎസ് കമാന്‍ഡോകളുടെ മിന്നലാക്രമണത്തില്‍ കൊല്ലപ്പെട്ടത്. ബിന്‍ ലാദനു ശേഷം അല്‍ ഖായിദയെ നയിച്ചതു സവാഹിരിയാണ്. ഒട്ടേറെ ഡ്രോണ്‍ ആക്രമണങ്ങളാണു യുഎസ് സേന സവാഹിരിയെ ലക്ഷ്യമിട്ടു പാക്ക്-അഫ്ഗാന്‍ അതിര്‍ത്തിയില്‍ നടത്തിയത്. 2016 ജനുവരിയിലായിരുന്നു അവസാന ആക്രമണം. അന്നു സവാഹിരിയുടെ തൊട്ടടുത്ത മുറി മിസൈലാക്രമണത്തില്‍ തകര്‍ന്നെങ്കിലും അയാൾ രക്ഷപ്പെട്ടു.</p>
      <p><b>English Summary: </b>Pervez Musharraf Says Osama bin Laden Was Pakistan's Hero</p>
    </article>
  </body>
</html>