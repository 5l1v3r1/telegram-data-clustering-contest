<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zelenskiy-obgovoriv-z-poslami-g7-hid-reformi-v-ukrajini-640033.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T21:57:19+00:00"/>
    <meta property="og:title" content="Зеленський обговорив з послами G7 хід реформи в Україні"/>
    <meta property="og:description" content="Президент України запевнив, що він «готовий до діалогу і дискусії»"/>
  </head>
  <body>
    <article>
      <h1>Зеленський обговорив з послами G7 хід реформи в Україні</h1>
      <address>
        <time datetime="2019-11-14T21:57:19+00:00">14 Nov 2019, 21:57</time>
      </address>
      <h4>Президент України запевнив, що він «готовий до діалогу і дискусії»</h4>
      <p>Президент України Володимир Зеленський в четвер, 14 листопада, провів зустріч з послами країн Великої сімки (G7), в ході якої обговорювався хід реформ в Україні.</p>
      <p>Про це повідомляє <a href="https://www.president.gov.ua/news/volodimir-zelenskij-obgovoriv-z-poslami-krayin-velikoyi-simk-58353">пресслужба</a> глави держави.</p>
      <p>У зустрічі також брали участь керівник Офісу президента Андрій Богдан і його заступники - Андрій Смирнов, Юлія Ковалів та Ігор Жовква.</p>
      <p>«Готовий до діалогу і дискусії. Ми не втрачаємо часу і робимо все, щоб дійсно змінити країну», - підкреслив Зеленський.</p>
      <p>Президент підкреслив, що робота ведеться в декількох напрямках, зокрема - над прийняттям і виконанням законів, які часто непопулярні, але важливі для поліпшення економічного клімату в Україні.</p>
      <p> Особливу увагу під час зустрічі було зосереджено на боротьбі з корупцією.</p>
      <p> Учасники детально обговорили судову реформу, зокрема, імплементацію закону про діяльність органів суддівського управління.</p>
      <p>Також під час зустрічі йшлося про участь міжнародних експертів у формуванні нового складу Вищої кваліфікаційної комісії суддів України та Комісії з питань доброчесності та етики при Вищій раді правосуддя.</p>
      <p>Нагадаємо, сьогодні також президент України <a href="https://glavcom.ua/economics/finances/zelenskiy-obgovoriv-z-tuskom-pivnichniy-potik-2-640018.html">Володимир Зеленський провів телефонну розмов</a>у з президентом Європейської ради Дональдом Туском, який привітав суттєву активізацію реформ в Україні, зокрема в контексті виконання Угоди про асоціацію з ЄС.</p>
      <related>
        <a href="https://glavcom.ua/news/putin-ociniv-mozhlivist-zustrichi-z-zelenskim-do-normandskogo-samitu-640029.html"/>
        <a href="https://glavcom.ua/economics/finances/zelenskiy-obgovoriv-z-tuskom-pivnichniy-potik-2-640018.html"/>
        <a href="https://glavcom.ua/country/society/bakanov-poyasniv-chomu-prezident-zvilniv-yogo-zastupnika-639960.html"/>
      </related>
    </article>
  </body>
</html>