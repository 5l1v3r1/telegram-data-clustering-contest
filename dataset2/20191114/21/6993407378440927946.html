<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-mzs-ukrainy-krymska-rezolutsia-oon/30272324.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T21:12:22+00:00"/>
    <meta property="og:title" content="Київ закликає всі країни підтримати кримську резолюцію на сесії Генасамблеї ООН у грудні"/>
    <meta property="og:description" content="Міністерство закордонних справ України закликає всі країни підтримати українську резолюцію про захист прав людини в анексованому Криму в умовах російської окупації на сесії Генеральної асамблеї ООН у"/>
  </head>
  <body>
    <article>
      <h1>Київ закликає всі країни підтримати кримську резолюцію на сесії Генасамблеї ООН у грудні</h1>
      <address>
        <time datetime="2019-11-14T21:12:22+00:00">14 Nov 2019, 21:12</time>
      </address>
      <p>Міністерство закордонних справ України закликає всі країни підтримати українську резолюцію про захист прав людини в анексованому Криму в умовах російської окупації на сесії Генеральної асамблеї ООН у грудні.</p>
      <p>Про це йдеться в заяві МЗС України від 14 листопада щодо ухвалення даної резолюції Третім комітетом Генеральної асамблеї ООН.</p>
      <p>«Україна вдячна країнам, які підтримали проєкт резолюції на засіданні Третього комітету, і закликає усі держави-члени ООН підтримати резолюцію під час голосування на пленарному засіданні Генеральної асамблеї ООН», – мовиться в заяві.</p>
      <p>МЗС назвало документ «важливим елементом політики деокупації тимчасово окупованих територій України».</p>
      <figure>
        <iframe data-src="https://twitter.com/1/status/1195026218418163713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Підтримуємо заклик резолюції до Росії забезпечити належний і безперешкодний доступ міжнародних моніторингових місій і неурядових правозахисних організацій до окупованого півострова, наголошуючи, що їхня присутність та дотримання державою-окупантом міжнародного права з прав людини і міжнародного гуманітарного права має надважливе значення для недопущення подальшого погіршення ситуації», – наголосили в МЗС.</p>
      <p>14 листопада Третій комітет Генасамблеї ООН <a href="https://www.radiosvoboda.org/a/news-komitet-ga-oon-rezolutsia-krym/30272234.html">ухвалив резолюцію</a> про захист прав людини в Криму в умовах російської окупації. За таке рішення проголосували 67 країн-членів комітету, проти – 23.</p>
      <p>Резолюція набуде чинності після її затвердження Генеральною асамблеєю ООН у грудні цього року.</p>
    </article>
  </body>
</html>