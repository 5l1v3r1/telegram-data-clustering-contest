<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/malfest-i-jubileumskampen-sikret-em-sluttspill/71821584"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T21:43:39+00:00"/>
    <meta property="og:title" content="Målfest i jubileumskampen sikret EM-sluttspill"/>
    <meta property="og:description" content="Harry Kane scoret tre mål da England høvlet over svake Montenegro med 7-0 i lagets landskamp nummer 1000. Seieren gjorde også at England er EM-klare."/>
  </head>
  <body>
    <article>
      <h1>Målfest i jubileumskampen sikret EM-sluttspill</h1>
      <h2>Harry Kane scoret tre mål da England høvlet over svake Montenegro med 7-0 i lagets landskamp nummer 1000. Seieren gjorde også at England er EM-klare.</h2>
      <address><time datetime="2019-11-14T21:43:39+00:00">14 Nov 2019, 21:43</time> by <a rel="author">NTB I</a></address>
      <p>Alex Oxlade-Chamberlain ble den første Liverpool-spilleren på nesten tre år til å score for England da de gikk opp i 1-0 etter elleve minutters spill i torsdagens EM-kvalifiseringskamp.</p>
      <p>
        <b>Deretter scoret Harry Kane sine landslagsmål nummer 29 og 30 på nærmest identisk vis i det 19. og 24. minutt. Først satte Tottenham-spilleren pannebrasken til på et frispark fra Ben Chilwell.</b>
      </p>
      <p>Deretter gjorde han det samme etter en corner fra Chilwell fem minutter senere.</p>
      <p>Marcus Rashford la på til 4-0 etter akkurat halvtimen, før Harry Kane var frampå igjen sju minutter senere. Denne gangen scoret han på et innlegg fra Trent Alexander-Arnold.</p>
      <p>Kane scoret også tre mål i sin forrige landskamp mot Bulgaria på Wembley, og han er den første til å klare tre mål i to landskamper på rad for England på Wembley.</p>
      <p>Harry Kane har vært involvert i 12 scoringer på sine fem siste kamper for England.</p>
      <p>6-0 kom etter selvmål av Aleksandar Sofranac 21 minutter inn i 2. omgang.</p>
      <p>
        <b>Chelseas Tammy Abraham fikk æren av å flikke inn sitt første landslagsmål til 7-0 med seks minutter igjen å spille. 22-åringen var skarp fra kort hold.</b>
      </p>
      <p>England stilte med et mannskap som i snitt var 23 år 255 dager gammel. Et så ungt lag har de aldri mønstret i en VM- eller EM-kvalifiseringskamp tidligere.</p>
      <p>I samme gruppe vant Tsjekkia 2-1 over Kosovo, og dermed er også de klare for EM-sluttspillet runden før slutt. Kosovo er fire poeng bak Tsjekkia med én kamp igjen å spille.</p>
    </article>
  </body>
</html>