<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/vaks-prodovzhiv-aresht-grimchaka-na-dva-misyaci-329700_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T21:26:00+00:00"/>
    <meta property="og:title" content="ВАКС продовжив арешт Гримчака на два місяці"/>
    <meta property="og:description" content="Вищий антикорупційний суд продовжив запобіжний захід ексзаступнику міністра з питань тимчасово окупованих територій і внутрішньо переміщених осіб."/>
  </head>
  <body>
    <article>
      <h1>ВАКС продовжив арешт Гримчака на два місяці</h1>
      <h2>Вищий антикорупційний суд продовжив запобіжний захід ексзаступнику міністра з питань тимчасово окупованих територій і внутрішньо переміщених осіб.</h2>
      <address>
        <time datetime="2019-11-14T21:26:00+00:00">14 Nov 2019, 21:26</time>
      </address>
      <p>Вищий антикорупційний суд продовжив запобіжний захід у вигляді утримання під вартою на два місяці ексзаступнику міністра з питань тимчасово окупованих територій і внутрішньо переміщених осіб України <b><a href="https://dt.ua/UKRAINE/gpu-zminila-pidozru-grimchaku-327024_.html">Юрію Гримчаку</a></b>, повідомляє пресслужба ВАКС.</p>
      <p>"13 листопада слідчий суддя Вищого антикорупційного суду задовольнив клопотання прокурора Спеціалізованої антикорупційної прокуратури і продовжив на два місяці термін утримання під вартою для колишнього заступника міністра з питань тимчасово окупованих територій і внутрішньо переміщених осіб", - йдеться в повідомленні.</p>
      <p>Крім того, помічнику Гримчака, якого слідство вважає співучасником кримінального провадження, також продовжили утримання під вартою - на 30 днів.</p>
      <p>Нагадаємо, раніше Генпрокуратура змінила підозру колишньому заступнику міністра з питань тимчасово окупованих територій і внутрішньо переміщених осіб Юрію Гримчаку <b><a href="https://dt.ua/UKRAINE/gpu-zminila-pidozru-grimchaku-327024_.html">з шахрайства на зловживання впливом</a></b>.</p>
      <p>14 серпня Гримчак і рідний брат його дружини Ігор Овдієнко <a href="https://dt.ua/POLITICS/zastupnik-golovi-mintot-grimchaka-zatrimali-za-pidozroyu-v-otrimanni-habara-320633_.html"><b>були затримані за підозрою у вимаганні</b></a> 1,1 млн доларів хабара. За даними слідства, Овдієнко нібито допомагав Гримчаку в сприянні фірмі отримати дозвіл на будівельні роботи в Києві, їх викрито під час отримання коштів у сумі 480 тисяч доларів. Обом інкримінували шахрайство в особливо великих розмірах.</p>
      <p>За даними ЗМІ, мова йде про лобіювання інтересів забудовників в історичній частині Києва і "вплив" на суддів Верховного суду. 16 серпня<b> <a href="https://dt.ua/UKRAINE/druzhina-grimchaka-vidmovilasya-vnositi-zastavu-za-cholovika-320951_.html">суд заарештував Юрія Гримчака</a></b> з правом внесення 6 млн гривень застави.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>