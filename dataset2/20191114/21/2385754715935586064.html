<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597398/isopalia-prokrisis-gia-tin-tourkia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T21:06:00+00:00"/>
    <meta property="og:title" content="Ισοπαλία πρόκρισης για την Τουρκία"/>
    <meta property="og:description" content="Προκρίθηκε στο Euro του 2020 η Τουρκία.   Η ομάδα του Σενιόλ Γκιουνές πήρε… σβηστό 0-0 κόντρα στην Ισλανδία και εξασφάλισε την πρόκριση στο..."/>
  </head>
  <body>
    <article>
      <h1>Ισοπαλία πρόκρισης για την Τουρκία</h1>
      <address><time datetime="2019-11-14T21:06:00+00:00">14 Nov 2019, 21:06</time> by <a rel="author">Sigmalive.Sports</a></address>
      <p>Προκρίθηκε στο Euro του 2020 η Τουρκία.<br/> <br/>Η ομάδα του Σενιόλ Γκιουνές πήρε… σβηστό 0-0 κόντρα στην Ισλανδία και εξασφάλισε την πρόκριση στο Ευρωπαϊκό πρωτάθλημα, για 5η φορά στην ιστορία της.<br/> <br/>Μάλιστα, αυτό επετεύχθη υπό το βλέμμα του Ταγίπ Ερντογάν, ο οποίος πανηγύρισε την πρόκριση παρέα με άλλους 40χιλ. Τούρκους στο «Turk Telekom Arena». Από την άλλη μεριά, αυτή η ισοπαλία δεν βοήθησε τους Ισλανδούς, οι οποίοι αποκλείστηκαν από την διοργάνωση.<br/> <br/>Το ματς:<br/> <br/>Η Τουρκία στο πρώτο μέρος είχε τον έλεγχο του αγώνα, με την Ισλανδία να παίζει πιο παθητικά, προσπαθώντας απλά να διατηρήσει την κατοχή της μπάλας και τους αντιπάλους της μακριά από την περιοχή της.<br/> <br/>Το ξεκίνημα του ματς δεν είχε καλό ρυθμό, λόγω της καταρρακτώδης βροχής, ενώ μόλις στο 24ο λεπτό η ατυχία… χτύπησε την πόρτα στους Ισλανδούς με τον Φινμπόγκασον να αποχωρεί λόγω τραυματισμού και να δίνει τη θέση του στον Σίγκουρντσον.<br/> <br/>Η μοναδική καλή ευκαιρία πάντως για τους Τούρκους ήταν στο 30ο λεπτό, όταν μετά από σέντρα ο Μπουράκ Γιλμάζ, από πλεονεκτική θέση, έστειλε την μπάλα άουτ.<br/> <br/>Και το δεύτερο μέρος κύλησε σε παρόμοιο ρυθμό όπως στο α’ ημίχρονο, με τους Τούρκους να έχουν τη κατοχή μπάλας, αρκετές ευκαιρίες, ενώ δεν έλειψαν και αρκετές στιγμές έντασης μεταξύ των παικτών των δυο ομάδων, κάτι που ήταν λογικό λόγω της κρισιμότητας του αγώνα.<br/> <br/>Όσο περνούσε η ώρα, η Ισλανδοί άρχιζαν να πιέζουν και έφτιαξαν την μεγαλύτερη τους φάση στο ματς.<br/> <br/>Ήταν το 82ο λεπτό, όταν μετά από εκτέλεση κόρνερ ο Μάγκνουσον έπιασε την κεφαλιά, αλλά ο Ντεμιράλ απομάκρυνε λίγο πριν περάσει την γραμμή. Παρά την πίεση της Ισλανδίας, η Τουρκία άντεξε μέχρι το τέλος και πανηγύρισε την πρόκριση στα τελικά του Euro 2020.<br/> <br/>πηγή:sport-fm.gr</p>
    </article>
  </body>
</html>