<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204485-komitet-oon-prijnyav-novu-rezolyuciyu-po-krimu-nezvazhayuchi-na-pogrozi-rosiyan"/>
    <meta property="og:site_name" content="Mind UA"/>
    <meta property="article:published_time" content="2019-11-14T21:07:00+00:00"/>
    <meta property="og:title" content="Комітет ООН прийняв нову резолюцію по Криму, незважаючи на погрози росіян"/>
    <meta property="og:description" content="Росія вважає, що ті країни, які підтримали документ, «посягнули на її територіальну цілісність»"/>
  </head>
  <body>
    <article>
      <h1>Комітет ООН прийняв нову резолюцію по Криму, незважаючи на погрози росіян</h1>
      <h2>Росія вважає, що ті країни, які підтримали документ, «посягнули на її територіальну цілісність»</h2>
      <address>
        <time datetime="2019-11-14T21:07:00+00:00">14 Nov 2019, 21:07</time>
      </address>
      <p>Третій комітет Генасамблеї ООН, який займається соціальними і гуманітарними питаннями, включаючи питання прав людини, прийняв резолюцію, яка стосується анексованого Криму. Про це 14 листопада повідомляється в Twitter постійної місії України при ООН.</p>
      <p>«Третій комітет Генасамблеї ООН ухвалив резолюцію про захист прав людини в Криму в умовах російської окупації. За – 67, проти – 23», – ідеться в повідомленні.</p>
      <figure>
        <iframe data-src="https://twitter.com/UKRinUN/status/1195026218418163713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>При цьому, як передає «Інтерфакс-Україна», заступник міністра МЗС Сергій Кислиця, який представляв проект резолюції на засіданні Третього комітету, повідомив, що під час обговорення один з російських дипломатів висловлював погрози на адресу представників тих країн, які підтримають цей документ.</p>
      <p>«Щойно російський дипломат у 3-му комітеті Генасамблеї ООН не тільки назвав інформацію в основі Кримської резолюції «брєдом», а це, нагадаю, доповідь Генсекретаря ООН і УВКПЛ, а й вдався до прямих погроз членам ООН: «голосування за резолюцію – це посягання на територіальну цілісність РФ», – написав Кислиця в своєму акаунті в Twitter.</p>
      <figure>
        <iframe data-src="https://twitter.com/SergiyKyslytsya/status/1195024143261016065?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Основними положеннями нової резолюції ООН щодо окупації Криму є:</p>
      <p>- засудження масових затримань активістів та захисників прав людини на підставі звинувачень у підтримці тероризму;</p>
      <p>- заклик припинити переслідування і звільнити осіб, затриманих за висловлювання власних думок, зокрема до початку окупації;</p>
      <p>- засудження практики призову чоловіків у Збройні сили РФ і кримінального переслідування тих, хто ухиляється від служби в армії країни-окупанта;</p>
      <p>- вимога негайно звільнити всіх незаконно затриманих громадян України та забезпечити їх безперешкодне повернення на Батьківщину;</p>
      <p>- заклик до міжнародного співтовариства продовжити в рамках міжнародної адвокації засудження порушень РФ прав людини в Криму.</p>
      <p>Ця резолюція починає діяти після її прийняття Генасамблеєю ООН.</p>
      <related>
        <h4>Також читайте</h4>
        <a href="https://mind.ua/news/20204444-tusk-rosiya-dlya-evropi-ne-strategichnij-partner-a-strategichna-problema"/>
        <a href="https://mind.ua/news/20204443-rosiya-hotila-rozmistiti-v-bilorusi-svoyu-aviabazu"/>
        <a href="https://mind.ua/news/20204377-shansi-ukrayini-na-vigrash-u-mizhnarodnomu-sudi-oon-visoki-zerkal"/>
      </related>
    </article>
  </body>
</html>