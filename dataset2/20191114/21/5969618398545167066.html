<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/panathhnaikos-almpa-105-106-tipota-den-htan-arketo.5639727.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-14T21:22:00+00:00"/>
    <meta property="og:title" content="Παναθηναϊκός - Άλμπα 105-106: Τίποτα δεν ήταν αρκετό"/>
    <meta property="og:description" content="Ο Παναθηναϊκός ΟΠΑΠ ηττήθηκε στη δεύτερη παράταση (106-105) από την Άλμπα, με τον Λουκ Σίκμα να βάζει το μεγάλο (έμμεσο) τρίποντο στα 8.9 για το τέλος. Αστόχησε στην εκπνοή ο Ταϊρίς Ράις. Συγκλονιστική προσπάθεια από τον Ιωάννη Παπαπέτρου, που όμως δεν έφτανε."/>
  </head>
  <body>
    <article>
      <h1>Παναθηναϊκός - Άλμπα 105-106: Τίποτα δεν ήταν αρκετό</h1>
      <h2>Ο Παναθηναϊκός ΟΠΑΠ ηττήθηκε στη δεύτερη παράταση (106-105) από την Άλμπα, με τον Λουκ Σίκμα να βάζει το μεγάλο (έμμεσο) τρίποντο στα 8.9'' για το τέλος. Αστόχησε στην εκπνοή ο Ταϊρίς Ράις. Συγκλονιστική προσπάθεια από τον Ιωάννη Παπαπέτρου, που όμως δεν έφτανε.</h2>
      <address><time datetime="2019-11-14T21:22:00+00:00">14 Nov 2019, 21:22</time> by <a rel="author">Αλέξανδρος Τρίγκας</a></address>
      <p>Για τρίτο φετινό παιχνίδι στην EuroLeague, ο Παναθηναϊκός ΟΠΑΠ ηττάται σε παιχνίδι που κρίθηκε στον πόντο κι είχε την τελευταία κατοχή. Αυτή τη φορά, θύτης ήταν η Άλμπα Βερολίνου που άλωσε το ΟΑΚΑ (106-105) και βύθισε ακόμη περισσότερο στον προβληματισμό το τριφύλλι. Οι πράσινοι ήταν απογοητευτικοί αμυντικά στο πρώτο μέρος, είδαν τον Ιωάννη Παπαπέτρου να κάνει την καλύτερη εμφάνιση της καριέρας του, τον Νίκο Παππά να παίζει για 37'30'' και να πετυχαίνει μεγάλα καλάθια και τον Νικ Καλάθη να παλεύει για 42'35'' απέναντι στις σύνθετες γερμανικές άμυνες, δίχως όμως αποτέλεσμα.</p>
      <p>Το έμμεσο τρίποντο του Λουκ Σίκμα στα 8.9'' για το φινάλε αποδείχθηκε καθοριστικό, με τον Ταϊρίς Ράις (των 0/4 σουτ σε 9'15'' συμμετοχής) να μην βρίσκει ούτε καν το στεφάνι σε τρίποντο απελπισίας με την εκπνοή της δεύτερης παράτασης!</p>
      <p>Γιούχα στο τέλος του αγώνα από τους φίλους του Παναθηναϊκού, μετά το φινάλε του... πενηνταλέπτου.</p>
      <figure>
        <iframe src="https://www.youtube.com/embed/THeWx3AxMU8" width="620" height="315" data-service="Youtube" scrolling="no"/>
      </figure>
      <p> </p>
      <p>
        <b>Ο MVP</b>
      </p>
      <p>Πολλοί παίκτες της Άλμπα Βερολίνου έκαναν σπουδαία δουλειά, με τον Μάρτιν Χέρμανσον να κάνει τα πάντα από το "1". Εν τη απουσία του Πέιτον Σίβα, ο ταλαντούχος γκαρντ ανέλαβε το μεγαλύτερο βάρος της δημιουργίας, αλλά και της άμυνας στον Νικ Καλάθη. Τα πήγε περίφημα, έχοντας 20 πόντους (με 7/10 δίποντα, 2/8 τρίποντα), 3 ριμπάουντ, 10 ασίστ, 6 λάθη σε 40'06'' συμμετοχής. Σπουδαίος κι ο Λουκ Σίκμα, που έφτασε κοντά στο τριπλ νταμπλ (14 πόντοι, 10 ριμπάουντ, 7 ασίστ).</p>
      <p>
        <b>ΤΟ ΣΤΑΤΙΣΤΙΚΟ ΠΟΥ ΞΕΧΩΡΙΣΕ</b>
      </p>
      <p>Ο Αργύρης Πεδουλάκης μίκρυνε πάρα πολύ το rotation του αγώνα, πήγε ουσιαστικά με πέντε παίκτες από το δεύτερο δεκάλεπτο κι έπειτα. Οι χρόνοι συμμετοχής για Νικ Καλάθη (42'35''), Νίκο Παππά (37'30''), Ιωάννη Παπαπέτου (48'53''), ΝτεΣον Τόμας (45'11'') και Τζέικομπ Γουάιλι (40'38'') είναι ενδεικτικοί!</p>
      <p>
        <b>Ο ΑΓΩΝΑΣ</b>
      </p>
      <p>Το βασικό ζητούμενο για τον Παναθηναϊκό ήταν να ελέγξει τον ρυθμό, κάτι που δεν κατάφερε επ' ουδενί στο πρώτο μέρος. Οι πράσινοι παρασύρθηκαν και πήγαν σε πολλές γρήγορες επιθέσεις, κάτι στο οποίο δεν ήταν συνεπείς επί μακρώ στο πρώτο εικοσάλεπτο. Την ίδια ώρα, η ομάδα του Αΐτο Ρενέσες έπαιζε ακριβώς όπως θέλει: με στόχευση στα πρώτα δευτερόλεπτα της επίθεσης και τρανζίσιον.</p>
      <p>Αν δεν ήταν μάλιστα η ευστοχία του Ιωάννη Παπαπέτρου στο πρώτο δεκάλεπτο (5/6 σουτ), τότε ο Παναθηναϊκός θα είχε υποχρεωθεί να κυνηγάει πολύ. Το "Χ" (31-31) του 10ου λεπτού δεν άργησε να γίνει... μείον για το τριφύλλι, από την στιγμή που έχασε την αποτελεσματικότητά του στην επίθεση. Κι αυτό γιατί η άμυνα συνέχισε να είναι προβληματική.</p>
      <p>Οι παίκτες της γερμανικής ομάδας συνέχισαν με το πόδι στο γκάζι, έφτασαν μέχρι το +10 και εν τέλει έκλεισαν το πρώτο μέρος, όντες στο +9 (49-58), με τα ποσοστά τους να είναι εντυπωσιακά: 17/23 δίποντα, 7/13 τρίποντα και 3/4 βολές. Η κακή -αμυντικά- εικόνα και το γεγονός ότι ο Παναθηναϊκός υποχρεώθηκε να ακολουθεί έφεραν μάλιστα τη <a href="https://www.sport24.gr/Basket/OmadesBasket/A1Panathinaikos/panathhnaikos-almpa-giouxa-sto-hmixrono-toy-agwna.5639994.html">γιούχα μόλις ολοκληρώθηκε το πρώτο μέρος</a>.</p>
      <p>Πάνω κάτω η ίδια εικόνα υπήρχε στο τρίτο δεκάλεπτο, με τη φιλοξενούμενη ομάδα να συνεχίζει με φρενήρη επιθετικό ρυθμό και να φτάνει στο +11 (53-64) μόλις στο 23ο λεπτό. Ο Αργύρης Πεδουλάκης έκανε διαρκώς αλλαγές, προσπαθώντας να βρει μια καλή πεντάδα, αλλά αυτό που πήρε ήταν μόνο κάποια ξεσπάσματα. Αυτά ήρθαν κυρίως με τον Νίκο Παππά και τον Ιωάννη Παπαπέτρου, με τον δεύτερο να κάνει ό,τι μπορούσε για να συμμαζέψει την κατάσταση. Εις μάτην όμως, αφού η Άλμπα Βερολίνου κατάφερε να αντιδράσει σε ένα μίνι ξέσπασμα των πρασίνων (64-66 στο 27') και να κλείσει το τρίτο δεκάλεπτο με +5 (69-74).</p>
      <p>Τα τελευταία λεπτά του αγώνα ήταν θρίλερ, με τις δύο ομάδες να εναλλάσσονται στο προβάδισμα. Καθώς μπήκαμε στα τελευταία τρία λεπτά, η γερμανική ομάδα βρέθηκε στο +5 (81-86), αλλά είδε τον Ιωάννη Παπαπέτρου και τον Νικ Καλάθη να φέρνουν το παιχνίδι στα ίσα (88-88) με 26.1'' για το τέλος.</p>
      <p>Ο αρχηγός του τριφυλλιού έχασε μια βολή, για να δώσει το προβάδισμα, ακολούθως έκανε ένα λάθος (μεσολάβησε επιθετικό ριμπάουντ του ΝτεΣον Τόμας), κι ο Μάρτιν Χέρμανσον σημάδεψε το στεφάνι στο floater που θα έδινε πάλι το προβάδισμα στην Άλμπα Βερολίνου. Έτσι, η αναμέτρηση οδηγήθηκε στο έξτρα πεντάλεπτο.</p>
      <p>Εκεί, ο Νίκος Παππάς έβαλε δύο μεγάλα σουτ τριών πόντων (στην πρώτη και την προτελευταία κατοχή της παράτασης), αλλά αυτό δεν έφτανε. Τουλάχιστον όχι για να πάρει άμεσα τη νίκη ο Παναθηναϊκός ΟΠΑΠ. Ένα... ζογκλερικό καλάθι του Μάρτιν Χέρμανσον στα 20'' για την ολοκλήρωση της παράτασης, έφερε νέα ισοπαλία (98-98), με τον ΝτεΣον Τόμας να χάνει το χουκ στην τελευταία φάση του αγώνα, με την αναμέτρηση να οδηγείται σε νέο έξτρα πεντάλεπτο.</p>
      <p>Στη δεύτερη παράταση, ο Ιωάννης Παπαπέτρου και ο Τζέικομπ Γουάιλι έκαναν το κάτι παραπάνω, με τον δεύτερο να δίνει το προβάδισμα με 2/2 βολές στα 21'' για το φινάλε. Στην επόμενη κατοχή όμως, ο Λουκ Σίκμα "χτύπησε" τον ΝτεΣον Τόμας κοντά στο καλάθι, έβαλε το έμμεσο τρίποντο και έδωσε νέο προβάδισμα στην Άλμπα (106-105). Προβάδισμα που έμελλε να είναι κι αυτό που έκρινε το αποτέλεσμα, αφού στην εκπνοή ο Ταϊρίς Ράις αστόχησε για τρεις.</p>
      <p><b>ΠΡΟΣΕΛΕΥΣΗ</b>: Στο ΟΑΚΑ βρέθηκαν 8.098 φίλοι του τριφυλλιού σύμφωνα με την EuroLeague.</p>
      <p><b>ΔΙΑΙΤΗΤΕΣ</b>: Πουκλ - Πατέρνικο - Μόγκουλκοτς.</p>
      <p><b>ΤΑ ΔΕΚΑΛΕΠΤΑ</b>: 31-31, 49-58, 69-74, 88-88κ.α., 98-98α' παρ., 105-106β' παρ.</p>
      <p><b>ΠΑΝΑΘΗΝΑΪΚΟΣ ΟΠΑΠ</b> (Πεδουλάκης): Τόμας 16 (5/11 δίποντα, 1/8 τρίποντα, 3/4 βολές, 9 ριμπάουντ, 4 ασίστ, Ράις (0/4 σουτ), Παπαγιάννης 2, Παπαπέτρου 39 (9/10 δίποντα, 6/12 τρίποντα, 3/4 βολές, 5 ριμπάουντ, 3 ασίστ, 2 κλεψίματα), Παππάς 14 (4/9 δίποντα, 2/4 τρίποντα), Τζόνσον 2, Μπράουν, Καλάθης 10 (3/9 δίποντα, 4/8 βολές, 4 ριμπάουντ, 10 ασίστ, 9 λάθη), Γουάιλι 22 (7/11 δίποντα, 8/8 βολές), Μήτογλου.</p>
      <p><b>ΑΛΜΠΑ</b> <b>ΒΕΡΟΛΙΝΟΥ</b> (Ρενέσες): Μέισον 9 (1), Γκιφάι 14 (2), Ντιλόου, Μάτισεκ, Σνάιντερ 6 (2), Χέρμανσον 20 (7/10 δίποντα, 2/8 τρίποντα, 3 ριμπάουντ, 10 ασίστ, 6 λάθη), Γκεντράιτις 15 (6/8 δίποντα, 1/8 τρίποντα, 4 ριμπάουντ), Τίμαν 11 (4/8 δίποντα, 1/1 τρίποντο, 7 ριμπάουντ), Νόκο 17 (7/9 δίποντα, 3/4 βολές, 5 ριμπάουντ), Σίκμα 14 (5/7 δίποντα, 4/5 βολές, 10 ριμπάουντ, 7 ασίστ, 3 λάθη).</p>
      <p><b>Ομαδικά στατιστικά - Παναθηναϊκός ΟΠΑΠ</b>: 30/54 δίποντα, 9/30 τρίποντα, 18/24 βολές, 32 ριμπάουντ (19+13), 24 ασίστ, 8 κλεψίματα, 14 λάθη, 3 τάπες.</p>
      <p><b>Ομαδικά στατιστικά - Άλμπα Βερολίνου</b>: 33/53 δίποντα, 9/25 τρίποντα, 13/17 βολές, 39 ριμπάουντ (31+8), 26 ασίστ, 9 κλεψίματα, 19 λάθη, 1 τάπα.</p>
      <p><b>Οι επόμενες υποχρεώσεις των δύο ομάδων</b>: Η επόμενη εβδομάδα περιλαμβάνει διπλή αγωνιστική, με τον Παναθηναϊκό ΟΠΑΠ να έχει δύο εντός έδρας αναμετρήσεις απέναντι σε Ζάλγκιρις (19/11) και Μπάγερν Μονάχου (22/11), την ώρα που η Άλμπα Βερολίνου θα παίξει στη Mercedes Benz Arena με Ερυθρό Αστέρα (19/11) και Ολυμπιακό (21/11).</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>