<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640020/%D8%A7%D9%85%DB%8C%D8%B1-%DA%A9%D9%88%DB%8C%D8%AA-%D8%A8%D8%A7-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:07:00+00:00"/>
    <meta property="og:title" content="امیر کویت با استعفای نخست‌وزیر این کشور موافقت کرد"/>
    <meta property="og:description" content="امیر کویت ضمن موافقت با درخواست استعفای نخست‌وزیر این کشور، از او خواست تا تشکیل کابینه جدید، ریاست دولت پیش‌برد امور را برعهده بگیرد."/>
  </head>
  <body>
    <article>
      <h1>
        <a href="https://www.bultannews.com/fa/news/640020/%D8%A7%D9%85%DB%8C%D8%B1-%DA%A9%D9%88%DB%8C%D8%AA-%D8%A8%D8%A7-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF">امیر کویت با استعفای نخست‌وزیر این کشور موافقت کرد</a>
      </h1>
      <h2>امیر کویت ضمن موافقت با درخواست استعفای نخست‌وزیر این کشور، از او خواست تا تشکیل کابینه جدید، ریاست دولت پیش‌برد امور را برعهده بگیرد.</h2>
      <address><time datetime="2019-11-14T21:07:00+00:00">14 Nov 2019, 21:07</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «صباح احمد جابر الصباح» <b>امیر کویت</b> با استعفای «جابر مبارک الحمد الصباح»، <b>نخست‌وزیر</b> این کشور موافقت کرد.</p>
      <p>مرکز «ارتباطات دولتی کویت» در حساب توییتری به نقل از «طارق المزرم»، رئیس این مرکز و سخنگوی دولت پنجشنبه (۲۳ آبان) گزارش داد که امیر کویت طی بیانیه‌ای، با درخواست استعفای نخست‌وزیر موافقت کرده ولی او را مکلف به ریاست دولت پیش‌برد امور تا تشکیل کابینه جدید کرده است.</p>
      <p>نخست‌وزیر کویت صبح امروز درخواست استعفای خود را به صباح احمد جابر الصباح داده بود. این دومین استعفای مقام کویتی طی دو روز گذشته است. </p>
      <p>پیشتر «جنان رمضان بوشهری»، وزیر کار و خدمات عمومی کویت با اعلام وصول طرح استیضاح خود در مجلس کویت استعفا داد و گفت که استعفایش با هدف جلب اعتماد به دولت صورت گرفته است.</p>
      <p>طی ماه‌های گذشته اعتراض‌ها به عملکرد کابینه دولت به دنبال ناتوانی مقام‌های دولتی در مدیریت شرایط بحرانی به دلیل بارندگی و سیل افزایش یافته و با تظاهرات مردمی هفته گذشته، این اعتراض‌ها به اوج خود رسید.</p>
      <p>این اعتراض‌ها که بیشتر از سوی طبقه «بدون‌ها» و با فراخوان یکی از نمایندگان سابق مجلس امت کویت صورت گرفت، نوک پیکان نارضایتی‌ها را به سمت «مرزوق غانم»، رئیس این مجلس و دولت کویت نشانه رفت. </p>
      <p>بِدون‌ها یا همان «بدون تابعیت‌ها» به آن دسته از شهروندان کویتی اطلاق می‌شود که به دلیل عدم اصالت کویتی فاقد هرگونه تابعیت چه کویتی و چه غیر کویتی هستند. معمولا اجداد و پدران آن‌ها طی دهه‌های گذشته در کویت مستقر شدند و دولت این کشور تا به الآن، آن‌ها را به عنوان شهروند به رسمیت نمی‌شناسد.</p>
      <p>معترضان کویتی از دولت خواسته‌اند سریعاً به تبعیض علیه خود پایان داده و قوانین دست‌‌وپا گیر و ظالمانه را در راستای تحقق حقوق شهروندی خود و ایجاد اشتغال برای جوانان تغییر دهد.</p>
    </article>
  </body>
</html>