<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/v-dveh-letih-jim-je-zgorela-ze-druga-koca-247123"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T21:55:00+00:00"/>
    <meta property="og:title" content="V dveh letih jim je zgorela že druga koča"/>
    <meta property="og:description" content="￼MOZIRJE – Med slovenskimi ljubitelji gora in pristne planinske narave je novica, da je priljubljeni Frischaufov dom na Okrešlju (1396 m), ki je sprejel tudi po tisoč obiskovalcev na dan, pogor..."/>
  </head>
  <body>
    <article>
      <h1>V dveh letih jim je zgorela že druga koča</h1>
      <h2>Priljubljeni Frischaufov dom na Okrešlju je pogorel do tal. Planinsko društvo Celje Matica ostalo brez prihodkov.</h2>
      <address><time datetime="2019-11-14T21:55:00+00:00">14 Nov 2019, 21:55</time> by <a rel="author">Lovro Kastelic</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1598920.jpg"/>
          <figcaption>Škode naj bi bilo za pol milijona evrov. FOTO: Rok Ošep</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598989.jpg"/>
          <figcaption>Brane Povše ne more verjeti, kako črni oblaki se v zadnjem obdobju zbirajo nad celjskim planinskim društvom. FOTO: GRS Celje</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598986.jpg"/>
          <figcaption>V lepem vremenu se je ob Frischaufovi koči ustavilo tudi po tisoč obiskovalcev na dan. FOTO: PD Celje Matica</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598919.jpg"/>
          <figcaption>Iz zdaj še neznanega razloga je požar uničil priljubljeno planinsko postojanko. FOTO: Rok Ošep</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1599108.jpg"/>
          <figcaption>Pred dvema letoma je zaradi Poljakinje pogorel Kocbekov dom na Korošici. FOTO: PD Celje Matica</figcaption>
        </figure>
      </slideshow>
      <p>￼MOZIRJE – Med slovenskimi ljubitelji gora in pristne planinske narave je novica, da je priljubljeni Frischaufov dom na Okrešlju (1396 m), ki je sprejel tudi po tisoč obiskovalcev na dan, pogorel do tal, močno odjeknila. Novica je tako treščila tudi zato, ker se je v Planinskem društvu Celje Matica, ki ga upravlja, to zgodilo že drugič v pičlih dveh letih. Društvu je tako ostala samo ena koča.</p>
      <figure>
        <img src="https://www.slovenskenovice.si/images/slike/2019/11/08/1598986.jpg"/>
        <figcaption>V lepem vremenu se je ob Frischaufovi koči ustavilo tudi po tisoč obiskovalcev na dan. FOTO: PD Celje Matica</figcaption>
      </figure>
      <p>Priljubljena postojanka na spodnjem robu ledeniške krnice Okrešelj nad Logarsko dolino je bila dosegljiva po poti od slapa Rinka, sicer pa izhodišče za vzpone na Kamniško sedlo, Brano, Tursko goro, Skuto, Rinke, Savinjsko sedlo in Mrzlo goro.<br/><br/>Slovenski planinci so planinsko kočo na tem mestu zgradili že leta 1908. Potem je bila večkrat prenovljena in dograjena, imela je 80 ležišč v domu in še šest v zimski sobi. Kot je povedal predsednik PD Celje Matica<b> Brane Povše</b>, so pred dvema tednoma končali obnovo: zamenjali so streho, popolnoma prenovili sobe, uredili kuhinjo, jedilnico in sanitarije.<br/><br/>Pred tednom dni so objavili informacijo, da dom zapira svoja vrata. Vsem pohodnikom so sporočili, da se bodo videli samo še ob lepih koncih tedna. Letošnje planinske sezone, Okrešelj je medtem vendarle pobelil že tudi sneg, je bilo torej konec. Oskrbnik <b>Boštjan Zajc</b> je samo še zaklenil vrata in se podal v dolino.</p>
      <blockquote>1908. so slovenski planinci zgradili kočo na tem mestu.</blockquote>
      <p>Vreme je bilo v zadnjih dneh res slabo. Kljub temu se je nekaj planincev le podalo do zaprtega doma. <b>Rok Ošep</b> iz Solčave ni mogel verjeti očem, ko je v četrtek pred seboj zagledal klavrno podobo še vedno tlečega in popolnoma uničenega doma.</p>
      <figure>
        <img src="https://www.slovenskenovice.si/images/slike/2019/11/08/1598919.jpg"/>
        <figcaption>Iz zdaj še neznanega razloga je požar uničil priljubljeno planinsko postojanko. FOTO: Rok Ošep</figcaption>
      </figure>
      <p>Informacija, podkrepljena s fotografijo, je že kmalu, ob pol treh popoldne je bilo, prispela do Povšeta. Ta je sprva pomislil, da gre za fotomontažo, a jo je takoj mahnil tja gor, potreboval je približno pol ure nekolikanj hitrejše hoje, da se je slednjič le prepričal in odpisal še tisto zadnjo upanje. Pred njim so se pojavile namreč samo še gole stene, dragocene vsebine, ki so se toliko desetletij zbirale, je vzel ogenj. Pogorelo je tudi tisto, kar je bilo v kleti.<br/><br/>»Gre za novo velikansko izgubo tako za celjsko planinsko društvo kot tudi za slovensko planinstvo na splošno,« je dejal Povše. »Naše društvo je v samo dveh letih izgubilo kar dve koči. Ne vem, kako naprej. Ostali smo tako rekoč brez vsega, brez vseh prihodkov,« je razlagal in bil povsem na tleh.<br/><br/>Prisopihal je menda tudi oskrbnik Zajc. Dom je, kot nam je uspelo izvedeti, zapustil v nedeljo. Povšetu je večkrat zapored zatrdil in položil na srce, da je v popolnosti prepričan, da je pred odhodom odklopil vso elektriko. »Ne vem,« pa je z glavo zmajeval še naprej Povše. »Mislim, da potrebujemo še kar veliko dni, da si opomoremo in se dogovorimo, kako naprej.«</p>
      <h3>Forenzikom zagodlo vreme</h3>
      <p>Ob vračanju s kraja pogorišča se je pridružil prvi oceni policistov, da je najverjetneje zagorelo v sredo. Kaj je povzročilo tako hud požar, ni želel ugibati. So pa menda prerešetali prav vse možne scenarije, od tistega, da je bil požar podtaknjen, do tega, da je bila kriva narava, in tistega, da vzrok tiči v človekovi malomarnosti. »Dom je odmaknjen iz doline, zato se ga ne vidi. Močno je deževalo, nikogar ni bilo, da bi opazil požar. Da je pogorelo zaradi udara strele ali zaradi česa drugega, ne morem reči …« Tudi <b>Milena Trbulin </b>s PU Celje ni želela namigovati: »Več informacij vam bomo posredovali po opravljenem ogledu in zbranih obvestilih.«</p>
      <blockquote>Gre za novo velikansko izgubo za celjsko planinsko društvo in za slovensko planinstvo na splošno.</blockquote>
      <p>In res, včeraj dopoldne je pet forenzikov obulo planinske čevlje ter se s Povšetom podalo do Okrešlja. Tudi na Planinski zvezi Slovenije, je sporočila <b>Manca Ogrin</b>, so že nestrpno čakali na njihove prve izsledke. Po prvih ocenah (ter dejstvu, da je bil Frischaufov dom zelo pomanjkljivo zavarovan) naj bi bilo škode za najmanj pol milijona evrov.<br/><br/>A kaj ko jim jo je zagodlo vreme. Malce pred včerajšnjim poldnevom<i> </i>je Trbulinova sporočila: »Zaradi izjemno slabih vremenskih razmer na Okrešlju smo morali prekiniti ogled kraja pogorele koče. Nadaljevali ga bomo takoj, ko nam bodo vremenske razmere to dopuščale.«<br/><br/>Brane Povše je, medtem ko se je peterica forenzikov že odpravljala nazaj v dolino, s prizorišča raportiral: »Zdaj so še vedno nadvse nevarne razmere. Na določenih mestih še vedno tli. Močan veter, zaradi katerega nevarno odpada omet in drugi deli uničene stavbe, je preprečil normalno delo uslužbencev PU Celje.«<br/><br/>Pa še to: izguba Frischaufovega doma bo bržčas vplivala tudi na nadaljevanje gradnje Kocbekovega doma na Korošici (1808 m). Čisto mogoče je, da bodo denar, ki so ga medtem zbrali za gradnjo Kocbekovega doma, raje namenili za gradnjo lažje dostopnega na Okrešlju.<br/><br/>Okoli Kocbekovega doma se je po požaru leta 2017 tako in tako spletla prava zmešnjava, a se je PD Celje Matica medtem le uspelo pogoditi z ljubljansko nadškofijo, ki si je kot denacionalizacijska upravičenka tako želela zemljišča, na katerem je stal planinski dom na Korošici. Cerkvi so v mediacijskem postopku potem plačali 11.000 evrov in končno postali lastniki zemljišča, na pogorišču katerega bo nekoč zrasel nov planinski dom. Kdaj se bo to zgodilo, se ne ve. Najnovejši požar je v hipu uničil popolnoma vse načrte celjskega planinskega društva. </p>
    </article>
  </body>
</html>