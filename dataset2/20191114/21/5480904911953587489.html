<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceskou-cenu-za-architekturu-dostala-skolka-s-prusvitnou-fasadou/1821238?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T21:33:00+00:00"/>
    <meta property="og:title" content="Českou cenu za architekturu dostala školka s průsvitnou fasádou"/>
    <meta property="og:description" content="Praha - Hlavním vítězem soutěže Česká cena za architekturu se stali Petr Stolín a Alena Mičeková, podle jejichž návrhu byla postavena mateřská škola v Nové Rudě na okraji Liberce. Navrhli neobvyklou stavbu zakrytou jakoby za závojem ze sklolaminátu. Porota uvedla, že na ni zapůsobila &quot;jednoduchost a zdrženlivost uspořádání budovy školky, stejně jako využití prostředků, díky nimž se architektům podařilo realizovat projekt poskytující komplexní prostorový zážitek&quot;."/>
  </head>
  <body>
    <article>
      <h1>Českou cenu za architekturu dostala školka s průsvitnou fasádou</h1>
      <address><time datetime="2019-11-14T21:33:00+00:00">14 Nov 2019, 21:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hlavním vítězem soutěže Česká cena za architekturu se stali Petr Stolín a Alena Mičeková, podle jejichž návrhu byla postavena <a href="https://ceskacenazaarchitekturu.cz/projekty/2019/materska-skola-nova-ruda/?nominace=1">mateřská škola</a> v Nové Rudě na okraji Liberce. Navrhli neobvyklou stavbu zakrytou jakoby za závojem ze sklolaminátu. Porota uvedla, že na ni zapůsobila "jednoduchost a zdrženlivost uspořádání budovy školky, stejně jako využití prostředků, díky nimž se architektům podařilo realizovat projekt poskytující komplexní prostorový zážitek".</p>
      <p>Ceny čtvrtého ročníku soutěžní přehlídky České komory architektů se dnes předávaly ve Foru Karlín. Ve finále porota vybírala mezi šesti stavbami, etablovaly se ze 34 nominovaných prací. Celkově se o cenu letos ucházelo 186 děl dokončených v posledních pěti letech. Všechna oceněná díla Česká komora architektů vystaví od 12. do 22. prosince v Centru architektury a městského plánování (CAMP) v Praze.</p>
      <p>Autoři z ateliéru Petr Stolín architekt navrhli novostavbu mateřské školy na pozemku v těsném sousedství historické budovy střední školy a několika rodinných domů. Podle poroty vytvořili prostor poskytující dětem, svobodu, které přispívá nejen snadný pohyb mezi interiérem a exteriérem, ale také třeba vrstvení průsvitných fasád.</p>
      <p>Objekt je zděná stavba s fasádou ze sklolaminátu, která je celá obehnána ocelovou konstrukcí s pochozími rošty, které nesou druhou vrstvu sklolaminátové stěny. Interiér je řešen jako spojitý prostor, který je velkými okny vizuálně propojen s exteriérem. Budova školky je podle porotců "překvapivá, záhadná a zároveň současná"."</p>
      <p>Ocenění za výjimečný počin dostalo Centrum současného umění DOX v Praze za přínos pro architekturu a výtvarné umění. "Celý areál DOX lze považovat za příklad kvalitní současné české architektury - od přestavby bývalé holešovické továrny podle projektu Ivana Kroupy, přes dřevěnou vzducholoď Gulliver autorů Martina Rajniše a Leoše Války, až po multifunkční sál podle návrhu architektonického studia Petr Hájek Architekti," uvedla Akademie České ceny za architekturu, která tuto cenu v rámci soutěže udílí.</p>
      <p>A loni dokončený multifunkční sál <a href="https://ceskacenazaarchitekturu.cz/projekty/2019/centrum-soucasneho-umeni-dox/?nominace=1">DOX+</a> dostal i jedno z pěti čestných ocenění Finalista České ceny za architekturu 2019. Porota také ocenila rekonstrukci <a href="https://ceskacenazaarchitekturu.cz/projekty/2019/rekonstrukce-hospody-se-salem-v-maslovicich/?nominace=1">hospody</a> se sálem v Máslovicích od Atelieru Bod Architekti - architektonické řešení je podle porotců "ve všech ohledech vyvážené, jednoznačné a střídmé". Rekonstrukce dostala i cenu za prosazování kvalitní výstavby prostřednictvím architektonických soutěží.</p>
      <p>Ve finále byla také betonová <a href="https://ceskacenazaarchitekturu.cz/projekty/2019/lavka-pres-dretovicky-potok/?nominace=1">lávka</a> přes Dřetovický potok ve Vrapicích u Kladna a dvě venkovská díla. K rekreaci slouží <a href="https://ceskacenazaarchitekturu.cz/projekty/2019/chata-u-rybnika/?nominace=1">chata</a> u rybníka u Vyklantic inspirována tradičními rybářskými boudami, v níž podle poroty architekti vytvořili "prostor dokonale vyhovující základním tělesným i duchovním potřebám člověka". Při obnově <a href="https://ceskacenazaarchitekturu.cz/projekty/2019/usedlost-maneschowitz/?nominace=1">usedlosti</a> v Manešovicích architekti původní dvůr se dvěma staveními doplnili o třetí - hostovský dům pro ubytování.</p>
    </article>
  </body>
</html>