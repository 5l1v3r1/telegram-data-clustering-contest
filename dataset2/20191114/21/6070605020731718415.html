<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Alemanya-impost-financava-reunificacio_0_2344565563.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T21:39:49+00:00"/>
    <meta property="og:title" content="Alemanya aboleix l’impost que finançava la reunificació"/>
    <meta property="og:description" content="El recàrrec grava un 5,5% en la declaració de la renda"/>
  </head>
  <body>
    <article>
      <h1>Alemanya aboleix l’impost que finançava la reunificació</h1>
      <h2>El recàrrec grava un 5,5% en la declaració de la renda</h2>
      <address>
        <time datetime="2019-11-14T21:39:49+00:00">14 Nov 2019, 21:39</time>
      </address>
      <p>Amb 369 vots a favor i 278 en contra, el Parlament alemany (Bundestag) va votar ahir a favor d’abolir el recàrrec de solidaritat que des del 1991 servia per finançar la reunificació d’Alemanya. Es va introduir llavors per un any, pensat també per finançar despeses addicionals com la Guerra del Golf o de països de l’Europa central i de l’est. A partir del 1995 aquest recàrrec, que ara és del 5,5% sobre l’impost de la declaració de renda, es va mantenir només per cobrir despeses derivades de la reunificació: bàsicament, la reconstrucció de l’est del país.</p>
      <p>Amb la votació d’ahir, un 90% dels ciutadans que paguen impostos a Alemanya quedaran exempts de pagar l’anomenat <i>soli</i> a partir del 2021. Del 10% restant, un 6,5% podran salvar-se’n en funció de com variï l’impost de la renda i un 3,5% -els més rics d’Alemanya- l’hauran de continuar pagant. L’any passat, Alemanya va ingressar 18.900 milions d’euros amb el <i>soli</i>. A partir del 2021, la Caixa Federal Alemanya deixarà de recaptar 10.900 milions d’euros. L’Institut d’Investigació Econòmica Ifo calcula que una família que no hagi de pagar-lo pot arribar a estalviar uns 1.500 euros anuals.</p>
      <p>El Parlament alemany no ha establert a partir de quin salari brut un treballador quedarà alliberat del recàrrec perquè hi ha factors familiars que influeixen en el salari net final. S’han facilitat, però, algunes xifres: una persona soltera no haurà de pagar l’impost si guanya fins a 73.000 euros bruts a l’any, i tampoc ho hauran de fer les parelles sense fills si només un dels dos membres treballa i tenen uns ingressos de fins a 136.000 euros bruts l’any, ni les parelles amb nens en què els dos integrants tinguin ingressos i cobrin un màxim de 164.000 euros bruts. Les empreses que paguen l’impost de societats hauran de seguir abonant el de solidaritat, aspecte criticat per la Federació de Contribuents.</p>
      <p>El ministre de Finances alemany, Olaf Scholz, va valorar l’èxit de la votació d‘ahir, que va tenir el suport dels partits que governen en coalició, els cristianodemòcrates de la CDU/CSU i els socialdemòcrates de l’SPD. Abolir aquest recàrrec de solidaritat “és un senyal de l’èxit de com Alemanya ha aconseguit créixer conjuntament”, va dir Scholz. Tota l’oposició hi va votar en contra.</p>
      <p>Els liberals de l’FDP i l’ultradretana Alternativa per a Alemanya (AfD) volien que el recàrrec s’abolís per a tothom ja a partir de l’any vinent. Per la seva banda, els Verds i l’esquerra Die Linke critiquen el poc impacte que l’eliminació del recàrrec tindrà per a les butxaques de les famílies amb pocs ingressos, i demanen que es reestructuri tot el sistema d’impostos perquè es gravin les rendes més altes i s’alliberin les més baixes.</p>
      <h3>Caixa federal</h3>
      <p>Aquest impost ha estat criticat sovint perquè no és finalista. És a dir, els 18.900 milions d’euros recaptats l’any passat van anar a parar a la caixa federal i no directament a la reconstrucció de carreteres o construcció d’infraestructures específiques a les regions de l’antiga Alemanya de l’Est. A través d’un altre mecanisme -el pacte de solidaritat, en el marc de la compensació financera entre regions- les regions de l’est han estat rebent més recursos que les de l’oest des de principis dels 90. Va haver-hi un primer pacte de solidaritat, que va anar del 1993 al 2004; i un segon, del 2005 fins a aquest any. Els que demanen que l’impost <i>soli </i>desaparegui a partir de l’any vinent ho argumenten dient que precisament aquest pacte de solidaritat ja no existirà a partir del gener, amb la qual cosa les regions de l’est deixaran de rebre més recursos que les de l’oest.</p>
    </article>
  </body>
</html>