<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2037308/xepagonoun-96-000-adies-odigisis-mechri-mesa-dekemvriou.html"/>
    <meta property="og:site_name" content="News.gr"/>
    <meta property="article:published_time" content="2019-11-14T21:57:10+00:00"/>
    <meta property="og:title" content="«Ξεπαγώνουν» 96.000 άδειες οδήγησης μέχρι μέσα Δεκεμβρίου"/>
    <meta property="og:description" content="Με πρωτοβουλία του Περιφερειάρχη Γ. Πατούλη έγινε «επανεκκίνηση» της διαδικασίας"/>
  </head>
  <body>
    <article>
      <h1>«Ξεπαγώνουν» 96.000 άδειες οδήγησης μέχρι μέσα Δεκεμβρίου</h1>
      <address>
        <time datetime="2019-11-14T21:57:10+00:00">14 Nov 2019, 21:57</time>
      </address>
      <h3>Με πρωτοβουλία του Περιφερειάρχη Γ. Πατούλη έγινε «επανεκκίνηση» της διαδικασίας</h3>
      <p>«Σε συνεργασία με τους εργαζόμενούς μας, που επέδειξαν υψηλό αίσθημα καθήκοντος, δίνουμε τέλος στην ταλαιπωρία χιλιάδων πολιτών», επισήμανε ο Περιφερειάρχης Αττικής<a href="https://www.news.gr/tag/giorgos-patoylhs"><b> Γ. Πατούλης</b></a>, με αφορμή την ικανοποιητική εξέλιξη της διαδικασίας έκδοσης των <a href="https://www.news.gr/tag/adies-odigisis"><b>αδειών οδήγησης</b></a>, η οποία θα ολοκληρωθεί μέχρι τα μέσα Δεκεμβρίου.</p>
      <p>Πρόκειται για την έκδοση 96.000 αδειών οι οποίες εκκρεμούσαν για 1,5 περίπου χρόνο, και με πρωτοβουλία του περιφερειάρχη έγινε «επανεκκίνηση» της διαδικασίας, σε συνεργασία με το γενικό διευθυντή Μεταφορών και Επικοινωνιών, Ηλία Δόλγυρα, και υπερωριακή εργασία (και τα Σαββατοκύριακα) των εργαζομένων στις αρμόδιες διευθύνσεις όλων των περιφερειακών ενοτήτων.</p>
      <p>Σύμφωνα με ενημέρωση του τμήματος Διαβατηρίων της Ελληνικής Αστυνομίας, από τις 10-09-2019 έως και σήμερα, έχουν αποσταλεί συνολικά για εκτύπωση πάνω από 58.000 άδειες οδήγησης και έχουν εκτυπωθεί ήδη πάνω από 53.000, γεγονός από το οποίο συνάγεται ότι η διαδικασία θα ολοκληρωθεί αρκετά νωρίτερα από το αναμενόμενο.</p>
      <p>Ο περιφερειάρχης εξέφρασε την ικανοποίησή του για τους γρήγορους ρυθμούς έκδοσης των αδειών και συνεχάρη τους εργαζόμενους, για τη συμβολή τους «να λάβει τέλος η ταλαιπωρία χιλιάδων συμπολιτών μας». Προτεραιότητά μας, τόνισε, «είναι η ταχύτερη και καλύτερη εξυπηρέτηση των πολιτών, και αυτό θα το αποδεικνύουμε καθημερινά με πράξεις».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2007872/me-galazia-emfanisi-stin-parelasi-i-marina-patouli.html"/>
        <a href="https://www.news.gr/ellada/article/1994339/antidrasi-patouli-stin-epistoli-tou-dimarchou-marathona-gia-ton-chiti-grammatikou.html"/>
        <a href="https://www.news.gr/ellada/article/1982987/patoulis-kamia-anochi-se-osous-ripenoun-to-perivallon.html"/>
      </related>
    </article>
  </body>
</html>