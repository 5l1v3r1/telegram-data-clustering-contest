<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_najkraschij-chas-kupuvati-dolari-poyasnili-scho-bude-z-kursom-do-kincya-roku/938089?utm_referrer=https%3A%2F%2Fzen.yandex.com"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T21:10:00+00:00"/>
    <meta property="og:title" content="Найкращий час купувати долари: пояснили, що буде з курсом до кінця року"/>
    <meta property="og:description" content="З початку осені стрімких стрибків курсу валют немає. На 14 листопада офіційний курс Національного банку становить 24,31 грн/дол. Обмінники продають валюту за 24,38 грн. Купують &amp;mdash; по 24,30 грн. Gazeta.ua запитала експертів, коли найкращий час купувати долари та що буде з курсом до ..."/>
  </head>
  <body>
    <article>
      <h1>Найкращий час купувати долари: пояснили, що буде з курсом до кінця року</h1>
      <address><time datetime="2019-11-14T21:10:00+00:00">14 Nov 2019, 21:10</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/preview/938/938089_w_300.jpg?v=0"/>
        <figcaption>На 14 листопада офіційний курс Національного банку становить 24,31 грн/дол. Фото: Depositphotos</figcaption>
      </figure>
      <p>З початку осені стрімких стрибків курсу валют немає. На 14 листопада офіційний курс Національного банку становить 24,31 грн/дол. Обмінники продають валюту за 24,38 грн. Купують — по 24,30 грн.</p>
      <p><a href="https://gazeta.ua/">Gazeta.ua</a> запитала експертів, коли найкращий час купувати долари та що буде з курсом до кінця року.</p>
      <p>
        <b>Ярослав Жаліло, економіст:</b>
      </p>
      <p>"Гривня може ще трохи зміцніти, але не значно. Не варто купувати долари, якщо за місяць будете продавати їх. Заробити на курсі вдасться, якщо плануєте закласти кошти на довгострокове зберігання. Однак отримати значний прибуток навряд чи вдасться через високий рівень інфляції. Сьогодні найвигідніше тримати гроші у гривневому депозиті у надійних комерційних банках. Відсотки за вкладами більші, ніж темпи девальвації. Якусь частину заощаджень зберігати у готівці", - радить економіст.</p>
      <p>Пояснює, що тренд, коли гривня знецінювалася восени і падала до весни наступного року, зруйнували. Це пов'язано з активним продажем облігацій внутрішнього державного займу під високі відсотки. Їх переважно купують іноземці.</p>
      <blockquote>Не варто купувати долари, якщо за місяць будете продавати їх</blockquote>
      <p>"Зміцнення гривні відбувається на основі спекулятивних тенденцій, а не за рахунок підвищення продуктивності праці, зростання економіки. Як тільки уряд перестане розміщувати ОВДП на внутрішньому ринку, приплив валюти в країну скоротиться і долар почне дорожчати. Стрімке падіння гривні можливе у випадку світової економічної кризи чи негативної політичної ситуації в країні. Однак треба розуміти, що зміцнення гривні має негативні наслідки. За підрахунками Мінфіну, бюджет вже недоотримав понад 20 мільярдів гривень. Фактично до кінця року уряд може спробувати штучно посадити гривню, щоб повернути якійсь кошти", - каже Жаліло.</p>
      <p>
        <b>Олександр Охріменко, економіст:</b>
      </p>
      <p>"Найкраще частину грошей зберігати у гривні, частину у валюті. Можна купувати як долари, так і євро. Останнім часом зросла кількість угод купівлі-продажу нерухомості. Житло переважно купують за стабільного курсу. У такий спосіб люди хочуть зберегти заощадження. Беруть квартири, приватні будинки, земельні ділянки. Якщо не вистачає грошей на житло у новобудові перевагу віддають радянським "хрущовкам", - каже Охріменко.</p>
      <p>За його словами, до кінця року радикальних стрибків курсу валют не буде. Долар зросте на 10-20 коп. Потім знову впаде. Хоча перед Новим роком курс може опуститися до 24 грн/дол. Люди мінятимуть валюту, щоб підготуватися до свят.</p>
      <blockquote>До кінця року радикальних стрибків курсу валют не буде</blockquote>
      <p>"З початку 2020-го долар подорожчає до 26 гривень через виплату зовнішніх боргів. Далі гривня знову зміцниться. Треба розуміти, що 27 гривень за долар, які заклали у проект бюджету на наступний рік, - розрахунковий показник. Не факт, що курс буде таким. Його не реально спрогнозувати на великих проміжок часу", - пояснює економіст.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_nazvali-plyusi-i-minusi-deshevogo-dolara/933386"/>
      </related>
      <p>
        <b>Олексій Лупоносов, фінансовий аналітик:</b>
      </p>
      <p>"Якщо курс національної валюти зміцнюється, то за неї маємо купувати більше товарів і послуг. Однак в Україні ціни зростають як на дріжджах. На $100 можемо придбати значно менше, ніж коли курс був по 28 гривень за долар. Тобто маємо відкладений процес девальвації гривні", - говорить Лупоносов.</p>
      <blockquote>Витрачати долари краще за кордоном</blockquote>
      <p>За словами аналітика, купувати валюту в Україні вигідно. При продажу втрачаємо 20-30% її купівельної спроможності. Витрачати долари краще за кордоном. Цим користуються торговці. З націнкою перепродають українцям те, що купили у Європі.</p>
      <p>"Щоб ціни впали, треба відпустити курс. Україна не може штучно тримати гривню, бо не має економічної міцності. Коли ситуація вийде з-під контролю, сказати ніхто не може. У перспективі маємо від пів року до трьох. Наприклад, два тижні тому не розкупили повний транш облігацій", - резюмував Лупоносов.</p>
      <blockquote>На початку осені торік долар коштував 28,27 грн. До листопада подешевшав до 27,9 грн/дол. Цьогоріч долар почав падати влітку. Найнижчий курс зафіксували 30 вересня — 24,08 грн. Водночас у бюджеті на 2019 рік заклали долар по 29,4 грн.</blockquote>
    </article>
  </body>
</html>