<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517235/hadiah-cermin-mata-buat-rakan"/>
    <meta property="og:site_name" content="HM Online"/>
    <meta property="article:published_time" content="2019-11-14T21:00:19+00:00"/>
    <meta property="og:title" content="Hadiah cermin mata buat rakan"/>
    <meta property="og:description" content="NILAINYA tidaklah sebesar mana, namun atas nama tali persahabatan, seorang pelajar tingkatan lima melancarkan kutipan untuk membantu menggantikan cermin mata lama rakannya yang juga anak yatim, baru-baru ini."/>
  </head>
  <body>
    <article>
      <h1>Hadiah cermin mata buat rakan</h1>
      <address><time datetime="2019-11-14T21:00:19+00:00">14 Nov 2019, 21:00</time> by <a rel="author">Alias Abd Rani</a></address>
      <p>NILAINYA tidaklah sebesar mana, namun atas nama tali persahabatan, seorang pelajar tingkatan lima melancarkan kutipan untuk membantu menggantikan cermin mata lama rakannya yang juga anak yatim, baru-baru ini.</p>
      <p>Mohamad Haikal Ahad, 17, pelajar Sekolah Menengah Kebangsaan (SMK) Tenggaroh, Mersing, melakukan perkara itu berikutan rakannya itu dilihat kerap mengelap cermin mata sudah kabur.</p>
      <p>Ditambah pula mereka sedang menduduki Sijil Pelajaran Malaysia (SPM), menjadi keperluan bagi rakannya itu mendapatkan cermin mata baru, sekali gus memudahkan dia menjawab soalan.</p>
      <p>Menurut Mohamad Haikal, dia mengenali rakannya sejak kecil, namun mereka tidak pernah belajar sama kelas atas sebab-sebab tertentu.</p>
      <p>“Ibunya sudah meninggal dunia akibat kemalangan tahun lalu dan dia tinggal bersama bapa saudaranya yang bekerja sebagai tukang pasang kanopi.</p>
      <p>“Pada Isnin lalu, kami ada kelas tambahan Pendidikan Islam, dia ada bersama dan duduk sebelah saya. Saya terpandang cermin mata dia agak usang lalu minta izin untuk memeriksa.</p>
      <p>“Bila saya pakai, memang uzur dan mungkin sudah lama tidak diganti. Dalam hati, terdetik bagaimana dia nak jawab peperiksaan jika cermin mata kabur,” katanya ketika dihubungi.</p>
      <p>Kisah itu mula tular selepas Mohamad Haikal memuat naik status menerusi Twitter hingga mendapat lebih 12,000 ulang ciap serta 8,000 tanda suka.</p>
      <p>Menerusi hantaran itu, Mohamad Haikal menulis: “Ini kawan aku daripada kecik, tapi tak pernah sekelas sebab dia ada masalah mengingat. so, daripada sekolah rendah dia duduk kelas belakang.</p>
      <p>“This year dia SPM, same goes to me. tapi masalahnya, spec dia macam dah tak function. cer tengok kat gambar.”</p>
      <p>Katanya, tanpa pengetahuan rakannya itu, dia mendapatkan bantuan menerusi Twitter dan akhirnya berjaya mengumpul dana RM1,700.</p>
      <p>“Jumlah kutipan itu digunakan untuk menggantikan cermin mata baru, manakala baki diserahkan kepadanya untuk perbelanjaan harian.</p>
      <p>“Saya lakukan ini kerana simpati terhadapnya memandangkan dia dari keluarga susah. Lagipun, saya nampak dia kerap mengelap cermin mata disebabkan tahap penglihatannya semakin kurang,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/06/469453/kami-pun-keliru"/>
        <a href="https://www.hmetro.com.my/mutakhir/2015/03/34612/enggan-terus-hidup-susah"/>
        <a href="https://www.hmetro.com.my/rap/2019/04/443553/ameng-ajar-anak-mengaji-al-quran-bukan-menyanyi"/>
        <a href="https://www.hmetro.com.my/utama/2017/11/283768/timba-pengalaman-baru"/>
        <a href="https://www.hmetro.com.my/mutakhir/2017/10/279035/akan-guna-sebaik-baiknya"/>
        <a href="https://www.hmetro.com.my/mutakhir/2018/09/376185/lewat-lima-minit"/>
        <a href="https://www.hmetro.com.my/mutakhir/2019/03/428584/update-dua-beranak-lemas-semakin-pulih"/>
        <a href="https://www.hmetro.com.my/utama/2017/07/247026/tragedi-tiada-kunci"/>
      </related>
    </article>
  </body>
</html>