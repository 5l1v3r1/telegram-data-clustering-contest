<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-w-londynie-matteo-berrettini-zostal-pierwszym-wlochem-ktory-wygral-mecz-w-turnieju-konczacym-sezon,985510.html"/>
    <meta property="og:site_name" content="TVN24"/>
    <meta property="article:published_time" content="2019-11-14T21:00:00+00:00"/>
    <meta property="og:title" content="Ulubieniec Bońka przeszedł do historii. &quot;Jestem z siebie dumny&quot;"/>
    <meta property="og:description" content="Ten sezon dla Matteo Berrettiniego jest jak sen i tak się właśnie kończy. 23-latek wygrał 7:6 (3), 6:3 z Dominikiem Thiemem z Austrii w ostatnim meczu fazy grupowej Nitto ATP Finals w Londynie. Tym..."/>
  </head>
  <body>
    <article>
      <h1>Ulubieniec Bońka przeszedł do historii. "Jestem z siebie dumny"</h1>
      <address>
        <time datetime="2019-11-14T21:00:00+00:00">14 Nov 2019, 21:00</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/77aa8a11-2917-4eeb-a2a7-f877a830c6bb.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d768c045-26e2-4f63-97f6-b77582723b8c-480p.mp4" autoplay="" loop=""/>
          <figcaption>Skrót meczu Berrettini - Thiem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/1f99555f-ebbf-4a30-aa6c-f85c1f69c031-480p.mp4" autoplay="" loop=""/>
          <figcaption>Skrót meczu Nadal - Berrettini w półfinale US Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/419f65fd-c967-456b-baf4-5d79e820cf7e-480p.mp4" autoplay="" loop=""/>
          <figcaption>Kapitalna wymiana w meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d788bf27-67a0-476c-a0c9-dfd3f0f37778-480p.mp4" autoplay="" loop=""/>
          <figcaption>Skrót meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c5ec863e-17e4-4a85-84eb-86fd75a2b246-480p.mp4" autoplay="" loop=""/>
          <figcaption>Djoković pokonał Berrettiniego w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/18767641-32d1-4ee8-a178-38d4619f3056-480p.mp4" autoplay="" loop=""/>
          <figcaption>Skrót meczu Dominic Thiem - Novak Djokovic</figcaption>
        </figure>
        <figcaption>Matteo Berrettini przeszedł do historii Foto: Getty Images | Video: Eurosport</figcaption>
      </slideshow>
      <h3>Ten sezon dla Matteo Berrettiniego jest jak sen i tak się właśnie kończy. 23-latek wygrał 7:6 (3), 6:3 z Dominikiem Thiemem z Austrii w ostatnim meczu fazy grupowej Nitto ATP Finals w Londynie. Tym samym został pierwszym Włochem w historii, który wygrał pojedynek podczas imprezy kończącej sezon.</h3>
      <related>
        <a href="https://eurosport.tvn24.pl/tenis,115/zagadkowe-zerkniecie-do-torby-w-trakcie-meczu-zawsze-tak-robie,985446.html"/>
      </related>
      <p>Na początku tego roku Berrettini zajmował 54. miejsce w rankingu ATP. Teraz jest na pozycji numer osiem i dzięki temu wystąpił po raz pierwszy w karierze w turnieju dla najlepszych zawodników sezonu.</p>
      <h3>Trener bliski sercu Bońka</h3>
      <p>Berrettini to człowiek, który w naszym kraju ma duże wsparcie od prezesa PZPN. Zbigniew Boniek jest fanem tenisa, a trenerem włoskiego gracza jest Vincenzo Santopadre. To mąż Karoliny, córki szefa polskiej federacji, i ojciec jego wnucząt. Boniek wiele razy dopingował Matteo w mediach społecznościowych.</p>
      <p>Teraz zapewne ponownie trzymał za niego kciuki w Londynie. Włoch po dwóch porażkach nie miał już szans na awans do półfinału. W czwartek zmierzył się z Thiemem, który po dwóch zwycięstwach promocję miał zapewnioną.</p>
      <h3>Nie spodziewał się czegoś takiego</h3>
      <p>Trudno było zatem spodziewać się, że Austriak zagra w pełni skoncentrowany i na najwyższym poziomie. Berrettini walczył za to bardzo dzielnie i wygrał zasłużenie 7:6 (3), 6:3. Co ciekawe, to był ich trzeci pojedynek w ciągu nieco ponad miesiąca i drugi zwycięski dla Włocha.</p>
      <p>- Jestem bardzo z siebie dumny, ale jeszcze bardziej z mojego zespołu, rodziny i przyjaciół. To był niesamowity sezon. Nie spodziewałem się, że tutaj będę i mam nadzieję, że wrócę w przyszłym roku – powiedział zwycięzca. - Z Thiemem zawsze toczę świetne boje. Udało mi się być skupionym od początku do końca. Jestem niezwykle zadowolony z mojego występu - dodał.</p>
      <p>- To była trochę trudna sytuacja, bo wiedziałem, że jestem już w dalszej fazie. Cała uwaga i adrenalina były nieco mniejsze. Oczywiście, nadal chciałem wygrać ten mecz, ale z drugiej strony myślałem już o sobotnim półfinale. Wiadomo, że półfinał będzie o wiele ważniejszy – stwierdził Thiem.</p>
      <h3>Przebił rodaków</h3>
      <p>Berrettini to trzeci Włoch, który zagrał w ATP Finals. Wcześniej w tej imprezie uczestniczyli Adriano Panatta oraz Corrado Barazzutti. Oni jednak nie byli w stanie wygrać nawet seta.</p>
      <p>23-latek w czwartek przeszedł zatem do historii włoskiego tenisa. Został pierwszym zawodnikiem z tego kraju, który odniósł zwycięstwo na tym turnieju.</p>
      <p>Na razie nie wiadomo, z kim w półfinale zmierzy się Thiem. Będzie to ktoś z trójki: Grek Stefanos Tsitsipas, Niemiec Alexander Zverev albo Rafael Nadal z Hiszpanii.</p>
      <p>Autor: Srogi/twis / Źródło: eurosport.pl</p>
    </article>
  </body>
</html>