<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640028/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B1%D8%A7-%D9%86%D9%82%D8%AF-%DA%A9%D9%86%D9%86%D8%AF-%D9%86%D9%82%D8%AF-%D8%B1%D8%A7%D9%87%DA%AF%D8%B4%D8%A7%D8%B3%D8%AA-%D8%AD%D9%85%D9%84%D9%87-%D8%A8%D9%87-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%D8%A7-%D9%BE%D8%B1%D8%B4%D9%88%D8%B1-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:29:00+00:00"/>
    <meta property="og:title" content="دانشجویان شورای نگهبان را نقد کنند؛ نقد راهگشاست/ حمله به شورای نگهبان انتخابات را پرشور نمی‌کند"/>
    <meta property="og:description" content="قائم مقام دبیر و سخنگوی شورای نگهبان گفت: من شخصا از دانشجویان خواسته‌ام که شورای نگهبان را نقد کنند چرا که ما از نقد نمی‌ترسیم، بلکه آن را راهگشا هم می‌دانیم."/>
  </head>
  <body>
    <article>
      <h1>
        <a href="https://www.bultannews.com/fa/news/640028/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B1%D8%A7-%D9%86%D9%82%D8%AF-%DA%A9%D9%86%D9%86%D8%AF-%D9%86%D9%82%D8%AF-%D8%B1%D8%A7%D9%87%DA%AF%D8%B4%D8%A7%D8%B3%D8%AA-%D8%AD%D9%85%D9%84%D9%87-%D8%A8%D9%87-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%D8%A7-%D9%BE%D8%B1%D8%B4%D9%88%D8%B1-%D9%86%D9%85%DB%8C%E2%80%8C%DA%A9%D9%86%D8%AF">دانشجویان شورای نگهبان را نقد کنند؛ نقد راهگشاست/ حمله به شورای نگهبان انتخابات را پرشور نمی‌کند</a>
      </h1>
      <h2>قائم مقام دبیر و سخنگوی شورای نگهبان گفت: من شخصا از دانشجویان خواسته‌ام که شورای نگهبان را نقد کنند چرا که ما از نقد نمی‌ترسیم، بلکه آن را راهگشا هم می‌دانیم.</h2>
      <address><time datetime="2019-11-14T21:29:00+00:00">14 Nov 2019, 21:29</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> دکتر عباسعلی کدخدایی قائم مقام دبیر و سخنگوی شورای نگهبان طی سخنانی در اختتامیه همایش سراسری هیات‌های نظارت بر انتخابات مجلس، ضمن تبریک ایام ولادت رسول گرامی اسلام (ص) و حضرت امام صادق (ع)، با اشاره به فلسفه تشکیل نظام اسلامی گفت: نظام اسلامی در ادامه همان مسیری است که پیامبران الهی و پیامبر اسلام آغاز کردند و جمهوری اسلامی با رهبری امام و با پشتیبانی مردم و ایثار و فداکاری شهدا و جانبازان در همین مسیر حرکت کرده است.</p>
      <p>به گزارش <a href="https://www.bultannews.com/">بولتن نیوز</a>، وی افزود: ما معتقدیم که نظام جمهوری اسلامی ایران امتداد همان نظامی است که پیامبر رحمت (ص) ایجاد کردند و در واقع این نظام اسلامی، همان ماموریت هدایت مردم را نیز برعهده دارد.<br/><br/>قائم مقام دبیر و سخنگوی شورای نگهبان با بیان اینکه این شورا، پاسدار اجرای احکام اسلامی است، اظهار داشت: یکی از مهمترین وظایف شورای نگهبان، نظارت بوده و این نظارت یک بحث عقلی است لذا بسیاری از کشور‌ها هم نهاد‌های مشابه شورای نگهبان دارند، اما یک تفاوتی در این بین وجود دارد و آن اینکه نظارت شورای نگهبان برای ما، وجه دینی هم دارد.<br/><br/>دکتر کدخدایی اضافه کرد: دشمن به خوبی می‌داند که چه نقاطی جزو نقاط اصلی است و باید هدف قرار گیرد لذا حملات خودش را روی ولایت فقیه، نیرو‌های مسلح و بخصوص سپاه و شورای نگهبان متمرکز کرده است و هر روز ما شاهد این هستیم که یک خبر و مطلبی علیه این نهاد‌های مهم، منتشر می‌شود.<br/><br/>وی با اشاره به مشکلات اقتصادی کشور، تصریح کرد: بسیاری از مشکلات اقتصادی، مشکل مدیریتی هستند و از خارج از کشور وارد نشده اند؛ کشورمان منابع گسترده‌ای دارد، اما مشکلات مدیریتی باعث شده که در حوزه اقتصادی و معیشت مردم، دچار مشکل شویم؛ بنظر بنده، سهم ناکارآمدی مدیران در وضعیت کنونی، بسیار بیشتر از سهم کمبودهاست.<br/><br/>وی ادامه داد: هیچ وقت آمریکا برای ما دست و هورا نمی‌کشد، بلکه هر روز یک بهانه جدیدی را مطرح می‌کند، اما با وجود تمام کارشکنی‌ها و فشار‌های آمریکا و غرب، امروز خود آمریکایی‌ها اعتراف می‌کنند که اقتصاد ایران مقاوم‌تر شده و هم نفوذ خودش را در سطح منطقه افزایش داده است.<br/><br/>دکتر کدخدایی ادامه داد: این نیست که دشمن نمی‌خواهد به ما ضربه بزند، بلکه همیشه در این جهت سعی کرده و خواهد کرد، اما هرگز موفق نشده و نخواهد شد. <br/><br/>سخنگوی شورای نگهبان با بیان اینکه من شخصا از دانشجویان خواسته ام که شورای نگهبان را نقد کنند چرا که ما از نقد نمی‌ترسیم، بلکه آن را راهگشا هم می‌دانیم، اظهار داشت: البته افترا و هجمه با نقد فرق دارد و این خوب نیست که مسئولی با جریان هجمه‌ها همراه شده وافترا بزند. مثلا می‌گویند شورای نگهبان انتقادپذیر نیست، شورای نگهبان انتقادپذیر است، اما در برابر حرف حساب، نه در برابر حرف‌های ناحساب؛ ما در برابر حرف‌های ناحساب ناشنوا هستیم.<br/><br/>وی در بخش دیگری از سخنانش با اشاره به انتخابات پیش رو، اظهار داشت: رهبر انقلاب همیشه تاکید کرده‌اند که مشارکت پرشور، سرمایه کشور است، بطوری که حتی ایشان قبلا فرمودند کسانی که با نظام مسئله دارند هم، پای صندوق رای حاضر شوند. خوشبختانه با اقداماتی که در یک سال گذشته صورت گرفته، اطمینان و اعتماد به نظام اسلامی حتی در بین مخالفان نیز افزایش یافته است.</p>
      <p>قائم مقام دبیر و سخنگوی شورای نگهبان ادامه داد: احساس امنیت و اعتماد به نظام بالا رفته است؛ فعالیت‌هایی که قوه قضائیه از زمان ریاست آیت الله رئیسی انجام داده، بسیار مثبت بوده و حتی قوه قضائیه، مبارزه با مفاسد را از خودش شروع کرد و بعد سراغ بقیه رفت و این از محاسن جمهوری اسلامی است. برای رئیس محترم قوه قضائیه و قضات شریف که در حال مبارزه جدی با مفاسد هستند، آرزوی موفقیت دارم.</p>
      <p>دکتر کدخدایی خاطر نشان کرد: برخی اعلام کردند که اگر ما به مردم نگوییم، مردم پای صندوق نمی‌آیند؛ به آن‌ها پیغام دادم که مردم دیگر به حرف شما گوش نمی‌دهند؛ عده دیگری گفتند مشارکت مشروط، برای چه کسی شرط می‌گذارید، برای شورای نگهبان؟ شورای نگهبان مگر شرط پذیر است؟</p>
      <p>وی با بیان اینکه برخی گفته‌اند که احراز صلاحیت را به مردم واگذار کنیم، تصریح کرد: سوال‌مان این است که شما چرا قانون را اصلاح نمی‌کنید؟ سیاست‌های کلی انتخابات، قبل از انتخابات ریاست جمهوری اخیر ابلاغ شد و علیرغم تلاش‌های ما، لایحه جامع انتخابات و طرح مجلس به نتیجه نرسید. اگر اشکالی در قانون انتخابات می‌بینید، چرا قانون را اصلاح نمی‌کنید؟! احراز صلاحیت یک امر منطقی است.</p>
      <p>قائم مقام دبیر و سخنگوی شورای نگهبان تاکید کرد: اگر می‌خواهیم انتخابات پرشور باشد، حمله به شورای نگهبان، قوه قضائیه و نیرو‌های مسلح، انتخابات را پرشور نمی‌کند؛ شورای نگهبان همان شورای نگهبانی است که شما از دل آن بیرون آمدید، شورای نگهبان همان شورای نگهبانی است که دولت‌ها و مجلس‌های مختلفی از دل آن بیرون آمده است؛ تصور شما غلط است، شورای نگهبان باشگاه سیاسی نیست.</p>
      <p>"تامین آزادی و حقوق مردم از رهگذر اجرای صحیح قانون می‌گذرد و حداقل ما حقوقدان‌ها نباید این را مطرح کنیم، این آزادی مدنظر شما یعنی بلبشو" این نکته دیگری بود که سخنگوی شورای نگهبان مطرح کرد و در ادامه گفت: شورای نگهبان از رقابت‌های سالم حمایت می‌کند، رقابتی که بداخلاقی و پول کثیف در آن نباشد.</p>
      <p>وی افزود: ما معتقدیم که شورای نگهبان با توجه به اختیاراتی که دارد اتفاقا مدافع حقوق مردم است. ما باید مراقبت کنیم که افراد صالح به مجلس بروند و حقی هم از کسی تضییع نشود. فساد مالی، فساد اخلاقی و ضدیت با حاکمیت سه عاملی است که شورای نگهبان در بررسی صلاحیت‌ها به آن‌ها توجه دارد. حتی اگر کسانی با دامن زدن به اختلافات قومیتی برای انتخابات تلاش می‌کنند، قطعا صلاحیت‌شان تایید نخواهند شد. واقعیت این است که قانون انتخابات نسبت به تخلفات و جرائم "نگاه حداقلی" دارد و در واقع جرائم جدید و عملکرد‌های جدید در قانون فعلی دیده نشده است.</p>
      <p>سخنگوی شورای نگهبان در پایان اظهار داشت: امیدوارم امسال شاهد مشارکت پرشور و انتخابات سالمی باشیم البته قانون فعلی یک قانون حداقلی است، ولی در عین حال، ما باید تلاش کنیم افراد صالح وارد مجلس شوند و این افراد صالح باید از هر جهت صالح باشند و شایستگی هم همانطور که رهبری در سیاست‌های کلی مطرح کردند باید به صورت جدی مدنظر قرار گیرد.</p>
    </article>
  </body>
</html>