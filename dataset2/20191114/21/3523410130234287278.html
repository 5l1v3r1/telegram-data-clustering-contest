<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640027/%D9%85%D9%88%D8%A7%D9%81%D9%82-%D8%AA%D8%A7%DB%8C%DB%8C%D8%AF-%D8%B5%D9%84%D8%A7%D8%AD%DB%8C%D8%AA-%D8%A7%D9%81%D8%B1%D8%A7%D8%AF-%D8%AF%D8%A7%D8%B1%D8%A7%DB%8C-%D8%B3%D9%88%D8%A7%D8%A8%D9%82-%D8%B3%D9%88%D8%A1-%D9%86%DB%8C%D8%B3%D8%AA%D9%85%D8%A8%D8%A7-%D8%A7%D8%AC%D8%B1%D8%A7%DB%8C-%D9%82%D8%A7%D9%86%D9%88%D9%86-%D8%A8%D8%A7%DB%8C%D8%AF-%D8%AF%D8%B1-%D9%85%D8%B3%DB%8C%D8%B1-%D8%A7%D9%86%D9%82%D9%84%D8%A7%D8%A8-%D9%88-%D9%85%D9%86%D8%A7%D9%81%D8%B9-%D9%85%D8%B1%D8%AF%D9%85-%D8%AD%D8%B1%DA%A9%D8%AA-%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:27:00+00:00"/>
    <meta property="og:title" content="موافق تایید صلاحیت افراد دارای سوابق سوء نیستم/با اجرای قانون باید در مسیر انقلاب و منافع مردم حرکت کنیم"/>
    <meta property="og:description" content="وزیر کشور گفت: بنده هم موافق نیستم کسی که به نظام اعتقاد ندارد و یا سوابق اقتصادی یا اخلاقی‌اش به گونه‌ای است که در تراز انقلاب نیست، تایید شود."/>
  </head>
  <body>
    <article>
      <h1>
        <a href="https://www.bultannews.com/fa/news/640027/%D9%85%D9%88%D8%A7%D9%81%D9%82-%D8%AA%D8%A7%DB%8C%DB%8C%D8%AF-%D8%B5%D9%84%D8%A7%D8%AD%DB%8C%D8%AA-%D8%A7%D9%81%D8%B1%D8%A7%D8%AF-%D8%AF%D8%A7%D8%B1%D8%A7%DB%8C-%D8%B3%D9%88%D8%A7%D8%A8%D9%82-%D8%B3%D9%88%D8%A1-%D9%86%DB%8C%D8%B3%D8%AA%D9%85%D8%A8%D8%A7-%D8%A7%D8%AC%D8%B1%D8%A7%DB%8C-%D9%82%D8%A7%D9%86%D9%88%D9%86-%D8%A8%D8%A7%DB%8C%D8%AF-%D8%AF%D8%B1-%D9%85%D8%B3%DB%8C%D8%B1-%D8%A7%D9%86%D9%82%D9%84%D8%A7%D8%A8-%D9%88-%D9%85%D9%86%D8%A7%D9%81%D8%B9-%D9%85%D8%B1%D8%AF%D9%85-%D8%AD%D8%B1%DA%A9%D8%AA-%DA%A9%D9%86%DB%8C%D9%85">موافق تایید صلاحیت افراد دارای سوابق سوء نیستم/با اجرای قانون باید در مسیر انقلاب و منافع مردم حرکت کنیم</a>
      </h1>
      <h2>وزیر کشور گفت: بنده هم موافق نیستم کسی که به نظام اعتقاد ندارد و یا سوابق اقتصادی یا اخلاقی‌اش به گونه‌ای است که در تراز انقلاب نیست، تایید شود.</h2>
      <address><time datetime="2019-11-14T21:27:00+00:00">14 Nov 2019, 21:27</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> عبدالرضا رحمانی فضلی وزیر کشور پیش از ظهر امروز (پنج شنبه ۲۳ آبان ۱۳۹۸) طی سخنانی در همایش سراسری هیئت‌های نظارت بر انتخابات یازدهمین دوره مجلس شورای اسلامی با بیان اینکه به برکت انقلاب اسلامی مردم در تعیین سرنوشت خودشان مشارکت دارند، گفت: تا مشروطیت مفهوم ملت در قاموس ادبیات سیاسی ایران نبود و اوج افتخار این ملت در کلام قدرتمندان کلمه رعیت بود، اما بعد از مشروطیت فرصتی پیش آمد تا مردم هرچند به صورت ظاهری در سرنوشت خود مشارکت کنند.</p>
      <p>به گزارش <a href="https://www.bultannews.com/">بولتن نیوز</a>، وی ادامه داد: تجربه‌ای که ما در حوزه انتخابات به صورت واقعی داریم بعد از انقلاب است. پس از انقلاب به برکت حضور مردم و امام شاهد حضور واقعی مردم در عرصه‌های قدرت و تعیین سرنوشت هستیم.</p>
      <p><b>** اقدامات اجرایی و نظارتی باید مبتنی بر تفکر اسلامی باشد</b><br/><br/>وزیر کشور با بیان اینکه همه فعالیت‌ها و اقدامات (اجرایی و نظارتی) ما مبتنى بر تفکری تحت عنوان دینی و اسلامی است، اظهار داشت: باید ایمان بیاوریم که نقش خودمان را در حوزه معنوی-اعتقادی انجام می‌دهیم. آیا به عنوان موحد، مسلمان و مومن با این نگاه می‌توانیم اعمال نظر شخصی، جناحی و قشری کنیم؟<br/><br/><br/><b>** اعمال نظر شخصی نابخشودنی است</b><br/><br/>رحمانی فضلی ادامه داد: هر اعمال نظر شخصی، گروهی و قشری به این مسئله (اجرا و نظارت بر انتخابات) وارد شود، نابخشودنی است و اگر از طرف دیگران باشد و ما سهل انگاری کنیم باز هم به همان صورت است.<br/><br/><b>** انجام کار خوب موجب افزایش اعتماد است</b><br/><br/>وی با اشاره به اینکه نظام بر اراده مردم استوار است، اظهار داشت: انجام کار خوب در همه عرصه‌ها موجب افزایش اعتماد و تقویت نظام است. <br/><br/><b>** دشمن به دنبال ایجاد یأس و ناامیدی و تنش در انتخابات است</b><br/><br/>وزیر کشور ابراز داشت: دشمنان در هر دوره از انتخابات بیشترین تلاش و برنامه‌ریزی را انجام می‌دهند تا مشارکت در انتخابات کم شود یا انتخابات با اعتراضات و تنش مواجه شود که مطمئنا این دوره هم با این مسائل مواجه هستیم.<br/><br/>رحمانی فضلی با اشاره به تحریم‌های ظالمانه آمریکا با هدف تضعیف نظام مقدس جمهوری اسلامی گفت: از یک سال و نیم قبل با فشار جدی آمریکا مواجه هستیم و تبلیغات روانی علیه ایران هر روز بیشتر می‌شود.<br/><br/>وی با بیان اینکه دشمنان هنوز از اینکه بتوانند ضربه اساسی به نظام بزنند نا امید نشده‌اند و دنبال کانون محوری هستند تا همه نارضایتی‌ها را حول آن جمع کنند، خاطرنشان کرد: نقطه کانونی که دشمنان برای سال ۹۸ درنظر دارند انتخابات است، بنابراین معتقدند که باید نارضایتی‌ها را حول موضوع انتخابات جمع کنند تا بتوانند حرکت کشور را دچار اشکال کنند.</p>
      <p><b>** باید حامی وحدت و انسجام داخلی باشیم</b><br/><br/>رحمانی فضلی با اشاره به اینکه برخلاف ترفند دشمن باید حامی وحدت و انسجام داخلی باشیم و آرامش و نشاط سیاسی را در جامعه تقویت کنیم، تاکید کرد: باید همه دست در دست هم به مردم امید و اطمینان براى برگزاری انتخاباتی سالم و در بستر امن دهیم.<br/><br/>وی ادامه داد: انتخابات ضمن اینکه یک امر سیاسی و تعیین سرنوشت مردم در اداره امور است، یک بحث دفاعی و عامل مانور قدرت در عرصه‌های گوناگون نیز است.<br/><br/>وزیر کشور با اشاره به پیروزی‌های محور مقاومت با محوریت ایران در منطقه و جهان تاکید کرد: دشمنان از شکست‌هایی که خورده‌اند عصبانی‎اند به همین دلیل به دنبال ضربه به نظام هستند که ما نیز باید در مقابل انتخابات را باشکوه‌تر برگزار کنیم.<br/><br/><b>** آبروی خود را برای هیچ فرد و حزبی هزینه نمی‌کنم</b><br/><br/>رحمانی فضلی در بخش دیگری از سخنان خود با تاکید براینکه بنده دین، ایمان و آخرت خود را برای هیچ فرد، حزب و جریانى هزینه نمی‌کنم، اظهار داشت: آبروی سیاسی خود را در کاسه‌ای نمی‌گذارم تا به کسی تقدیم کنم؛ چراکه هیچ کس ارزش چنین کاری را ندارد.<br/><br/><b>** با اجرای قانون باید در مسیر انقلاب و منافع مردم حرکت کنیم</b><br/><br/>وی اجرای قانون، حرکت در مسیر کلی انقلاب و منافع مردم را مورد تاکید قرار داد و خاطرنشان کرد: به موضوع نظارت اعتقاد دارم همانگونه که بر اجرا اعتقاد دارم. سیاست وزارت کشور نیز اجرای دقیق قانون است.<br/><br/>وزیر کشور همچنین با بیان اینکه چیزی به جز قانون نداریم، اگر قانون ضعیف است باید اصلاح شود، گفت: قانون موجود میثاق ما با مردم است.<br/><br/>رحمانی فضلی ادامه داد: در انجام کار باید اول خدا را در نظر بگیریم و با طهارت روح و بدن نظر بدهیم. روزی که پای صندوق رای می‌رویم باید بدانیم که خدا ناظر بر اعمال ما است.</p>
      <p><b>** فردی که به نظام اعتقاد ندارد نباید صلاحیتش تأیید شود</b><br/><br/>وی در قسمت دیگری از سخنان خود با بیان اینکه بنده هرگز از شورای نگهبان نخواسته‌ام که در نظارت چشم خود را در جایی ببندد، تصریح کرد: من طرف هیچ اختلافی در انتخابات و رای گیری نخواهم شد، اما در جایی لازم باشد توضیح می‌دهم و بر اجراى مر قانون پافشارى خواهم کرد.<br/><br/>وزیر کشور اضافه کرد: بنده هم نمی‌خواهم کسی که به نظام اعتقاد ندارد و یا سوابق اقتصادی یا اخلاقی‌اش به گونه‌ای است که در تراز انقلاب نیست، تایید شود، اما حتماً باید مستند به مدرک و مستدل نظر خودمان را ارائه کنیم و از حقوق افراد صیانت کنیم.<br/><br/>رحمانی فضلی همچنین برلزوم برخورد با تخلفات از سوی هر شخص و مقامی تاکید و خاطرنشان کرد: نباید به گونه‌ای عمل کنیم که موجب یاس و نا امیدی در مردم شود.<br/><br/>وی ادامه داد: مقام معظم رهبری چشم امید به انتخابات دارند که باشکوه و سالم برگزار شود بنابراین همه باید تلاش کرده و دست به دست هم دهیم تا دل مقام معظم رهبری و ملت شریف ایران را شاد کنیم.</p>
    </article>
  </body>
</html>