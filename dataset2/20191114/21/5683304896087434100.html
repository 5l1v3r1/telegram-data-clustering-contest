<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/14/cong-ncp-sena-hold-meetings-to-chalk-out-common-minimum-programme.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T21:08:00+00:00"/>
    <meta property="og:title" content="സേന, എൻസിപി, കോൺഗ്രസ് സംയുക്ത യോഗം; പൊതുമിനിമം പരിപാടിയുടെ കരട് തയ്യാർ"/>
    <meta property="og:description" content="മുംബൈ ∙ രാഷ്ട്രപതി ഭരണം ഏർപ്പെടുത്തിയ മഹാരാഷ്ട്രയിൽ എന്‍സിപി, ശിവസേന, കോണ്‍ഗ്രസ് കക്ഷികൾ ചേർന്നു സര്‍ക്കാര്‍ രൂപീകരിക്കുന്നതിനുള്ള പൊതുമിനിമം പരിപാടി.maharashtra government. maharashtra. maharashtra news. maharashtra election. maharashtra govt formation LIVE. maharashtra govt formation 2019. maharashtra election results 2019. maharashtra election results 2019 news. president rule maharashtra. Devendra fadnavis. shiv sena. congress-NCP. Uddhav thackray. sharad pawar. Manorama News. Manorama Online.Latest news. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സേന, എൻസിപി, കോൺഗ്രസ് സംയുക്ത യോഗം; പൊതുമിനിമം പരിപാടിയുടെ കരട് തയ്യാർ</h1>
      <address><time datetime="2019-11-14T21:08:00+00:00">14 Nov 2019, 21:08</time> by <a rel="author">മനോരമ ലേഖകൻ</a></address>
      <p>മുംബൈ ∙ രാഷ്ട്രപതി ഭരണം ഏർപ്പെടുത്തിയ മഹാരാഷ്ട്രയിൽ എന്‍സിപി, ശിവസേന, കോണ്‍ഗ്രസ് കക്ഷികൾ ചേർന്നു സര്‍ക്കാര്‍ രൂപീകരിക്കുന്നതിനുള്ള പൊതുമിനിമം പരിപാടി തയാറായി. മുംബൈയിൽ ചേർന്ന മൂന്നു പാർട്ടികളുടെയും സംയുക്ത യോഗത്തിലാണ് പൊതുമിനിമം പരിപാടിയുടെ കരട് തയാറായത്. 48 മണിക്കൂർ നീണ്ട ചർച്ചകൾക്കൊടുവിലാണ് കരട് തയാറാക്കിയത്. മൂന്നു പാർട്ടികളുടെയും അധ്യക്ഷർ അംഗീകരിച്ചതിനു ശേഷമെ ഇതിന് അന്തിമരൂപം നൽകൂവെന്ന് ശിവസേന നേതാവ് ഏക്‌നാഥ് ഷിൻഡ പറഞ്ഞു.</p>
      <p>കര്‍ഷക വായ്പ എഴുതിത്തള്ളല്‍, താങ്ങുവില ഉയര്‍ത്തല്‍, തൊഴിലില്ലായ്മയുടെ തോത് കുറയ്ക്കുക തുടങ്ങിയ പദ്ധതികളാണ് പൊതുമിനിമം പാരിപാടിയില്‍ ഉള്‍പ്പെടുത്തിയിരിക്കുന്നതെന്നാണ് സൂചന. ശിവസേന, എൻസിപി, കോൺഗ്രസ് പാർട്ടികളുടെ അധ്യക്ഷന്മാർ ഇത് അംഗീകരിച്ചാൽ സർക്കാർ രൂപീകരിക്കുന്നതിന് അവകാശവാദം ഉന്നയിക്കാൻ ഗവർണറെ സമീപിക്കാനും സംയുക്ത യോഗത്തിൽ തീരുമാനമായി.</p>
      <p>സർക്കാർ രൂപീകരിക്കുന്നതു സംബന്ധിച്ചു ബിജെപി ക്യാംപിലും ചർച്ചകൾ സജീവമാണ്. വ്യാഴാഴ്ച, തിരഞ്ഞെടുക്കപ്പെട്ട 105 എംഎൽഎമാരുടെ യോഗം ചേർന്നു. സത്യപ്രതിജ്ഞ ചെയ്തില്ലെങ്കിലും മണ്ഡലങ്ങളിലെ പ്രവർത്തനങ്ങളിൽ സജീവമാകാനാണ് എംഎൽഎമാർക്ക് നേതൃത്വത്തിന്റെ നിർദേശം. 164 സീറ്റുകളിൽ മത്സരിച്ച് പാർട്ടി 59 മണ്ഡലങ്ങളിൽ തോൽക്കാനുണ്ടായ സാഹചര്യവും യോഗം വിലയിരുത്തി. പുതിയ സംഘടനാ ഭാരവാഹികളെ ശനിയാഴ്ച ചേരുന്ന യോഗത്തിൽ തിരഞ്ഞെടുക്കാനും തീരുമാനമായി. ചന്ദ്രകാന്ത് പാട്ടീൽ തന്നെ സംസ്ഥാന അധ്യക്ഷനായി തുടരാനാണ് സാധ്യത.</p>
      <figure>
        <iframe data-src="https://twitter.com/ANI/status/1195005043398701056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ചൊവ്വാഴ്ചയാണ് മഹാരാഷ്ട്രയിൽ രാഷ്ട്രപതിഭരണം ഏർപ്പെടുത്തിയത്. സർക്കാർ രൂപീകരിക്കുന്നതിനു പിന്തുണ തെളിയിക്കാൻ എൻസിപിക്കു നൽകിയ സമയപരിധി തീരും മുൻപേ ഗവർണർ ഭഗത് സിങ് കോഷിയാരി രാഷ്ട്രപതിഭരണത്തിനു ശുപാർശ ചെയ്യുകയായിരുന്നു. പ്രധാനമന്ത്രി നരേന്ദ്ര മോദി ബ്രസീൽ സന്ദർശനത്തിനു പുറപ്പെടും മുൻപു ചേർന്ന കേന്ദ്രമന്ത്രിസഭാ യോഗം ശുപാർശ അംഗീകരിച്ചതിനു പിന്നാലെ വൈകിട്ട് ഭരണഘടനയുടെ 356 (1) വകുപ്പു പ്രകാരം രാഷ്ട്രപതിയുടെ ഉത്തരവിറങ്ങി. ഇനിയും ചേർന്നിട്ടില്ലാത്ത നിയമസഭ മരവിപ്പിച്ചുനിർത്താനും നിർദേശിക്കുകയായിരുന്നു.</p>
      <p><b>English Summary: </b>Cong, NCP, Sena hold meetings to chalk out ‘common minimum programme’</p>
    </article>
  </body>
</html>