<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-former-iaf-chief-bs-dhanoa-happy-with-supreme-court-decision-on-rafale-deal-2849952.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T21:32:58+00:00"/>
    <meta property="og:title" content="राफेल पर SC के फैसले से खुश हैं IAF के पूर्व चीफ बीएस धनोआ, कहा- अंतत: यह विवाद दफन हुआ"/>
    <meta property="og:description" content="पूर्व वायुसेना प्रमुख बी एस धनोआ ने गुरुवार को कहा कि राफेल लड़ाकू विमान सौदे पर उच्चतम न्यायालय के फैसले का कुल सैन्य खरीद पर सकारात्मक असर पड़ने की उम्मीद है। धनोआ के वायुसेना प्रमुख रहने के दौरान..."/>
  </head>
  <body>
    <article>
      <h1>राफेल पर SC के फैसले से खुश हैं IAF के पूर्व चीफ बीएस धनोआ, कहा- अंतत: यह विवाद दफन हुआ</h1>
      <address><time datetime="2019-11-14T21:32:58+00:00">14 Nov 2019, 21:32</time> by <a rel="author">एजेंसी।,नई दिल्ली।</a></address>
      <p>पूर्व वायुसेना प्रमुख बी एस धनोआ ने गुरुवार को कहा कि राफेल लड़ाकू विमान सौदे पर उच्चतम न्यायालय के फैसले का कुल सैन्य खरीद पर सकारात्मक असर पड़ने की उम्मीद है। धनोआ के वायुसेना प्रमुख रहने के दौरान 36 राफेल लड़ाकू विमान खरीद सौदे को लेकर राजनीतिक विवाद चरम पर था और उन्होंने इस सौदे का बचाव किया था। उन्होंने कहा कि राफेल सौदे को लेकर विवाद राजनीतिक फायदे के लिए खड़ा किया गया था, जिसने सैन्य आधुनिकीकरण पर असर डाला तथा उच्चतम न्यायालय के इस फैसले से सरकार की स्थिति मजबूत हुई।</p>
      <h3>Read Also: <a href="https://www.livehindustan.com/national/story-indian-air-force-chief-rks-bhadauria-fly-sortie-in-hal-made-in-india-htt-40-aircraft-2849815.html">वायुसेना प्रमुख ने HAL के बनाए HTT-40 जेट में उड़ान भर बनाया रिकॉर्ड</a></h3>
      <p>धनोआ ने बताया,यह स्वागतयोग्य फैसला है। इससे इस मामले में सरकार का रुख मजबूत हुआ। हम खुश हैं कि अंतत: ये विवाद दफन हुआ। यह विवाद राजनीतिक फायदे के लिए खड़ा किया गया था। वायुसेना के पूर्व प्रमुख ने कहा कि उन्होंने सौदे के गुणों और भारतीय वायुसेना की जरूरतों के लिहाज से इस सौदे का बचाव किया था। लोकसभा चुनावों के दौरान उनकी यह कहते हुए आलोचना भी की गई थी कि वह खरीद को लेकर राजनीतिक बयान दे रहे हैं। <br/>वायुसेना में 41 वर्षों तक सेवा देने के बाद धनोआ सितंबर में सेवानिवृत्त हुए थे।</p>
      <h3>Read Also: <a href="https://www.livehindustan.com/national/story-supreme-court-dismisses-rafale-review-petitions-against-its-december-14-2018-judgement-2848319.html">राफेल डील: केंद्र को बड़ी राहत, सुप्रीम कोर्ट ने खारिज की पुनर्विचार याचिका</a></h3>
      <p>उन्होंने कहा था कि यह सौदा पारदर्शी है और भरोसा जताया था कि उच्चतम न्यायालय के फैसले का वायुसेना,सेना और नौसेना द्वारा सैन्य मंचों पर खरीद के लिए सकारात्मक प्रभाव होगा। उन्होंने कहा, सशस्त्र बलों के लिए यह अच्छा फैसला है। शीर्ष रक्षा अधिकारियों के एक वर्ग का मानना है कि राफेल विवाद की वजह से कई प्रमुख सैन्य खरीद में विलंब हुआ है क्योंकि इनसे जुड़े अधिकारी आरोपों के कारण दबाव में हैं।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
      <p> </p>
    </article>
  </body>
</html>