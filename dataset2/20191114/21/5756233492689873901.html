<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621560/%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%B1%D8%A8%DB%8C-%D9%88-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%B9%D8%B1%D8%A7%D9%82-%D8%A8%D8%B9%D8%AF-%D8%A7%D8%B2-%D9%BE%DB%8C%D8%B1%D9%88%D8%B2%DB%8C-%D9%85%D9%82%D8%A7%D8%A8%D9%84-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T21:48:00+00:00"/>
    <meta property="og:title" content="اظهارات مربی و بازیکنان عراق بعد از پیروزی مقابل ایران"/>
    <meta property="og:description" content="سرمربی تیم ملی فوتبال عراق تیمش را شایسته پیروزی برابر ایران دانست و به ستایش از بازیکنان پرداخت."/>
  </head>
  <body>
    <article>
      <h1>اظهارات مربی و بازیکنان عراق بعد از پیروزی مقابل ایران</h1>
      <address>
        <time datetime="2019-11-14T21:48:00+00:00">14 Nov 2019, 21:48</time>
      </address>
      <p>
        <i>سرمربی تیم ملی فوتبال عراق تیمش را شایسته پیروزی برابر ایران دانست و به ستایش از بازیکنان پرداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تیم ملی فوتبال عراق در انتخابی جام جهانی ۲۰۲۲ قطر توانست با نتیجه دو بر یک ایران را شکست دهد.</p>
      <p>به گزارش سایت عربی کوره، عراق با پیروزی در این دیدار، ۱۰ امتیازی شد و در صدر جدول رده بندی گروه سوم باقی ماند.</p>
      <p>کاتانچ از پیروزی تیمش در این دیدار خوشحال است. او در نشست خبری بعد از بازی گفت: این پیروزی را به همه عراقی‌ها تبریک می‌گویم. تیم برتر میدان بودیم و با شایستگی هم به پیروزی دست پیدا کردیم. بازیکنان ما از همان ابتدا به دنبال پیروزی بودند و زدن گل در دقایق پایانی هم انگیزه ما را برای پیروزی ثابت کرد.</p>
      <figure>
        <img src="https://aftabnews.ir/files/fa/news/1398/8/23/359366_226.jpg"/>
      </figure>
      <p>او ادامه داد: تنها پیروز شدن در یک دیدار کار ما را تمام نمی‌کند. باید در دیدار مهم برابر بحرین هم پیروز شویم تا به دور بعد راه پیدا کنیم. هنوز در نصف راه هستیم. نباید به این پیروزی دل خوش کرد و دیدارهای مهم دیگر باقی مانده است.</p>
      <p>سرمربی عراق در پایان گفت: از الان تمرکز ما روی دیدارهای بعدی است. چهار بازی دیگر باقی مانده است. در این گروه تیم‌های دیگر هم به دنبال صعود هستند و باید با جدیت و تمرکز بازی کرد. بازی مردانه‌ای را برابر ایران به نمایش گذاشتیم. تمرکز بازیکنان روی شرایط کشور نبود و تنها به این بازی فکر کردند و پیروز هم شدند.</p>
      <p>کاپیتان تیم ملی عراق بعد از پیروزی مقابل ایران گفت: ما در این بازی با تمام وجود خود برای مردم عراق بازی کردیم و موفق شدیم به پیروزی برسیم و این پیروزی را به مردم عراق هدیه می کنیم.</p>
      <p>
        <b>عبدالزهرا: برای برد ایران عزم خود را جزم کرده بودیم</b>
      </p>
      <p>علا عبدالزهرا، کاپیتان تیم ملی عراق بعد از این پیروزی گفت: در این بازی همه بازیکنان عزم خودشان را جزم کرده بودند تا به پیروزی برسند. ما در این بازی با تمام وجود خود برای مردم عراق بازی کردیم و موفق شدیم به پیروزی برسیم و این پیروزی را به مردم عراق هدیه می کنیم.</p>
      <p>
        <b>عدنان: 3 امتیاز ارزشمندی را کسب کردیم</b>
      </p>
      <p>علی عدنان، مدافع تیم ملی عراق گفت: با تمام مشکلاتی که داشتیم در این بازی به پیروزی رسیدیم و مردم عراق را در شرایط سخت خوشحال کردیم.</p>
      <p>وی افزود: بازی بسیار مهمی بود و 3 امتیاز ارزشمندی را کسب کردیم. به کل جهان نشان دادیم که ما می توانیم با وجود تمام مشکلات به موفقیت برسیم.</p>
      <p>منبع: ایسنا و فارس</p>
    </article>
  </body>
</html>