<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-international/597400/apefyge-to-kazo-i-efes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T21:23:00+00:00"/>
    <meta property="og:title" content="Απέφυγε το κάζο η Εφές"/>
    <meta property="og:description" content="Βασίλιε Μίσιτς και Σέιν Λάρκιν ήταν... καυτοί για ένα ακόμα παιχνίδι και η Αναντολού Εφές συνέχισε απτόητη στην Euroleague, επικρατώντας της Ζενίτ..."/>
  </head>
  <body>
    <article>
      <h1>Απέφυγε το κάζο η Εφές</h1>
      <address><time datetime="2019-11-14T21:23:00+00:00">14 Nov 2019, 21:23</time> by <a rel="author">Sigmalive.Sports</a></address>
      <p>Βασίλιε Μίσιτς και Σέιν Λάρκιν ήταν... καυτοί για ένα ακόμα παιχνίδι και η Αναντολού Εφές συνέχισε απτόητη στην Euroleague, επικρατώντας της Ζενίτ (90-88).<br/>Η Εφές είχε τον έλεγχο σε όλη την διάρκεια του αγώνα με την Ζενίτ, όμως λίγο έλειψε να χάσει τον έλεγχο της κατάστασης. Η άμυνα της ομάδας του Πλάθα, σε συνδυασμό με την παρουσία του Χόλινς, έφερε το παιχνίδι σε απόσταση βολής (85-83). Οι παίκτες του Αταμάν, όμως, κράτησαν τον έλεγχο και πήραν την νίκη, ανεβαίνοντας στο 6-2.<br/> <br/>Οι φιναλίστ της περσινής Euroleague είχαν σε τρομερή κατάσταση, για μία ακόμα φορά, τους Βασίλιε Μίσιτς (24π) και Σέιν Λάρκιν (22π), που έκαναν τα... πάντα για την ομάδα τους, με τον Τίμπορ Πλάις να ακολουθεί με 13 πόντους. Από την Ζενίτ, το μεγάλο παιχνίδι του Όστιν Χόλινς με 26 πόντους και 7/11 τρίποντα δεν ήταν αρκετό.<br/> <br/>Πολύ δυνατά μπήκε στην αναμέτρηση η Εφές, παίρνοντας τα ηνία με Πλάις και Μίσιτς (10-2, 5'). Χόλινς και Αγιόν φώναξαν παρών για την Ζενίτ και η ρωσική ομάδα μείωσε σε απόσταση βολής (12-11, 7'). Άντερσον και Μίσιτς ανέλαβαν δράση και η Εφές έκλεισε το δεκάλεπτο με προβάδισμα 7 πόντων (21-14). Ο Σέιν Λάρκιν ήταν ορεξάτος στο δεύτερο δεκάλεπτο και η διαφορά έφτασε σε διψήφια επίπεδα (34-23, 15'). Οι φιλοξενούμενοι προσπάθησαν να μειώσουν αλλά ο Μπομπουά δεν το επέτρεψε (40-25, 18'). Η διψήφια διαφορά έμεινε ως το τέλος του ημιχρόνου, για το 42-30. <br/> <br/>Ο έλεγχος του ρυθμού είχε περάσει πλήρως στα χέρια της Εφές, με τον Πλάις να φέρνει την διαφορά κοντά στους 20 πόντους (53-35, 24'). Η Ζενίτ δεν μπορούσε να ακολουθήσει τους παίκτες του Αταμάν και με τον Μίσιτς η διαφορά ανέβηκε ακόμα περισσότερο (61-37, 26'). Η Ζενίτ ροκάνισε την διαφορά, χάρη στον Χόλινς, για το 69-50 της τρίτης περιόδου. Οι παίκτες του Πλάθα ήταν ορεξάτοι στο τέταρτο δεκάλεπτο και ο Πούσκοφ έφερε τη διαφορά σε μονοψήφια επίπεδα (74-65, 33'). Ο Μίσιτς με προσωπικές ενέργειες επανέφερε σε διψήφια επίπεδα τη διαφορά (81-69, 35'). Η Ζενίτ δεν το έβαλε κάτω. Χόλινς και Ρένφρο έκαναν μεγάλη προσπάθεια και με την άμυνα σε υψηλά επίπεδα το παιχνίδι έγινε ντέρμπι (85-83, 24'' για το τέλος). Ο Πλάις, όμως, με γκολ-φάουλ «κλείδωσε» την νίκη της Εφές (88-83, 13'' για το τέλος). Η Εφές κράτησε το προβάδισμά της και έφτασε στην νίκη.<br/> <br/>Τα δεκάλεπτα: 21-14, 42-30, 69-50, 90-88.</p>
    </article>
  </body>
</html>