<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197421/zaef-h-symparastasi-sas-mas-dinei-dynami-na-proxorisoyme-ti-ton-symvoylepse-o-mporisof"/>
    <meta property="og:site_name" content="CNN.gr"/>
    <meta property="article:published_time" content="2019-11-14T21:55:15+00:00"/>
    <meta property="og:title" content="Ζάεφ: «Η συμπαράστασή σας μας δίνει δύναμη να προχωρήσουμε» - Τι τον συμβούλεψε ο Μπορίσοφ"/>
    <meta property="og:description" content="Με έκκληση στον επιχειρηματικό κόσμο της Ελλάδας να εντείνει τις επενδυτικές του δραστηριότητες στη χώρα του, ολοκλήρωσε τη σημερινή συμμετοχή του στο διεθνές..."/>
  </head>
  <body>
    <article>
      <h1>Ζάεφ: «Η συμπαράστασή σας μας δίνει δύναμη να προχωρήσουμε» - Τι τον συμβούλεψε ο Μπορίσοφ</h1>
      <h2>Με έκκληση στον επιχειρηματικό κόσμο της Ελλάδας να εντείνει τις επενδυτικές του δραστηριότητες στη χώρα του, ολοκλήρωσε τη σημερινή συμμετοχή του στο διεθνές οικονομικό φόρουμ Thessaloniki Summit ο πρωθυπουργός της Βόρειας Μακεδονίας Ζόραν Ζάεφ.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:55 , 14 November 2019 - 23:58</p>
      <p>Μιλώντας αργό το βράδυ στο δείπνο και παρουσία των πρωθυπουργών της Ελλάδας <b>Κυριάκου Μητσοτάκη</b> και Βουλγαρίας <b>Μπόικο Μπορίσοφ,</b> ο πρωθυπουργός της Βόρειας Μακεδονίας διαβεβαίωσε τους παριστάμενους επιχειρηματίες και γενικότερα τους Έλληνες επενδυτές, ότι η χώρα του, <b>εγγυάται σήμερα όλες τις προϋποθέσεις για ανάπτυξη κερδοφόρων δραστηριοτήτων τους.</b></p>
      <p>Ο κ. Ζάεφ είπε ότι η κυβέρνησή του στο πλαίσιο των ευρωπαϊκών της υποχρεώσεων έχει προχωρήσει σε<b> μεγάλες μεταρρυθμίσεις στη δημόσια διοίκηση,</b> τη <b>δικαιοσύνη</b>, την <b>οικονομία</b>, γεγονότα που διευκολύνουν το έργο των επενδυτών, ενώ υπογράμμισε πως μέσω της οικονομίας οικοδομείται και η φιλία μεταξύ των γειτόνων.</p>
      <p>Έχοντας παρακολουθήσει νωρίτερα τα όσα είπαν οι κ. Μητσοτάκης και Μπορίσοφ από το ίδιο βήμα, ο κ.Ζάεφ, αναφερόμενος στο θέμα της εμπλοκής της ενταξιακής διαδικασίας της χώρας του μετά το <b>γαλλικό βέτο,</b> απευθύνθηκε στους δυο ομολόγους τους σε συναισθηματικούς τόνους.</p>
      <figure>
        <img src="https://cdn.cnngreece.gr/images/news/2019/11/14/2756643.jpg"/>
      </figure>
      <p>«Μην μας αφήσετε πίσω. Εσείς είστε οι ηγέτες της περιοχής. Πρέπει να προχωρήσουμε μπροστά καθώς δεν υπάρχει άλλη εναλλακτική για όλες τις χώρες των Δυτικών Βαλκανίων. Υπάρχει μόνο μία οδός κι αυτή είναι η ένταξη στην Ευρωπαϊκή Ένωση», είπε και πρόσθεσε:</p>
      <blockquote>«Η πραγματική ελπίδα για τα Δυτικά Βαλκάνια ήρθε από την Σύνοδο της Θεσσαλονίκης. Παραμένουμε στην ίδια τροχιά, δεν έχουμε άλλη εναλλακτική. Η συμπαράσταση των γειτόνων μας, μας δίνει δύναμη να προχωρήσουμε. Στη χώρα μου υπήρξε απογοήτευση από την απόφαση της τελευταίας ευρωπαϊκής συνόδου. Σήμερα, όμως, εδώ στη Θεσσαλονίκη μετά τη συνάντησή μου με τους δυο πρωθυπουργούς πήρα θάρρος να προχωρήσω».</blockquote>
      <h3>Μπορίσοφ σε Ζάεφ: Ακολούθησε το παράδειγμα των ελληνοβουλγαρικών σχέσεων</h3>
      <p> «Πάντα πρέπει να κοιτάμε προς τα μπρος , πρέπει και η κοινωνία, η κοινή γνώμη, να γνωρίζει ότι το παρελθόν πάντα αποτελεί τροχοπέδη». Με τα λόγια αυτά, από το βήμα του 4ου Thessaloniki Summit του ΣΒΕ, ο Μπόικο Μπορίσοφ, φέροντας ως παράδειγμα τις πολύ καλές ελληνοβουλγαρικές σχέσεις, <b>κάλεσε και τον πρωθυπουργό της Βόρειας Μακεδονίας, να ακολουθήσει τον δρόμο αυτό.  </b></p>
      <p>Ο κ. Μπορίσοφ υπενθύμισε ότι όταν η Ελλάδα έπρεπε να το κάνει, διαδραμάτισε τον ηγετικό της ρόλο στην περιοχή. «Στη Βουλγαρία πάντα γνωρίζουμε και θυμίζουμε και καλό είναι να το θυμάται και ο Ζόραν Ζάεφ, ότι <b>από Θεσσαλονίκη ξεκίνησε η Ευρωπαϊκή προοπτική της Βουλγαρίας και της Ρουμανίας και εντέλει ενταχθήκαμε στην ΕΕ»</b>.</p>
      <p>Αναφερόμενος στο <b>βέτο</b> που άσκησε ο Γάλλος πρόεδρος στο να δοθεί ημερομηνία έναρξης ενταξιακών διαπραγματεύσεων στη γειτονική χώρα αλλά και στην Αλβανία, ο κ. Μπορίσοφ παρατήρησε:</p>
      <blockquote>«Όλοι επιτέθηκαν Μακρόν για τη στάση του. Όμως αυτό που προκαλεί ανησυχία, είναι ο διχασμός της κοινής γνώμης στη Βόρεια Μακεδονία, σε ό,τι αφορά την ένταξη της χώρας στην ΕΕ, καθώς επίσης σε ό,τι αφορά τη συμφωνία των Πρεσπών. Ένα κράτος πρέπει να έχει ξεκάθαρα διατυπωμένη στάση από όλα τα πολιτικά κόμματα και από την κοινωνία σχετικά με το ποια είναι η πορεία του». </blockquote>
      <p>«Ο κύριος Ζάεφ έκανε πάρα πολλά, αλλά πρέπει να είμαστε βέβαιοι ότι και τα υπόλοιπα πολιτικά κόμματα θα τηρήσουν παρόμοια στάση, επειδή όλοι γνωρίζουμε τι μπορεί να συμβεί αν δεν το κάνουν. Ο πρόεδρος Μακρόν είπε ακριβώς αυτό:<b> Ας είμαστε βέβαιοι, πρέπει να είμαστε βέβαιοι σε ό,τι θα πράξουν και στο μέλλον</b>», εξήγησε.</p>
      <figure>
        <img src="https://cdn.cnngreece.gr/images/news/2019/11/14/2756624.jpg"/>
        <figcaption>ΙΝΤΙΜΕ/ΠΑΠΑΝΙΚΟΣ ΓΙΑΝΝΗΣ</figcaption>
      </figure>
      <p>Σχετικά με την ευρωπαϊκή προοπτική της Αλβανίας σημείωσε ότι «με το χέρι στην καρδιά αναγνωρίζουμε ότι καταβάλλονται πάρα πολλές προσπάθειες, αλλά απέχουν πολύ από το να πετύχουν τους στόχους και τα κριτήρια που θέτει και εφαρμόζει η ΕΕ».</p>
      <p>Σε ό,τι αφορά τις <b>οικονομικές σχέσεις Ελλάδας - Βουλγαρίας</b>, ο κ. Μπορίσοφ τόνισε ότι από την αρχή του έτους υπάρχει υπερδιπλασιασμός στις εμπορικές συναλλαγές και εξέφρασε τη βεβαιότητα ότι «δεν υπάρχει ελληνική εταιρεία που να δραστηριοποιείται στη Βουλγαρία και να έχει παραπονεθεί». Σημείωσε στο σημείο αυτό, πως στο θέμα της φορολογικής πολιτικής είναι περισσότερο συντηρητικός από τον Έλληνα ομόλογό του: «προσέχω πάρα πολύ με τους φόρους, εδώ και δέκα χρόνια δεν έχουμε αγγίξει το φορολογικό σύστημα και δεν σκέφτομαι να το πράξω». </p>
      <p>Ο Βούλγαρος πρωθυπουργός στάθηκε ιδιαίτερα στη σημασία του<b> διασυνδετήριου αγωγού Ελλάδας-Βουλγαρίας (IGB),</b> που θα μεταφέρει φυσικό αέριο από τον διαδριατικό TAP, τον τερματικό πλωτό σταθμό LNG στην Αλεξανδρύπολη και άλλες πηγές.  </p>
      <p>«Αυτό μας εξασφαλίζει προοπτικές δεκαετιών», τόνισε, εκτιμώντας πως το παράδειγμα αυτό της ενεργειακής διαφοροποίησης θα μπορούσε να ακολουθήσει και η Βόρεια Μακεδονία. «Επιδίωξή μας είναι, σε ένα ανταγωνιστικό περιβάλλον να πετυχαίνουμε το καλύτερο, και του χρόνου την ίδια εποχή, καλώς εχόντων των πραγμάτων, με τον ομόλογό μου κ. Μητσοτάκη να εγκαινιάσουμε το έργο αυτό. Πριν από λίγες μέρες, με την πρέσβειρα των ΗΠΑ στη Βουλγαρία πήγαμε στο κατασκευαστικό έργο,<b> και οι δύο εταιρείες έχουν υποσχεθεί ότι θα τηρήσουν τις προθεσμίες</b>», επισήμανε.  </p>
      <p>Σε ό,τι αφορά τα <b>οδικά κατασκευαστικά έργα,</b> ο κ. Μπορίσοφ επισήμανε: «Στο Αλεξανδρούπολη-Ντιμίτροβγκραντ θα ήθελα πάρα πολύ να κατασκευαστεί ένας αυτοκινητόδρομος με διαφορετικούς τρόπους, με ΣΔΙΤ, όχι μόνο επειδή αφορά και τον τουριστικό τομέα και θα υπάρχουν κέρδη εκατομμυρίων, αλλά θα μπορούσαν και τα δικά σας προϊόντα να διακινούνται από τα λιμάνια Βάρνας και του Μπουργκάς. Κατασκευάζεται και ο αυτοκινητόδρομος Στρούμα (Στρυμόνας) και του χρόνου θα το δούμε να ολοκληρώνεται και να δίνει μεγάλη ώθηση στις επιχειρηματικές δραστηριότητες των λιμένων Καβάλας, Αλεξανδρούπολης, Βάρνας και Μπουργκάς». </p>
      <p>Αναφερόμενος στο προσφυγικό- μεταναστευτικό ζήτημα ο κ. Μπορίσοφ τόνισε ότι οι μεταναστευτικές ροές στη Βουλγαρία είναι μηδενικές, καθώς «με τον στρατό και αστυνομία συνόρων λαμβάνουμε μέτρα», ενώ δήλωσε την υποστήριξή του στα μέτρα που ανακοίνωσε η ελληνική κυβέρνηση. Εξέφρασε δε την άποψη, ότι θα πρέπει να γίνονται δεκτά μόνο όσα άτομα προέρχονται από εμπόλεμες ζώνες, και όχι όλοι όσοι απλώς επιδιώκουν να αναζητήσουν ένα καλύτερο βιοτικό επίπεδο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197416/mitsotakis-se-voreia-makedonia-kai-alvania-oi-kaloi-logariasmoi-kanoyn-toys-kaloys-filoys">Μητσοτάκης σε Βόρεια Μακεδονία και Αλβανία: Οι καλοί λογαριασμοί κάνουν τους καλούς φίλους</a>
        </li>
        <li>
          <a href="https://www.cnn.gr/news/politiki/story/197402/to-eyropaiko-mellon-tis-voreias-makedonias-sto-epikentro-tis-synantisis-mitsotaki-zaef">Το ευρωπαϊκό μέλλον της Βόρειας Μακεδονίας στο επίκεντρο της συνάντησης Μητσοτάκη-Ζάεφ</a>
        </li>
        <li>
          <a href="https://www.cnn.gr/news/politiki/story/197401/prosfygiko-kai-toyrkia-stin-atzenta-tis-synantisis-mitsotaki-mporisof">Προσφυγικό και Τουρκία στην ατζέντα της συνάντησης Μητσοτάκη - Μπορίσοφ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/21890/mpoiko-mporisof">ΜΠΟΙΚΟ ΜΠΟΡΙΣΟΦ</a>
        </li>
        <li>
          <a href="https://www.cnn.gr/eidhseis/tag/3899/voylgaria">ΒΟΥΛΓΑΡΙΑ</a>
        </li>
        <li>
          <a href="https://www.cnn.gr/eidhseis/tag/74368/voreia-makedonia">ΒΟΡΕΙΑ ΜΑΚΕΔΟΝΙΑ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197416/snapshot/2756582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197396/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
    </article>
  </body>
</html>