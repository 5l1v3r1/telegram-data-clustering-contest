<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/boyoviki-nakrili-piski-minometnim-vognem-329701_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T21:41:00+00:00"/>
    <meta property="og:title" content="Бойовики накрили Піски мінометним вогнем"/>
    <meta property="og:description" content="Бойових втрат серед українських військовослужбовців немає."/>
  </head>
  <body>
    <article>
      <h1>Бойовики накрили Піски мінометним вогнем</h1>
      <h2>Бойових втрат серед українських військовослужбовців немає.</h2>
      <address>
        <time datetime="2019-11-14T21:41:00+00:00">14 Nov 2019, 21:41</time>
      </address>
      <p>Бойовики російсько-окупаційних формувань продовжують ігнорувати режим припинення вогню, обстрілюючи позиції <b><a href="https://dt.ua/UKRAINE/nayivshi-ociniv-gotovnist-ob-yednanih-sil-do-nastupalnih-diy-304996_.html">Об'єднаних сил</a></b> у Донецькій і Луганській областях. У четвер, 14 листопада, противник вісім разів відкривав вогонь, задіявши, в тому числі міномети. Бойових втрат серед українських військовослужбовців немає, повідомляє прес-центр штабу ООС.</p>
      <p>П'ять збройних провокацій було зафіксовано в зоні відповідальності оперативно-тактичного угруповання "Схід", три – в зоні відповідальності ОТУ "Північ".</p>
      <p>Позиції Збройних сил України в Пісках на Донетчині бойовики двічі накривали вогнем з мінометів калібру 82 міліметри. По Кам'янці противник два рази бив з автоматичних станкових (АГС) і ручних протитанкових гранатометів (РПГ), а також стрілецької зброї. По Новомихайлівці окупанти вдарили з підствольних гранатометів і великокаліберних кулеметів.</p>
      <p>На Луганщині під ворожим вогнем опинилися українські позиції поблизу Жклобка, Новотошківського і Луганського, які противник обстрілював з гранатометів і стрілецької зброї.</p>
      <p>"Протягом поточної доби втрат внаслідок обстрілів серед військовослужбовців Об'єднаних сил не зафіксовано", - зазначили в штабі.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpressjfo.news%2Fvideos%2F643012836232100%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Як повідомлялося, 17 липня учасники ТКГ у Мінську <b><a href="https://dt.ua/UKRAINE/tkg-pogodila-datu-litnogo-peremir-ya-v-donbasi-317763_.html">погодили початок "хлібного перемир'я"</a></b> з півночі 21 липня, а також <b><a href="https://dt.ua/UKRAINE/u-minsku-obgovorili-obmin-ukrayinskih-zaruchnikiv-na-zasudzhenih-boyovikiv-317769_.html">обговорили підготовку до обміну</a></b> утримуваними особами.</p>
      <p>У перший же день перемир'я бойовики обстріляли позиції ЗСУ з БМП, і <b><a href="https://dt.ua/UKRAINE/u-shtabi-nazvali-imena-zagiblih-u-pershiy-den-richnogo-peremir-ya-viyskovosluzhbovciv-zsu-318295_.html">двоє українських військовослужбовців загинули</a></b>, підірвавшись на вибуховому пристрої. 6 серпня в результаті <b><a href="https://dt.ua/UKRAINE/v-donbas-cherez-obstrili-boyovikiv-zaginuli-chetvero-ukrayinskih-viyskovih-319711_.html">обстрілу Павлополя загинули четверо українських морських піхотинців</a>.</b> Усього за час перемир'я в зоні ООС <b>загинули 30 українських військовослужбовців</b>.</p>
      <p>Уже 26 червня, ще до узгодження "перемир'я",<b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>. Однак після відведення військ вогнева активність окупантів в зоні ООС лише посилилася. Тим не менш, 1 жовтня Володимир Зеленський повідомив про погодження так званої "формули Штайнмаєра" й анонсував <b><a href="https://dt.ua/UKRAINE/saydik-nazvav-datu-uzgodzhenu-datu-vivedennya-zsu-z-petrivskogo-i-zolotogo-325081_.html">виведення українських військ із Золотого і Петрівського</a></b>.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">відведення ЗСУ від Золотого на Луганщині</a></b>, 9-11 листопада <b><a href="https://dt.ua/UKRAINE/u-shtabi-nazvali-kilkist-vivedenih-z-bogdanivki-viyskovosluzhbovciv-329144_.html">відбулося розведення в районі Богданівки і Петрівського</a></b> на Донеччині.</p>
      <p>Детальніше про виведення підрозділів Об'єднаних сил з займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведеннням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>