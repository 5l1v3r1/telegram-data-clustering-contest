<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621559/%DB%8C%DA%A9-%D9%88%DB%8C%D8%B1%D9%88%D8%B3-%D8%BA%DB%8C%D8%B1%D9%82%D8%A7%D8%A8%D9%84-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T21:34:00+00:00"/>
    <meta property="og:title" content="یک ویروس غیرقابل پیش‌بینی /آنفلوانزا را جدی بگیرید"/>
    <meta property="og:description" content="یک بیماری همه گیر است که باید آن را جدی گرفت، امسال فعالیت ویروس آنفلوانزا در کل منطقه از جمله کشور ایران زودتر شروع شده و پیش‌بینی می‌شود طول مدت شیوع نیز بیشتر و همچنین شدت بیماری‌زایی ویروس بیش از سال‌های گذشته باشد..."/>
  </head>
  <body>
    <article>
      <h1>یک ویروس غیرقابل پیش‌بینی /آنفلوانزا را جدی بگیرید</h1>
      <address>
        <time datetime="2019-11-14T21:34:00+00:00">14 Nov 2019, 21:34</time>
      </address>
      <p>
        <i>یک بیماری همه گیر است که باید آن را جدی گرفت، امسال فعالیت ویروس آنفلوانزا در کل منطقه از جمله کشور ایران زودتر شروع شده و پیش‌بینی می‌شود طول مدت شیوع نیز بیشتر و همچنین شدت بیماری‌زایی ویروس بیش از سال‌های گذشته باشد...</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر فرهاد عباسی، متخصص بیماری‌های عفونی و گرمسیری دانشگاه علوم پزشکی بوشهر با اشاره به شیوع این بیماری افزود: از آن‌جایی که واکسن آنفلوانزا به چهار هفته زمان نیاز دارد تا سطح ایمنی بدن را بالا ببرد از این رو نیاز است که پیش از شروع فصل سرما واکسن این بیماری تزریق شود.</p>
      <p>آنفولانزا گلو، بینی و ریه را درگیر می کند</p>
      <p>وی تصریح کرد: آنفلوانزا یک بیماری ویروسی است که گلو، بینی و ریه را درگیر کرده و از آنجایی که این ویروس نسبت به سرما مقاوم است در فصول سرد سال منجر به ایجاد بیماری می‌شود.</p>
      <figure>
        <img src="https://aftabnews.ir/files/fa/news/1398/8/23/359365_500.jpg"/>
      </figure>
      <p>متخصص بیماری‌های عفونی و گرمسیری دانشگاه علوم پزشکی بوشهر بیان کرد: با توجه به اینکه بیماری آنفلوانزا سرعت انتشار بالایی دارد از این رو افرادی که به این بیماری مبتلا می‌شوند نباید در مکان‌های عمومی رفت و آمد کنند زیرا می‌توانند تعداد زیادی از افراد جامعه را مبتلا نمایند.</p>
      <p>به گزارش روابط عمومی دانشگاه علوم پزشکی بوشهر، دکتر عباسی اظهار کرد: نیازی نیست تمامی افراد این واکسن را تزریق کنند، تنها برای گروه‌های خاص مانند کودکان، سالمندان (افراد بالای ۶۵ سال) و افرادی که دارای بیماری‌های نقص ایمنی هستند ضروری است ولی هر فرد در صورت تمایل می‌تواند واکسن انفلوانزا را تزریق کند.</p>
      <p>وی یادآور شد: تفاوت بیماری سرماخوردگی و آنفلوانزا برای بسیاری از افراد غیرقابل تشخیص است در صورتی که آنفلوانزا علائمی شدیدتر از سرماخوردگی داشته و با تب، سردرد و درد بدن همراه است.</p>
      <p>این متخصص بیماری‌های عفونی تاکید کرد: احساس خشکی یا زخم در گلو، بی‌اشتهایی، خستگی و سرفه خشک از دیگر علائم این بیماری است.</p>
      <p>دکتر عباسی بیان کرد: با استراحت در منزل، نوشیدن مایعات گرم فراوان و داروهای مسکن مانند استامینوفن بیماری به راحتی قابل درمان بوده و پس از حدود یک هفته، بیمار بهبودی خود را باز خواهد یافت.</p>
      <p>آنفلوانزا ویروسی غیرقابل پیش‌بینی است</p>
      <p>رییس مرکز مدیریت بیماری‌های واگیر وزارت بهداشت نیز پیش از این ضمن اشاره به شیوع بالای آنفلوانزا در فصول سرد سال، عنوان کرد: امسال فعالیت ویروس آنفلوانزا در کل منطقه از جمله کشور ما زودتر شروع شده و به تبع آن پیش‌بینی می‌شود که طول مدت شیوع نیز طولانی‌تر شده و همچنین شدت بیماری‌زایی ویروس بیشتر از سال‌های گذشته باشد.</p>
      <p>دکتر محمدمهدی گویا با اشاره به نوع فصلی ویروس آنفلوانزا گفت: آنفلوانزا ویروسی غیرقابل پیش‌بینی است که بیشتر در فصل سرما رواج می‌یابد و تشخیص زمان و شدت بروز آن در افراد دشوار است.</p>
      <p>وی از شیوع بیماری آنفلوانزای فصلی در نقاط مختلف کشور خبر داد و با اشاره به برخی از راه‌های موثر در پیشگیری از بروز آنفلوانزا، گفت: شستشوی مرتب دست‌ها مهم‌ترین راهکار برای پیشگیری از بروز این بیماری‌است. همچنین دوری از افراد مبتلا راهکار بعدی است؛ زیرا ترشحات دهان و بینی فرد مبتلا از مهم‌ترین راه‌های انتقال این ویروس است.</p>
      <p>وی استراحت و خواب کافی برای فرد مبتلا را ضروری دانست، و اظهار کرد: در این نوع از آنفلوانزا داروی خاصی به بیمار داده نمی‌شود؛ چرا که بیماری به درمان‌های ساده ای مثل تجویز مسکن و استراحت پاسخ می‌دهد.</p>
      <p>بیماران مبتلا به آنفلوانزا باید تحت نظر پزشک باشند</p>
      <p>رییس مرکز مدیریت بیماری‌های واگیر وزارت بهداشت، داروی آنفلوانزا را مختص مبتلایان به نوع شدید این ویروس دانست و گفت: مبتلایان نیازمند به بستری و یا دارای بیماری‌های زمینه‌ای مثل قلبی و عروقی، دیابت و کبدی مجاز به مصرف داروهای مختص آنفلوانزا هستند. همچنین مصرف آنتی بیوتیک و داروهای کورتون‌دار برای این بیماری به هیچ عنوان توصیه نمی‌شود؛ چون منجر به تشدید بیماری می‌شود. بنابراین بیماران مبتلا به آنفلوانزا باید تحت نظر پزشک تحت درمان قرار گیرند.</p>
      <p>محمدمهدی گویا با بیان اینکه شیوع آنفلوانزا از دو هفته گذشته در کشور آغاز شده، تصریح کرد: از آن زمان در اکثر استان‌ها موارد ابتلا گزارش شده است. البته در این رابطه گاهی اغراق هم می‌شود؛ چرا که تشخیص نوع شدید آن نیازمند کار آزمایشگاهی بوده و در غیر این صورت با سرماخوردگی ساده اشتباه می‌شود.</p>
      <p>وی با اشاره به نوع ویروس آنفلوانزایی که امسال تا کنون شایع شده، اظهار کرد: نوع این ویروس H۱N۱ گزارش شده اما موارد دیگری از نوع H۳N۲ گزارش شده؛ یعنی امسال هر دو ویروس به صورت همزمان گزارش شده و همین مساله نشان‌دهنده شرایطی حادتر نسبت به سال‌های گذشته است.</p>
      <p>طی هفته های گذشته بیماری آنفولانزا در استان بوشهر نیز شیوع زیادی یافته و موجب مراجعات متعدد به مراکز درمانی شده است. آنفلوآنزا یا گریپ بیماری واگیردار است که در موارد نادر عوارضی مانند درگیری ریوی یا علائم عصبی ممکن است اتفاق بیفتد.</p>
    </article>
  </body>
</html>