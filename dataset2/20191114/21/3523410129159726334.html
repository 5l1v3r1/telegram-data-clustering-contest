<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640021/%D8%AA%D8%B1%D9%88%D8%B1-%DB%8C%DA%A9%DB%8C-%D8%A7%D8%B2-%D9%86%DB%8C%D8%B1%D9%88%D9%87%D8%A7%DB%8C-%D9%BE%D9%84%DB%8C%D8%B3-%DA%A9%D8%B1%D8%A8%D9%84%D8%A7-%D8%A8%D9%87-%D8%AF%D8%B3%D8%AA-%D8%A7%D9%81%D8%B1%D8%A7%D8%AF-%D9%86%D8%A7%D8%B4%D9%86%D8%A7%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:09:00+00:00"/>
    <meta property="og:title" content="ترور یکی از نیروهای پلیس کربلا به دست افراد ناشناس"/>
    <meta property="og:description" content="پلیس استان کربلا عراق اعلام کرد که یکی از نیروهایش به دست افراد ناشناس با 11 گلوله ترور شده است."/>
  </head>
  <body>
    <article>
      <h1>
        <a href="https://www.bultannews.com/fa/news/640021/%D8%AA%D8%B1%D9%88%D8%B1-%DB%8C%DA%A9%DB%8C-%D8%A7%D8%B2-%D9%86%DB%8C%D8%B1%D9%88%D9%87%D8%A7%DB%8C-%D9%BE%D9%84%DB%8C%D8%B3-%DA%A9%D8%B1%D8%A8%D9%84%D8%A7-%D8%A8%D9%87-%D8%AF%D8%B3%D8%AA-%D8%A7%D9%81%D8%B1%D8%A7%D8%AF-%D9%86%D8%A7%D8%B4%D9%86%D8%A7%D8%B3">ترور یکی از نیروهای پلیس کربلا به دست افراد ناشناس</a>
      </h1>
      <h2>پلیس استان کربلا عراق اعلام کرد که یکی از نیروهایش به دست افراد ناشناس با 11 گلوله ترور شده است.</h2>
      <address><time datetime="2019-11-14T21:09:00+00:00">14 Nov 2019, 21:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فرماندهی<b> پلیس</b> استان <b>کربلا</b> از کشته شدن یکی از نیروهای خود به دست افراد ناشناس در مرکز این استان خبر داد.</p>
      <p>وب‌سایت خبری «نون» عراق امروز پنجشنبه (۲۳ آبان) طی بیانیه‌ای اعلام کرد که کمیسر «حمید الموسوی» یکی از نیروهای پلیس کربلا در بخش مبارزه با مواد مخدر دیروز (چهارشنبه) «ناجوانمردانه» و به دست «خائنان» کشته شده است.</p>
      <p>بر اساس این گزارش، افراد ناشناس سوار بر موتورسیکلت در منطقه «الجایر»، واقع در مرکز استان کربلا به این نیروی پلیس آتش گشوده و با شلیک ۱۱ گلوله وی را به قتل رسانده‌اند.</p>
      <p>ترور این نیروی پلیس در حالی صورت می‌گیرد که استان کربلا در مقایسه با سایر استان‌های عراقی طی یک ماه اخیر که شاهد تظاهرات مردمی هستند، از آرامش نسبی و امنیت مناسبی برخوردار بوده است.</p>
      <p>برخی رسانه‌های عراقی از جمله «کلکامش‌پرس»، حمید الموسوی را از رهبران «جریان الصدر» عراق معرفی کرده‌اند. برخی نیز او را یکی از فرماندهان گروه «جیش المهدی» معرفی کرده‌اند که مقتدی صدر سال ۲۰۰۳ آن را برای مقابله با اشغالگران آمریکایی تأسیس کرده است.</p>
    </article>
  </body>
</html>