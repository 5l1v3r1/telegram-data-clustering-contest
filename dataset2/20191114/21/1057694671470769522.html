<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2037289/poutin-perimeno-ton-trab-gia-sinomilies-sti-moscha.html"/>
    <meta property="og:site_name" content="News.gr"/>
    <meta property="article:published_time" content="2019-11-14T21:47:50+00:00"/>
    <meta property="og:title" content="Πούτιν: Περιμένω τον Τραμπ για συνομιλίες στη Μόσχα"/>
    <meta property="og:description" content="Ο Ρώσος πρόεδρος προσκάλεσε τον Αμερικανό ομόλογό του στις εκδηλώσεις για το τέλος του Β' Παγκοσμίου Πολέμου"/>
  </head>
  <body>
    <article>
      <h1>Πούτιν: Περιμένω τον Τραμπ για συνομιλίες στη Μόσχα</h1>
      <address>
        <time datetime="2019-11-14T21:47:50+00:00">14 Nov 2019, 21:47</time>
      </address>
      <h3>Ο Ρώσος πρόεδρος προσκάλεσε τον Αμερικανό ομόλογό του στις εκδηλώσεις για το τέλος του Β' Παγκοσμίου Πολέμου</h3>
      <p>Ο πρόεδρος της Ρωσίας <a href="https://www.news.gr/tag/vlantimir-poytin"><b>Βλαντίμιρ Πούτιν</b></a> δήλωσε σήμερα ότι ελπίζει ο Αμερικανός πρόεδρος <a href="https://www.news.gr/tag/ntonalnt-tramp"><b>Ντόναλντ Τραμπ</b></a> να παραστεί στις εορταστικές εκδηλώσεις στη Μόσχα για τα 75 χρόνια από τη νίκη της τότε Σοβιετικής Ένωσης επί της ναζιστικής Γερμανίας.</p>
      <p>Η Ρωσία γιορτάζει το τέλος του Β΄ Παγκοσμίου Πολέμου στις 9 Μαΐου.</p>
      <p>Μιλώντας σε δημοσιογράφους στο περιθώριο της συνόδου των BRICS στη Βραζιλία, ο Πούτιν δήλωσε έτοιμος για συνομιλίες με τις ΗΠΑ. Διευκρίνισε όμως ότι προς το παρόν δεν υπάρχει κάποια προγραμματισμένη συνάντησή του με τον Αμερικανό ομόλογό του.</p>
      <p>Αναφερόμενος στις εξαγωγές οπλικών συστημάτων, σύμφωνα με το Αθηναϊκό Πρακτορείο Ειδήσεων, ο Ρώσος πρόεδρος είπε ότι συζήτησε με τον Ινδό πρωθυπουργό Ναρέντρα Μόντι την παράδοση του ρωσικού πυραυλικού συστήματος S-400. Η Ινδία υπέγραψε πέρσι μια συμφωνία με τη Ρωσία για την αγορά αυτού του συστήματος, με το αιτιολογικό ότι το χρειάζεται για να ενισχύσει την άμυνά της απέναντι την Κίνα.</p>
      <p>Αναφερόμενος στη Βολιβία, ο Βλαντίμιρ Πούτιν σχολίασε ότι η χώρα αυτή βρίσκεται στα πρόθυρα του χάους και ότι υπάρχει «κενό εξουσίας» μετά την παραίτηση του προέδρου Έβο Μοράλες, την Κυριακή. Πρόσθεσε όμως ότι ελπίζει πως όποιος και να αναλάβει την εξουσία στη Βολιβία θα συνεχίσει να συνεργάζεται με τη Μόσχα.</p>
      <p>Η Ρωσία είχε καλές σχέσεις με τον Μοράλες, ο οποίος είχε συναντηθεί με τον Πούτιν φέτος τον Ιούνιο.</p>
      <p>Νωρίτερα σήμερα, ο υφυπουργός Εξωτερικών Σεργκέι Ριαμπκόφ άφησε να εννοηθεί ότι η Ρωσία θα αναγνωρίσει τη μεταβατική πρόεδρο Τζανίν Άνιες. «Είναι σαφές ότι εκείνη θα αναγνωριστεί ως ηγέτιδα της Βολιβίας μέχρι να εκλεγεί νέος πρόεδρος», σημείωσε. Η εκπρόσωπος του υπουργείου, Μαρία Ζαχάροβα, τόνισε ωστόσο πως δεν έχει αλλάξει η επίσημη στάση των ρωσικών αρχών που από την πρώτη στιγμή μίλησαν για «πραξικόπημα» στη Βολιβία.</p>
      <p>Όσον αφορά την Ουκρανία, ο Πούτιν είπε ότι δεν σχεδιάζει να συναντηθεί με τον ομόλογό του, τον Βολοντίμιρ Ζελένσκι, πριν από τη σύνοδο κορυφής των ηγετών του «σχήματος της Νορμανδίας», στην οποία θα συμμετάσχουν επίσης η καγκελάριος της Γερμανίας και ο πρόεδρος της Γαλλίας.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2036525/foreign-policy-o-erntogan-chrisimopiise-ton-trab-ke-kerdise.html"/>
        <a href="https://www.news.gr/kosmos/article/2036440/o-erntogan-adiase-ton-ntonalnt-trab-gia-tous-s-400.html"/>
        <a href="https://www.news.gr/kosmos/article/2036060/bloko-stin-anagnorisi-tis-genoktonias-ton-armenion-meta-tin-sinantisi-trab-erntogan.html"/>
      </related>
    </article>
  </body>
</html>