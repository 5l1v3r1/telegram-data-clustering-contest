<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/sprava-gongadze-dovesti-do-kincya-maloymovirno-novini-ukrajini-50053639.html"/>
    <meta property="og:site_name" content="НВ"/>
    <meta property="article:published_time" content="2019-11-14T21:23:00+00:00"/>
    <meta property="og:title" content="Рябошапка: завершити розслідування вбивства Гонгадзе наразі малоймовірно"/>
    <meta property="og:description" content="Завершити розслідування вбивства журналіста Георгія Гонгадзе і вийти на замовників зараз малоймовірно."/>
  </head>
  <body>
    <article>
      <h1>Рябошапка: завершити розслідування вбивства Гонгадзе наразі малоймовірно</h1>
      <h2>Завершити розслідування вбивства журналіста Георгія Гонгадзе і вийти на замовників зараз малоймовірно.</h2>
      <address>
        <time datetime="2019-11-14T21:23:00+00:00">14 Nov 2019, 21:23</time>
      </address>
      <p>Про це заявив генеральний прокурор України Руслан Рябошапка в інтерв'ю <a href="https://www.currenttime.tv/a/ryaboshapka/30272093.html">Настоящее время</a>.</p>
      <p>«Я вважаю, що дуже складно буде досягти процесуального результату і вийти на замовників практично через 20 років після скоєння злочину. Злочин розслідується 20 років різними прокурорами, заступниками прокурорів, багато чого було втрачено, багато було зроблено так, щоб потім нічого не можна довести. Звичайно, ми будемо намагатися фіналізувати розслідування щодо замовників. Але, чесно кажучи, це буде неймовірно складно. Малоймовірно. Розслідування справи про замовників триває», — заявив генпрокурор.</p>
      <p>При цьому він зазначив, що це одна з тих справ, де суспільству відповідь не сподобається. Водночас Рябошапка підкреслив, що прокуратура не може просунутися далі, ніж зупинилося слідство.</p>
      <p>«Іноді потрібно говорити суспільству, що тут, на жаль, ми не зможемо просунутися далі, ніж зупинилося слідство. Ну або ми можемо розслідувати ще 20 років. І годувати суспільство обіцянками», — додав він.</p>
      <p>Нагадаємо, 7 листопада 2019 року <a href="https://nv.ua/ukr/ukraine/events/sprava-gongadze-sud-vidklav-kasaciyu-pukacha-novini-ukrajini-50052257.htmlhttps:/nv.ua/tags/heorhij-honhadze.html">Верховний суд вдруге за місяць відклав розгляд справи про зміну вироку засудженому за вбивство журналіста Георгія ГонгадзеОлексію Пукачу.</a></p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/368/original/2ef4f87b2806bb950ee5b772c3fab964.png?stamp=1&amp;q=85&amp;w=115"/>
      </figure>
      <p>Петро Олещук<br/>Застій у справі про вбивство Шеремета. Що пішло не так</p>
      <p>Олексій Пукач засуджений до довічного позбавлення волі. Після закінчення 20 років покарання він має право подати клопотання про помилування або скорочення терміну позбавлення волі.</p>
      <p>Георгій Гонгадзе зник у Києві 16 вересня 2000 року. У листопаді того ж року в лісі Київської області був виявлений обезголовлений труп, який, за висновками експертів, міг належати журналістові. У 2009 році в Київській області знайдено останки черепа, які, за заявою Генпрокуратури, належать Гонгадзе.</p>
      <p>22 березня 2016 року на подвір'ї церкви Миколи Набережного на Подолі в Києві <a href="https://nv.ua/ukr/ukraine/events/u-kijevi-pohovali-vbitogo-majzhe-16-rokiv-tomu-zhurnalista-georgija-gongadze-104839.html">відбулися похорони убитого журналіста</a>.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/vspomnit-vse/den-nezalezhnosti-2019-28-rokiv-nezalezhnosti-istoriya-ukrajini-2005-rik-novini-ukrajini-50037801.html">Згадати все. У 2005 році загинув голова МВС Юрій Кравченко — як це пов’язано з убивством журналіста Гонгадзе</a>
        </li>
        <li>
          <a href="https://nv.ua/ukr/ukraine/events/den-pam-yati-gongadze-posolstvo-ssha-zrobilo-zayavu-novini-ukrajini-50043085.html">19-а річниця зникнення Гонгадзе: посольство США вшанувало пам’ять убитого журналіста</a>
        </li>
      </ul>
    </article>
  </body>
</html>