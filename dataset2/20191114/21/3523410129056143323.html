<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640032/%D9%85%D9%82%D8%A7%D8%A8%D9%84-%D8%A8%D8%AD%D8%B1%DB%8C%D9%86-%D9%88-%D8%B9%D8%B1%D8%A7%D9%82-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA%DB%8C%D9%85-%DB%B2-%D8%A7%D9%85%D8%AA%DB%8C%D8%A7%D8%B2-%D8%A8%DA%AF%DB%8C%D8%B1%DB%8C%D9%85-%D9%87%DB%8C%DA%86-%D9%88%D9%82%D8%AA-%D9%81%D9%82%D8%B7-%DB%8C%DA%A9-%D9%86%D9%81%D8%B1-%D9%85%D9%82%D8%B5%D8%B1-%D8%A8%D8%A7%D8%AE%D8%AA-%DB%8C%DA%A9-%D8%AA%DB%8C%D9%85-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T21:38:00+00:00"/>
    <meta property="og:title" content="مقابل بحرین و عراق می‌توانستیم ۲ امتیاز بگیریم/ هیچ وقت فقط یک نفر مقصر باخت یک تیم نیست"/>
    <meta property="og:description" content="مارک ویلموتس، سرمربی تیم ملی فوتبال کشورمان مدعی شد حق تیمش در دو دیدار اخیر مقابل بحرین و عراق حداقل دو امتیاز بوده است."/>
  </head>
  <body>
    <article>
      <h1>
        <a href="https://www.bultannews.com/fa/news/640032/%D9%85%D9%82%D8%A7%D8%A8%D9%84-%D8%A8%D8%AD%D8%B1%DB%8C%D9%86-%D9%88-%D8%B9%D8%B1%D8%A7%D9%82-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA%DB%8C%D9%85-%DB%B2-%D8%A7%D9%85%D8%AA%DB%8C%D8%A7%D8%B2-%D8%A8%DA%AF%DB%8C%D8%B1%DB%8C%D9%85-%D9%87%DB%8C%DA%86-%D9%88%D9%82%D8%AA-%D9%81%D9%82%D8%B7-%DB%8C%DA%A9-%D9%86%D9%81%D8%B1-%D9%85%D9%82%D8%B5%D8%B1-%D8%A8%D8%A7%D8%AE%D8%AA-%DB%8C%DA%A9-%D8%AA%DB%8C%D9%85-%D9%86%DB%8C%D8%B3%D8%AA">مقابل بحرین و عراق می‌توانستیم ۲ امتیاز بگیریم/ هیچ وقت فقط یک نفر مقصر باخت یک تیم نیست</a>
      </h1>
      <h2>مارک ویلموتس، سرمربی تیم ملی فوتبال کشورمان مدعی شد حق تیمش در دو دیدار اخیر مقابل بحرین و عراق حداقل دو امتیاز بوده است.</h2>
      <address><time datetime="2019-11-14T21:38:00+00:00">14 Nov 2019, 21:38</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> مارک ویلموتس، سرمربی تیم ملی فوتبال کشورمان در نشست خبری پس از دیدار مقابل عراق اظهار داشت: ما 15 دقیقه سخت را در ابتدای بازی داشتیم. ما در ابتدای بازی گل خوردیم، اما در ادامه توانستیم بازی را به دست گرفته و کنترل کنیم.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، وی افزود: در نیمه دوم اشتباهاتی مرتکب شدیم و 10 نفره هم شدیم‌‌. این شکست ما را ناگزیر می‌کند در بازی‌های بعدی 12 امتیاز از 12 امتیاز ممکن را بگیریم تا به مرحله بعد صعود کنیم.</p>
      <p>سرمربی تیم ملی فوتبال کشورمان درباره اینکه چه نگاهی به صعود دارد، گفت: ما همه‌ی تلاش‌مان را برای بازی‌های خانگی و همچنین مسابقه خارج از خانه مقابل کامبوج می‌کنیم.</p>
      <p>این مربی بلژیکی درباره دو شکست پیاپی ایران مقابل بحرین و عراق اظهار داشت: ما حداقل می‌توانستیم در دو بازی مقابل بحرین و عراق، دو امتیاز بگیریم، اما این اتفاق رخ نداد. شاید بهتر باشد بگویم در این باره بدشانسی آوردیم و این مسابقه می‌توانست مساوی شود‌.</p>
      <p>ویلموتس درباره توصیفش از شرایط بازی و اینکه آیا این شکست، عواقب کارت قرمز مسعود شجاعی بود، گفت: من 30 سال است در فوتبال هستم. هیچ وقت یک نفر را نباید مقصر قلمداد کرد. همه ما در شکست مقصریم و یک نفر مقصر نیست. اشتباهاتی در این بازی داشتیم. در هنگام یارگیری دچار اشتباهاتی شدیم. در کنار آن 10 نفره هم شدیم‌.</p>
      <p>وی درباره اینکه گفته می‌شود رسانه‌های ایران این شکست را به دلیل غیبت جهانبخش و عزت‌اللهی ارتباط داده‌اند، تصریح کرد: این‌طور نیست. جهانبخش و عزت‌اللهی مدتی است بازی نکرده‌اند. علاوه بر این حاج‌صفی را به دلیل آسیب‌دیدگی در این مسابقه در اختیار نداشتیم.</p>
    </article>
  </body>
</html>