<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158419_1013.html"/>
    <meta property="og:site_name" content="Novsport"/>
    <meta property="article:published_time" content="2019-11-14T21:43:00+00:00"/>
    <meta property="og:title" content="Федерер срази Джокович и е на полуфинал в Лондон"/>
    <meta property="og:description" content="Швейцарецът се наложи с 6:4, 6:3 над световния №2"/>
  </head>
  <body>
    <article>
      <h1>Федерер срази Джокович и е на полуфинал в Лондон</h1>
      <address><time datetime="2019-11-14T21:43:00+00:00">14 Nov 2019, 21:43</time> by <a rel="author">Гонг</a></address>
      <p>Роджър Федерер взе ключова победа над Новак Джокович с убедителното 6:4, 6:3 в последен двубой от група B на Финалите на АТП в Лондон. По този начин швейцарецът се добра до място в полуфиналната фаза, където очаква да разбере своя съперник през утрешния ден.<br/><br/>Двубоят започна с великолепно темпо от страна на Федерер. Още в първия гейм швейцарецът стигна до точка за пробив, но все пак Джокович задържа нервите си и удържа подаването си.<br/><br/>В третия гейм на срещата обаче сърбинът не успя да повтори това. Швейцарецът продължи да е по-решителният играч на терена, като чрез своя форхенд той успешно си даде предимство в разиграванията. Федерер стигна до три точки за пробив, като реализира още първата след едно феноменално разиграване и от двамата играчи.<br/><br/>До края на първия сет двамата тенисисти влязоха в по-спокойно темпо. Федерер успяваше категорично да си взема подаванията, докато Джокович намери частично ритъм. Все пак обаче това не беше достатъчно за Ноле, за да спаси първия сет и 20-кратният шампион от турнири от Големия Шлем затвори сета с 6:4.<br/><br/>В началото на втория сет нещата за сръбския световен номер 2 по никакъв начин не се подобриха. След първоначалния не лош старт и изпусната точка за пробив в сервиса на Федерер при 2:1 швейцарецът отново вдигна темпото и постигна решителния пробив във втората част.<br/><br/>При 2:2 Джокович отново изигра поредния си разпилян гейм, докато Федерер буквално летеше по корта, за да постигне пробив на 15.<br/><br/>Двамата задържаха сервиса си успешно до 5:3, когато Ноле трябваше да се сервира за оставане в мача. Сърбинът обаче, нетипично за себе си, изглеждаше примирен с поражението и допусна нов съкрушителен пробив на 0, за да може Федерер да затвори сета с 6:3 и да си осигури мястото във финалната четворка на турнира.</p>
    </article>
  </body>
</html>