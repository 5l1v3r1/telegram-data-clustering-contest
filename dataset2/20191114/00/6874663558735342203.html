<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773765,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="בקשה לכינוס נכסים נגד חברת סקאל ספורט"/>
    <meta property="og:description" content="דניאל וחיים, בניו של מאיר סקאל, הגישו בקשה לכינוס נכסים נגד החברה שבבעלות אביהם וסולי סקאל. הבנים מבקשים לקבל החזר הלוואה ע&quot;ס כ-15 מיליון שקל שנתנו לסקאל ספורט"/>
  </head>
  <body>
    <article>
      <h1>בקשה לכינוס נכסים נגד חברת סקאל ספורט</h1>
      <h2>דניאל וחיים, בניו של מאיר סקאל, הגישו בקשה לכינוס נכסים נגד החברה שבבעלות אביהם וסולי סקאל. הבנים מבקשים לקבל החזר הלוואה ע"ס כ-15 מיליון שקל שנתנו לסקאל ספורט</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">אורנה יפת</a></address>
      <p>דניאל וחיים סקאל, בניו של מאיר סקאל, הגישו בקשה לכינוס נכסים נגד חברת סקאל ספורט שבבעלות סולי ומאיר סקאל. הבקשה הוגשה על ידי דניאל וחברת אריבפ אחזקות בע"מ – חברה בבעלותו של חיים סקאל, בנו של מאיר. בעקבות הבקשה לכינוס נכסי סקאל מונה ב-29.10.19 עו"ד שאול קוטלר לתפקיד כונס הנכסים של החברה.</p>
      <p>בניו של מאיר מבקשים לקבל החזר הלוואה על סך 15.3 מיליון שקל שנתנו לסקאל ספורט המוחזקת בבעלות חברת האחים סקאל של סולי ומאיר. מאיר סקאל מחזיק שליש מסקאל ספורט וסולי מחזיק שני שליש.</p>
      <figure>
        <img src="https://images1.calcalist.co.il/PicServer3/2018/06/19/826012/1NL.jpg"/>
        <figcaption>סולי סקאל <br/>צילום: אוראל כהן</figcaption>
      </figure>
      <p>מצבה הכספי של סקאל ספורט הוביל לערעור היחסים בין בני המשפחה. ל"כלכליסט" נודע כי מאיר סקאל יעזוב בהסכמתו של סולי אחיו את השותפות בסקאל ספורט, מבלי שייקח על עצמו את החוב של החברה. עם עזיבתו צפוי מאיר לתת לאחיו סולי סכום של 1.19 מיליון שקל. המשמעות היא כי בקשת הכינוס של דניאל וחיים תופנה נגד סולי סקאל בלבד. סולי מצידו לא מתכוון להגיש התנגדות לבקשת הכינוס.</p>
      <p>סקאל ספורט מחזיקה בין היתר ב-50% ממניות חברת SBN בשותפות עם חברת בריל והיא מנהלת את רשתות נאוטיקה וטימברלנד. תחת סקאל ספורט נותרו גם ארבע חנויות אחת של המותג נאוטיקה ושלוש חנויות עודפים של רשת אימפוריום, בהן מוכרת סקאל ספורט את המלאי שנותר לה לאחר שמכרה את הנכסים. בשל מצבה הכספי של סקאל ספורט עבר בשנה האחרונה הניהול של אס.בי.אן לידי חברת בריל והיא בעלת זכות סירוב ראשונה. גם משרדיה של אס בי אן עברו מהרצליה לראשון לציון בסמוך למשרדים של בריל.</p>
      <p>"ההחלטה היא להפריד את השותפות בסקאל ספורט", אמר בשיחה עם "כלכליסט" סולי סקאל. "הסכמתי לקחת את כל ההתחייבויות עלי. מאיר ישלם לי סכום של 1.19 מיליון שקל שילך ברובו לכיסוי החובות של החברה שאני פורע אותם כבר הרבה שנים. החלום שלי זה לשלם לכולם את החוב".</p>
      <p>במסגרת ההפרדות מנכסים מכר סולי סקאל באוקטובר האחרון את חברת לים וסקאל גלובל דיוטי פרי לאיש העסקים טדי שגיא, בתמורה ל-40 מיליון שקל. מדובר היה בנכס העיקרי של סקאל שכלל את כל החנויות הפטורות ממכס בנתב"ג, חנויות דיוטי פרי בנמלי ישראל, חנות הדיוטי פרי לדיפלומטים בתל אביב וחנויות דיוטי פרי שפועלות על אוניות.</p>
    </article>
  </body>
</html>