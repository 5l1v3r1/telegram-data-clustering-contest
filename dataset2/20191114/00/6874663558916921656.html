<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773698,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="הפסיכולוגים בעוטף יחכו לשכר לפחות עד דצמבר"/>
    <meta property="og:description" content="כבר כיום תשלום שכרם של המטפלים, המועסקים באמצעות קבלן, מתעכב זה ארבעה חודשים. מדובר בפרויקט של משרד החינוך לטיפול בילדים נפגעי טראומה באזור עוטף עזה"/>
  </head>
  <body>
    <article>
      <h1>הפסיכולוגים בעוטף יחכו לשכר לפחות עד דצמבר</h1>
      <h2>כבר כיום תשלום שכרם של המטפלים, המועסקים באמצעות קבלן, מתעכב זה ארבעה חודשים. מדובר בפרויקט של משרד החינוך לטיפול בילדים נפגעי טראומה באזור עוטף עזה</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שחר אילן</a></address>
      <p>הכסף לתשלום לפסיכולוגים ולמטפלים הרגשיים של משרד החינוך בילדי עוטף עזה נמצא, ובכל זאת הם לא יקבלו את התשלום המגיע להם עד תחילת דצמבר. כבר כיום תשלום שכרם של המטפלים, המועסקים באמצעות קבלן, מתעכב זה ארבעה חודשים.</p>
      <p>מדובר בפרויקט של משרד החינוך לטיפול בילדים נפגעי טראומה באזור עוטף עזה. הפרויקט פועל בבתי ספר, ולא במרכזי החוסן שמפעיל משרד הבריאות למטרה דומה. הפרויקט הונהג אחרי מבצע צוק איתן ב־2014, במסגרת השירות הפסיכולוגי הייעוצי של משרד החינוך (שפ"י). במסגרת הפרויקט, פועלים במוסדות חינוך שונים בעוטף עזה כ־40 פסיכולוגים, עובדים סוציאליים קליניים, מטפלים באמנות ומטפלי פסיכודרמה. עלות שכרם מוערכת בחצי מיליון שקל בחודש.</p>
      <figure>
        <img src="https://images1.calcalist.co.il/PicServer3/2019/11/13/947515/1NL.jpg"/>
        <figcaption>לד בשדרות אחרי נפילת טיל שלשום <br/>צילום: אבי רוקח</figcaption>
      </figure>
      <p>לי לבנטר, מטפלת באמנות, מספרת שהמטפלים מועסקים באמצעות חברות קבלן ואחת לכמה חודשים מופסק תשלום שכרם. כשזה קורה, הם נאלצים לחתום אבטלה. באוגוסט האחרון, אחרי הפסקה בפעילות, החל המשרד להחזיר את המטפלים לעבודה ושיבץ אותם לבתי ספר ולגנים. אלא שמאז הם לא מקבלים משכורת. "כל פעם אומרים שזה יהיה בשבוע הבא, עוד כמה ימים, ב־15 לחודש", אמרה לבנטר. לדבריה, המטפלים לא מוכנים להסתפק הפעם בתשלום המשכורת המגיעה להם. "אנחנו רוצים שזה לא יקרה יותר, שהפרויקט יהיה קבוע. המדינה צריכה להכיר בכמות העצומה של ילדים נפגעי טראומה שחיים בתופת, שיוסיפו שעות ומטפלים. זה עניין מניעתי, כי אם לא יטפלו בילדים הם יהפכו למבוגרים פוסט־טראומתיים".</p>
      <figure>
        <img src="https://images1.calcalist.co.il/PicServer2/20122005/595398/10L.jpg"/>
        <figcaption>ח"כ איציק שמולי <br/>צילום: צביקה טישלר</figcaption>
      </figure>
      <p>יו"ר סיעת העבודה גשר ח"כ איציק שמולי ממפלגת העבודה אמר כי "כולם מבינים עכשיו את המשמעות של ילדים שנמצאים בטווח הירי, מלאים בחרדה ובלחץ ולא מקבלים מענה, או מקבלים מענה חסר בגלל מטפלים חסרים". לדברי שמולי, בהעברות התקציביות שהיו לפני כשבוע בוועדת הכספים, משרד החינוך קיבל את התקציב שמגיע לו כדי לפתור את הבעיה. למרות זאת, המשכורות למטפלים לא שולמו. שמולי טוען כי "יש פה ניצול של המטפלים, שלא יכולים לנטוש את הילדים".</p>
      <p>ממשרד החינוך נמסר: "הפסיכולוגים שבמרכזי החוסן מבצעים עבודת קודש קריטית. כעת, משעה שהתקציב הנדרש אושר על ידי האוצר, נעביר את המשכורות באופן מיידי". בתשובה לשאלה נוספת הבהירו שהמשכורות ישולמו במועד התשלום הבא בתחילת דצמבר.</p>
    </article>
  </body>
</html>