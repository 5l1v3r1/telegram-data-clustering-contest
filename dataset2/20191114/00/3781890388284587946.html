<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741531"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T00:13:00+00:00"/>
    <meta property="og:title" content="เวนิสประกาศภาวะฉุกเฉิน หลังน้ำขึ้นสูงสุดในรอบ 53 ปี"/>
    <meta property="og:description" content="เทศบาลเมืองเวนิส ทางตอนเหนือของอิตาลี ประกาศสถานการณ์ฉุกเฉินจากน้ำท่วมฉับพลัน ซึ่งเป็นผลจากน้ำขึ้นสูงสุดนับตั้งแต่ปี 2509"/>
  </head>
  <body>
    <article>
      <h1>เวนิสประกาศภาวะฉุกเฉิน หลังน้ำขึ้นสูงสุดในรอบ 53 ปี</h1>
      <address>
        <time datetime="2019-11-14T00:13:00+00:00">14 Nov 2019, 00:13</time>
      </address>
      <p>
        <b>เทศบาลเมืองเวนิส ทางตอนเหนือของอิตาลี ประกาศสถานการณ์ฉุกเฉินจากน้ำท่วมฉับพลัน ซึ่งเป็นผลจากน้ำขึ้นสูงสุดนับตั้งแต่ปี 2509</b>
      </p>
      <p>สำนักข่าวต่างประเทศรายงานจากเมืองเวนิส ประเทศอิตาลี เมื่อวันที่ 14 พ.ย. ว่านายลุยจิ บรุกนาโร นายกเทศมนตรีเมืองเวนิส ซึ่งเป็นหนึ่งในเมืองสำคัญตั้งอยู่ริมชายฝั่งทางตะวันออกเฉียงเหนือของอิตาลี ประกาศสถานการณ์ฉุกเฉินจากภัยธรรมชาติ เมื่อวันพุธ หลังเกิดน้ำท่วมฉับพลันแทบทั้งเมือง ซึ่งเป็นผลจากระดับน้ำขึ้นที่ศูนย์เฝ้าระวังวัดได้ 1.87 เมตร เมื่อช่วงกลางดึกของวันอังคารที่ผ่านมา ถือเป็นสถิติสูงที่สุดนับตั้งแต่ปี 2509 ซึ่งเคยวัดได้ 1.94 เมตร และส่งผลให้มหาวิหารซันมาร์โกหรือเซนต์มาร์ก และจัตุรัสซันมาร์โกซึ่งตั้งอยู่ด้านหน้าต้องจมอยู่ใต้บาดาลเป็นครั้งที่ 6 ในรอบ 1,200 ปี แต่เป็นครั้งที่ 4 ภายในช่วง 2 ทศวรรษที่ผ่านมา โดยมหาวิหารซันมาร์โกเพิ่งเผชิญกับน้ำท่วมครั้งใหญ่เมื่อปีที่แล้ว ขณะที่เจ้าหน้าที่ผู้ดูแลปิดระบบจ่ายกระแสไฟฟ้าทุกจุดในมหาวิหาร หลังเกิดเหตุไฟฟ้าลัดวงจรที่ห้องจัดแสดงผลงานศิลปะร่วมสมัย กา ปีซาโร เคราะห์ดีที่ไม่ลุกลามเป็นเพลิงไหม้<br/> </p>
      <figure>
        <iframe data-src="https://twitter.com/Reuters/status/1194695172979875841?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1194605834245795840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_DvkKpSomIc072622_533.jpg?v=20191114086?v=7569"/>
      </figure>
      <p> <br/>อย่างไรก็ตาม กระทรวงวัฒนธรรมของอิตาลีออกแถลงการณ์ว่ายังไม่ได้รับรายงานอย่างเป็นทางการ เกี่ยวกับความเสียหายที่มหาวิหารซันมาร์โกหรืออารามแห่งอื่น ตลอดจนพิพิธภัณฑ์แห่งใดในเมืองเวนิส ด้านนายกรัฐมนตรีจูเซปเป กอนเต ลงพื้นที่เมืองเวนิสด้วยตัวเอง เพื่อหารือกับเทศบาลท้องถิ่น ซึ่งบรุกนาโรกล่าวว่าน้ำท่วมครั้งนี้ เป็นผลจากภาวะโลกร้อนที่ทวีความรุนแรง เนื่องจากแม้ระดับน้ำยังไม่ทำลายสถิติเมื่อ 53 ปีที่แล้ว แต่กระแสน้ำไหลเข้าตัวเมืองด้วยความรวดเร็วและเชี่ยวกรากมาก อีกทั้งยังมี "น้ำสกปรก" เพิ่มมากขึ้นด้วย</p>
      <figure>
        <img src="https://www.dailynews.co.th/admin/upload/20191114/news_KkWDXkNzKi072656_533.jpg?v=20191114086?v=2150"/>
      </figure>
      <figure>
        <img src="https://www.dailynews.co.th/admin/upload/20191114/news_AQWLanwtxk072713_533.jpg?v=20191114086?v=3069"/>
      </figure>
      <p> </p>
      <figure>
        <iframe data-src="https://twitter.com/Ruptly/status/1194555502388056064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อนึ่ง น้ำท่วมฉับพลันในเมืองเวนิสครั้งนี้ส่งผลให้มีผู้เสียชีวิตแล้ว 1 คน เป็นชายวัย 78 ปีซึ่งถูกกกระแสไฟฟ้าดูดภายในบ้านพัก เรียกเสียงวิจารณ์อย่างหนักจากชาวเมืองเวนิส ที่กล่าวเป็นเสียงเดียวกันว่า จริงอยู่ที่เมื่อใดก็ตามเกิดน้ำขึ้นในระดับสูงมากกว่าปกติ เกือบทั้งเมืองต้องเผชิญกับน้ำท่วมฉับพลัน แต่ทุกฝ่ายไม่ควรปล่อยให้เหตุการณ์เกิดซ้ำรอยแบบนี้ทุกปี ประเด็นการทุจริตโครงการก่อสร้างพนังกันน้ำ "โมเสส" ซึ่งมีการริเริ่มแนวคิดตั้งแต่ปี 2509 แต่จนถึงปัจจุบันการก่อสร้างยังไม่แล้วเสร็จจึงมีการหยิบยกมาวิจารณ์อีกครั้ง กระนั้นเทศบาลเมืองเวนิสชุดปัจจุบันยืนยันวาเมกะโปรเจ็กต์ดังกล่าวจะใช้งานได้ภายในปี 2564.<br/><br/><b>เครดิตภาพ : AP, AFP</b></p>
    </article>
  </body>
</html>