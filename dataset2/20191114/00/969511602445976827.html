<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/investitorii-din-real-estate-aduc-bani-pentru-dezvoltari-imobiliare-o-fabrica-de-mobila-isi-face-loc-in-top-20-companii-create-in-trimestrul-trei-din-2019-18585073"/>
    <meta property="og:site_name" content="BusinessMagazin"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Investitorii din real-estate aduc bani pentru dezvoltări imobiliare. O fabrică de mobilă îşi face loc în top 20 companii create în trimestrul trei din 2019"/>
    <meta property="og:description" content="Ion Rădulea, acţionar al proiectului de birouri Sema Parc din zona de vest a Capitalei, este antreprenorul care a înfiinţat cea mai mare companie din România în trimestrul al treilea din acest an (perioada iulie-septembrie 2019), arată datele platormei de analiză financiară a companiilor confidas.ro."/>
  </head>
  <body>
    <article>
      <h1>Investitorii din real-estate aduc bani pentru dezvoltări imobiliare. O fabrică de mobilă îşi face loc în top 20 companii create în trimestrul trei din 2019</h1>
      <address><time datetime="2019-11-14T00:00:00+00:00">14 Nov 2019</time> by <a rel="author" href="https://www.businessmagazin.ro/autor/dana-ciriperu" target="_blank">Dana Ciriperu</a></address>
      <h3>Investitorii din real-estate aduc bani pentru dezvoltări imobiliare. O fabrică de mobilă îşi face loc în top 20 companii create în trimestrul trei din 2019</h3>
      <p>Ion Rădulea, acţionar al proiectului de birouri Sema Parc din zona de vest a Capitalei, este antreprenorul care a înfiinţat cea mai mare companie din România în trimestrul al treilea din acest an (perioada iulie-septembrie 2019), arată datele platormei de analiză financiară a companiilor confidas.ro.</p>
      <p>Compania River Tower Project, creată la finalul lunii iulie şi deţinută de Rădulea şi de alţi acţionari, are un capital social subscris de 68,5 mil. lei, arată sursa citată.</p>
      <p>De altfel, cei mai mulţi bani aduşi în capitalul companiilor nou create sunt în sectorul imobiliar, acolo unde evaluarea activelor determină şi un plus la capitalul social al entităţilor nou create. Vin astfel bani pentru dezvoltarea de noi proiecte imobiliare şi în Bucureşti, dar şi în Timiş, Constanţa sau Cluj.</p>
      <p>Datele furnizate de Confidas arată că între cele mai mari 20 de majorări de capital din trimestrul al treilea al anului 2019 se află o singură companie din zona de producţie. Uerom Furniture, o firmă înregistrată în Hunedoara, cu activităţi în fabricarea de mobilă este deţinută de o companie din Hong Kong.</p>
      <p>Printre cele mai mari 20 de companii create în perioada iulie-septembrie 2019 se află firme din construcţii şi din turism – hoteluri şi restaurante, iar numărul antreprenorilor este net superior firmelor cu capital străin.</p>
      <p>În primele nouă luni ale lui 2019 au fost înmatriculate peste 106.000 de firme, potrivit datelor de la Registrul Comerţului, cu aproape 5% mai multe decât în aceeaşi perioadă din 2018. Numărul de companii înfiinţate din perioada menţionată este al doilea cel mai mare din ultimii zece ani, după valoarea înregistrată în anul 2017 - peste 112.000 de unităţi noi.  Cele mai multe firme noi au fost înfiinţate în Bucureşti - peste 13.500 de companii. Pe locul următor în clasament este Clujul, cu peste 5.000 de noi companii şi Timiş cu peste 4.500 de companii, cu o scădere de mai mult de 4%.</p>
      <p>
        <a href="https://www.confidas.ro/">Acest articol este realizat cu ajutorul Confidas.ro, platformă ce analizează riscul financiar al companiilor</a>
      </p>
    </article>
  </body>
</html>