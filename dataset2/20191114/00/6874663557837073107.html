<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773691,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="המועצה להשכלה גבוהה נותרה בלי הנהלה וללא תכנון"/>
    <meta property="og:description" content="סמנכ&quot;לית המועצה, שירה נבון עוברת לאוניברסיטת חיפה. לאחר עזיבתו של המנכ&quot;ל, מתניהו אנגלמן, וסמנכ&quot;לית נוספת נותרה צמרת המועצה מיותמת. יו&quot;ר המועצה לשעבר: גל העזיבות הוא תוצר של הפוליטיזציה"/>
  </head>
  <body>
    <article>
      <h1>המועצה להשכלה גבוהה נותרה בלי הנהלה וללא תכנון</h1>
      <h2>סמנכ"לית המועצה, שירה נבון עוברת לאוניברסיטת חיפה. לאחר עזיבתו של המנכ"ל, מתניהו אנגלמן, וסמנכ"לית נוספת נותרה צמרת המועצה מיותמת. יו"ר המועצה לשעבר: גל העזיבות הוא תוצר של הפוליטיזציה</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שחר אילן</a></address>
      <p>סמנכ"לית התקצוב של המועצה להשכלה גבוהה שירה נבון תעזוב את התפקיד ותמונה לסגנית נשיא אוניברסיטת חיפה. הדבר יוצר משבר ניהולי במועצה אחרי שהמנכ"ל שלה מתניהו אנגלמן מונה למבקר המדינה וטרם מונה לו מחליף או ממלא מקום, וגם סמנכ"לית התכנון עזבה. המעבר של נבון הוא גם ביטוי נוסף לתופעת הדלת המסתובבת במנגנון הממשלתי בכלל ובמל"ג־ות"ת (המועצה להשכלה גבוהה והוועדה לתכנון ולתקצוב שלה) בפרט: בכירים שעוברים לעבוד במוסדות שהם אחראים להם ומתקצבים אותם.</p>
      <p>אנגלמן עזב את תפקיד מנכ"ל המל"ג ביולי, לאחר שכיהן שנה בלבד. היועץ המשפטי לממשלה אסר למנות מנכ"ל קבוע בתקופת ממשלת מעבר ויו"ר ות"ת פר־ופ' יפה זילברשץ העדיפה עד כה לא למנות מ"מ. זמן קצר קודם לכן עזבה סמנכ"לית התכנון של המל"ג־ות"ת מרב שביב, בין היתר על רקע התנגשות עם אנגלמן. מונתה לה ממלאת מקום שכנראה תהפוך לקבועה בקרוב. עכשיו הודיעה סמנכ"לית התקצוב נבון על כוונתה לעזוב, אם כי הדבר יקרה כנראה רק בעוד חודשיים־שלושה. הוצא מכרז להחלפתה. כך נותרה המל"ג ות"ת, גוף שמנהל ומחלק תקציב של 10 מיליארד שקל בשנה בלי שניים משלושת הפקידים הבכירים וכאשר השלישית עומדת לעזוב.</p>
      <p>בוועדה לתכנון ולתקצוב אמנם טוענים שהתפקוד השוטף אינו נפגע אבל ברור שבלי הנהלה קבועה התכנון לעתיד ותהליכים ארוכי טווח נפגעים. כך לדוגמה החל אנגלמן בתהליכים של קיצור תקופת האישור לחוגים חדשים במוסדות, מהלך שקשה לקדם ללא צוות בכיר.</p>
      <figure>
        <img src="https://images1.calcalist.co.il/PicServer3/2019/11/13/947480/1NL.jpg"/>
        <figcaption>יו"ר המל"ג לשעבר פרופ' מנואל טרכטנברג. "אנשים משאירים חורים גדולים" <br/>צילום: תומי הרפז</figcaption>
      </figure>
      <p>יו"ר ות"ת לשעבר פרופ' מנואל טרכטנברג אמר בתגובה כי "גל העזיבות משקף לדעתי את המצב העגום והבעייתי שבו שרויה המל"ג־ות"ת כבר שנתיים־ בשלוש. יש תהליך של כרסום הדרג המקצועי, שמתבטא בעזיבות והורדת ראש, כיוון שהפוליטיזציה חדרה לכל פינה שם. זה בדיוק מסוג הדברים שאתה לא רואה את התוצאה במכה אחת אבל התוצאה העגומה היא שאנשים יפנו למקום אחר. הם משאירים חורים גדולים ואני לא רואה שהם מתמלאים".</p>
      <p>בכיר במערכת ההשכלה הגבוהה אמר כי "זה לא סוד שהצוות המנהלי בות"ת עבר תקופה קשה ביחוד בתקופת אנגלמן שצורת הניהול שלו היתה ריכוזית וכוחנית. זה גרם למורל נמוך מאוד ואנשים שיכלו לעזוב עזבו".</p>
      <figure>
        <img src="https://images1.calcalist.co.il/PicServer3/2019/08/10/926327/YE2503964_l.jpg"/>
        <figcaption>מתניהו אנגלמן, מבקר המדינה <br/>צילום: עמית שאבי</figcaption>
      </figure>
      <p>יצוין שהוועדה לתכנון ולתקצוב סבלה בחודשים האחרונים ממשבר לא רק בחלק המנהלי שלה אלא גם בוועדה עצמה. זאת, משום שפקעה חברותם של שלושה מתוך שבעת חבריה ולכן היא לא יכלה להתכנס בהיעדר קוורום. ביום שלישי האחרון מינה שר החינוך הרב רפי פרץ חבר נוסף לוועדה, ובכך חזר הקוורום אבל עדיין חסרים לוועדה שני נציגים.</p>
      <p>המינוי של נבון באוניברסיטת חיפה הוא חלק מתופעת הדלת המסתובבת של רגולטורים העוברים לעבוד במוסדות התלויים בהם ובמקרה של המל"ג־ות"ת - המתוקצבים על ידם. התופעה מוכרת מאוד במשרד האוצר אבל גם במל"ג־ות"ת היה לה תקדים מפורסם, כשב־2017 מונה מנכ"ל המל"ג־ות"ת דאז גדי פרנק למנכ"ל אוניברסיטת תל אביב. נבון הודיעה ליו"ר ות"ת על הפנייה מאוניברסיטת חיפה עם קבלתה וחדלה מלעסוק בענייניה. בפועל להתחייבות זאת יש משמעות מוגבלת בגלל שמדובר בעוגה תקציבית אחת.</p>
      <p>מהמל"ג־ות"ת נמסר בתגובה: "מצבה של מערכת ההשכלה הגבוהה טוב מאי פעם והיא נמצאת בשיא פריחתה. פרופ' טרכטנברג, שכיהן כיו"ר הות"ת מכיר את המערכת ויכול להוקיר את הישגיה כיום במחקר, בתקציבים, בעלייה במספרי הסטודנטים ובהנגשת המערכת לאוכלוסיות שהודרו במשך השנים". עוד הם מציינים, כי "חוק שירות הציבור (הגבלות לאחר פרישה), אינו חל על עובדי המל"ג, ולמרות זאת אנו פועלים לפי עקרונותיו. </p>
      <p>"שירה נבון הודיעה עם תחילת מגעיה עם אוניברסיטת חיפה, על הפסקת עיסוקה בנושאים הקשורים לאוניברסיטה. במקביל, ביקשה גב' נבון להביא את הנושא בפני ועדת ההיתרים של המל"ג, בראשות שופט מחוזי בדימוס שתקבע את המתווה לתקופת הצינון". באשר למנכ"ל מל"ג נאמר כי "בהתאם להנחיית היועץ המשפטי לממשלה לא ניתן למנות מנכ"ל בתקופת ממשלת מעבר. מונתה מ"מ לסמנכ"ל תכנון.</p>
      <p>"חוק שירות הציבור (הגבלות לאחר פרישה), אינו חל על עובדי המל"ג, למרות זאת אנו פועלים לפי עקרונותיו". אומרים שם ש"גב' שירה נבון הודיעה עם תחילת מגעיה עם אוניברסיטת חיפה, על הפסקת עיסוקה בנושאים הקשורים לאוניברסיטה. במקביל, ביקשה גב' נבון להביא את הנושא בפני ועדת ההיתרים של המל"ג, בראשות שופט מחוזי בדימוס שתקבע את המתווה לתקופת הצינון". באשר למנכ"ל מל"ג אומרים שם, כי "בהתאם להנחיית היועץ המשפטי לממשלה לא ניתן למנות מנכ"ל בתקופת ממשלת מעבר. מונתה מ"מ לסמנכ"ל תכנון".</p>
    </article>
  </body>
</html>