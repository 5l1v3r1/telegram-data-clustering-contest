<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/dorde-majstorovic-imamo-znanje-i-kvalitet-nismo-bez-sansi-u-splitu/342456"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Đorđe Majstorović: Imamo znanje i kvalitet, nismo bez šansi u Splitu"/>
    <meta property="og:description" content="Pred igračima Borca je najveći izazov u dosadašnjem delu ABA 2 lige"/>
  </head>
  <body>
    <article>
      <h1>Đorđe Majstorović: Imamo znanje i kvalitet, nismo bez šansi u Splitu</h1>
      <h2>Pred igračima Borca je najveći izazov u dosadašnjem delu ABA 2 lige</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>U okviru 7. kola ABA 2 lige ekipa Borca putuje u Split, gde će se sastati sa istoimenim protivnikom. Ovaj meč dolazi u sjajnom momentu za Čačane. Ekipa <b>Marka Marinovića</b> je do sada zabeležila impresivan broj pobeda, čak 11, uz svega jedan poraz u svim takmičenjima. Računajući i pripremni period broj trijumfa se penje na 23. Mladi tim Borca, koji prosto pleni borbenošću i timskim duhom, već na startu sezone se ukotvio na samom vrhu tabela obe lige u kojima je uzeo učešće. Razume se, još je puno posla i izazova pred Čačanima, ali oni od njih ne beže, kako je nekoliko puta istakao trener <b>Marinović</b>.</p>
      <p>Strateg Borca osvrnuo se na dosadašnje rezultate tima, za koje smatra da su odlični.<br/><b>,,Okrećemo novi list nakon mini ciklusa od 12 utakmica, gde smo ostvarili 11 pobeda i samo jedan poraz. Da mi je neko pred početak sezone rekao da ćemo imati takav skor, ne bih mu verovao. Naravno, više puta sam rekao da idemo korak po korak, jer polako počinje da se zahuktava sezona”</b>, rekao je popularni <b>Malina.</b></p>
      <p>Pred njegovom ekipom je izuzetno zahtevan izazov u Hrvatskoj. Ipak, <b>Marinović </b>kaže da nema straha.<br/><b>,,Nema sumnje, biće ovo jedno od najtežih gostovanja u ligi. Ali mi ne nameravamo da se predamo i da olako prodamo kožu. Imamo svoje adute, koje nameravamo da iskoristimo. Nadam se da će se Čarapić oporaviti do tog susreta kako bismo bili kompletni. A ako bude sve kako smo planirali, želimo da napadnemo protivnika u Splitu“</b>, završio je <b>Marinović</b>.</p>
      <p><b>Đorđe Majstorović</b>, najiskusniji košarkaš u redovima Borca, analizirajući protivnika ističe da je Split izuzetno kvalitetan tim, zbog čega ga čude tri poraza u dosadašnjem delu lige.<br/><b>,,Što se mene tiče, imajući u vidu roster, Split je najkvalitetnija ekipa u ligi. Zbog toga me malo iznenađuju njihovi dosadašnji rezultati. Zabeležili tri pobede i tri poraza, što nije realno, jer su zaslužili daleko bolje rezultate”.</b></p>
      <p><b>Majstorović</b> je istakao glavne adute Splićana.<br/><b>,,Split ima veoma dobre visoke igrače, koji prave prednost u reketu. Moram da pomenem Gabrića, koji je izuzetan šuter. Naravno, tu je i Marčinković, iskusan i dobar igrač. Da ne dužim, to je tim vredan poštovanja”</b>, dodao je igrač Borca.</p>
      <p>Iako će biti pred velikim iskušenjem, <b>Majstorović</b> veruje da njegov tim nije bez šansi.<br/><b>,,Maksimalno ozbiljno i motivisano se pripremamo za susret sa Splitom. Ulogu favorita bih ovog puta prepustio rivalu, ipak je domaćin. Naravno, imamo i mi dovoljno znanja i kvaliteta da im se suprotstavimo na pravi način, tako da nismo bez šansi. Ne bih unapred davao neke prognoze, ali sve je moguće”</b>, zaključio je <b>Majstorović.</b></p>
      <p>Čačane, u narednom periodu, očekuju utakmice u regionu sa Splitom i Heliosom odnosno Zlatiborom i Napretkom u KLS – u.</p>
      <p>
        <b>ABA2 - 7. KOLO</b>
      </p>
      <p><b>Utorak</b><br/>Helios - MZT 78:76<br/>Dinamik - Sloboda 87:83</p>
      <p><b>Sreda</b><br/>Sutjeska - Rogaška 84:90</p>
      <p>
        <b>Četvrtak</b>
        <br/>
        <b>
          <a href="https://www.mozzartbet.com/sr#/match/4522611">19.00: (2,10) Split (14,0) Borac (1,85)</a>
          <br/>
          <a href="https://www.mozzartbet.com/sr#/match/4522612">19.00: (1,05) Široki Brijeg (27,0) Spars Sarajevo (10,0)</a>
          <br/>
          <a href="https://www.mozzartbet.com/sr#/match/4522613">19.00: (1,60) Novi Pazar (14,5) Lovćen (2,55)</a>
        </b>
      </p>
      <figure>
        <img src="https://mozzartsport.com/upload/CKEditor/14.11.2019./khsjlkhgjpko%C5%A1gf%C4%8Dlsj%C4%8Dkxf%C4%8Dvkh.JPG"/>
      </figure>
      <p>
        <b>Pišu: </b>
        <i>Đurđe MEČANIN i Nikola MINOVIĆ</i>
      </p>
      <p><b>Foto</b>: <i>ABA 2 liga (KK MZT Skoplje / Petr Stojanovski)<br/>djurdje.mecanin@mozzartbet.com</i></p>
    </article>
  </body>
</html>