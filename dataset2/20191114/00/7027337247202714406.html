<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698352/%D8%AA%D8%B1%D8%A7%D8%B4%DB%8C%D8%AF%D9%86-%DA%A9%D9%88%D9%87-%D8%A8%D8%B1%D8%A7%DB%8C-%D8%B9%D8%A8%D9%88%D8%B1-%D9%87%D9%88%D8%A7%D9%BE%DB%8C%D9%85%D8%A7-%D8%AF%D8%B1-%D8%AE%D8%B1%D8%A7%D8%B3%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="تراشیدن کوه برای عبور هواپیما در خراسان"/>
    <meta property="og:description" content="نماینده خراسان شمالی در شورای عالی استان ها گفت: کوه بابا موسی در خراسان شمالی برای عبور هواپیما تراشیده می شود."/>
  </head>
  <body>
    <article>
      <h1>تراشیدن کوه برای عبور هواپیما در خراسان</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>نماینده خراسان شمالی در شورای عالی استان ها گفت: کوه بابا موسی در خراسان شمالی برای عبور هواپیما تراشیده می شود.</p>
      <p>به گزارش ایلنا، علیرضا ایزدی امروز در نشست شورای عالی استانها، اظهار داشت: تعیین حریم روستا‌های واقع در حریم شهر‌ها و افزایش جمعیت روستا‌های حریم صرفاً در حد نرخ رشد طبیعی زاد و ولد بوده و مهاجرت‌های بسیاری که به این روستا‌ها انجام می‌شود از محاسبه خارج و نتیجه این محاسبه غیر واقعی عدم تأمین اراضی کافی جهت توسعه جمعیت است.</p>
      <p>ایزدی افزود: در مواردی نرخ رشد واقعی برخی از روستا‌ها ۳ برابر نرخ رشد طبیعی آن‌هاست. در صورت اعمال مصوبه تعیین محدوده و حریم روستا‌های واقع در حریم شهر‌ها اراضی خالی داخل بافت نیز باید از محدوده خارج شوند، در حالی که روستا‌های مورد نظر به زمین‌های بیشتری برای توسعه نیاز دارند و به عبارتی دیگر اعمال این مصوبه طرح‌های هادی را در مهار ساخت و ساز‌های روستایی حریم بی‌اثر می‌کند.</p>
      <p>وی ادامه داد: با وجود اینکه این استان پهناور نیست، اما محرومیت حاکم بر آن سبب شده که زیرساخت‌های اعتباری در آن در بدترین وضعیت ممکن باشد.</p>
      <p>نماینده خراسان شمالی در شورای عالی استان ها گفت: از زمان پهلوی دوم تا به حال یک جاده چند کیلومتری که مرکز استان را به بزرگراه تهران - مشهد متصل کند، هنوز در دست ساخت است. هیچ راه صعب‌العبوری وجود ندارد و جاده از وسط زمینی مسطح و بدون موانع جدی عبور می‌کند، اما در هر صورت نیم قرن تلاش وزارت راه برای ساخت چند کیلومتر جاده آسان باید در کتاب گینس ثبت شود.</p>
      <p>ایزدی عنوان کرد: خراسان شمالی فقط یک ایستگاه قطار دارد که قابل استفاده برای ۸۵۰ هزار نفر از مردم استان است. فاصله ۳۰ کیلومتری این ایستگاه با شهر جاجروم و غیر ایمن بودن آن سال‌های زیادی است که موجب بروز مشکلات فراوان شده است.</p>
      <p>وی اضافه کرد: فرودگاه بجنورد به دلیل کوه باباموسی همواره با لغو پرواز روبرو می‌شود که مسافران مجبورند از فرودگاه مشهد، سبزوار و گلستان استفاده کنند و از آنجایی که در خراسان شمالی جاجروم ایده‌آل‌ترین وضعیت را برای تردد هواپیمای بزرگ دارد به آنجا می‌رود.</p>
      <p>نماینده خراسان شمالی در شورای عالی استان ها ادامه داد: در حال حاضر مدیران استان صلاح را در این دیده‌اند که کوه بابا موسی را بتراشند تا هواپیما با خطر کمتری فرود آید اما معضل همچنان در جای خود باقی است.</p>
      <p>ایزدی تصریح کرد: فرودگاه جاجروم با زمینی به وسعت ۵۵۰ هکتار سال‌هاست تأسیس شده که این فرودگاه به دلیل موقعیت ویژه می‌تواند به مسافران استان خراسان شمالی، گلستان، سمنان و خراسان رضوی خدمات سفر ارائه دهد.</p>
      <p>وی با بیان اینکه راه‌آهن تهران- مشهد از ایستگاه جاجروم به کارخانه آلومینا متصل شده است، افزود: اگر فقط یک ایستگاه در این مسیر تأسیس شود، مسافران این استان و استان گلستان می‌توانند برای سفر به مشهد و تهران از آن استفاده کنند.</p>
      <p>ایزدی در پایان خطاب به وزیر راه که در جلسه امروز حضور داشت، گفت: به مدیران استانی خود بگویید که میدان کار و عمل فارغ از دفتر پرزرق و برق شان است و آستین خود را بالا بزنند.</p>
    </article>
  </body>
</html>