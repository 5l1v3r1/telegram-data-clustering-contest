<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/odbrana-gola-nemoguca-misija-srbija-drhtala-da-sacuva-pobedu-nad-luksemburgom/342488"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Odbrana gola - nemoguća misija! Srbija drhtala da sačuva pobedu nad Luksemburgom"/>
    <meta property="og:description" content="Mitrović i Radonjić pogađali kao u Luksemburgu - 3:2"/>
  </head>
  <body>
    <article>
      <h1>Odbrana gola - nemoguća misija! Srbija drhtala da sačuva pobedu nad Luksemburgom</h1>
      <h2>Mitrović i Radonjić pogađali kao u Luksemburgu - 3:2</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">Vujadin Tomković</a></address>
      <p>
        <b>Može li pobeda bez primljenog gola? Ne može! Srbija je upisala tri boda u duelu sa Luksemburgom u pretposlednjem kolu kvalifikacija za Evropsko prvenstvo, ali je nastavila niz da joj se na svakoj, baš svakoj utakmici u ovom ciklusu mreža zatresla bar jednom - 3:2 (2:0). Ovog puta, nasred Marakane, čak dva puta od rivala koji je trebalo da posluži kao zagrevanje za Ukrajinu u nedelju. Loše, baš loše...</b>
      </p>
      <p>Ponovo je bilo napeto, kao u Luksemburgu. Posle prvog primljenog gola, igra Srbije, koja ni do tada uglavnom nije bila naročito dobra, potpuno se prosula. Rival se okuražio i krenuo po izjednačenje, nije odustajao ni kod 3:1, ponovo je došao nadomak egala i napadao, pokušavao, mučio Orlove, kojima je nova blamaža visila nad glavama.</p>
      <p>Ispostavilo se, ipak, kao u utakmici odigranoj u septembru, da je <b>Nemanja Radonjić</b> obezbedio pobedu i tri boda Srbiji. Luksemburg mu, izgleda, baš leži... Isto kao i <b>Aleksandru Mitroviću</b>, koji je, takođe kao u prethodnom meču, bio dvostruki strelac.</p>
      <figure>
        <img src="https://mozzartsport.com/upload/CKEditor/09.11.2019/770x200-FSS.png"/>
      </figure>
      <p>Ako je ovo bila igra u pretposlednjoj utakmici pred martovski baraž sa Norveškom u Oslu, onda malo čime selektor <b>Tumbaković </b>može da bude zadovoljan. Možda jedino formom <b>Mitrovića </b>i ničim više. A, vremena i nekih novih prilika za uigravanje više nema. Još meč sa Ukrajinom i razlaz do marta.</p>
      <p>I na ovom meču je <b>Ljubiša Tumbaković</b> odlučio da promeša karte. Odbrana je dobila još jedno novo lice, sa Nikolom Maksimovićem na mestu štopera, a Nikolom Milenkovićem na poziciji desnog beka, što je povremeno igrao u Fiorentini. A, u veznom redu za kreaciju su bili zaduženi i <b>Tadić,</b> <b>Milinković-Savić</b> i <b>Ljajić</b>. Trojica ofanzivnih vezista na malom prostoru.</p>
      <p>Bila je to potpuno napadačka postavka, pogotovo po načinu kako su igrači stali na teren od početka meča, sa samo štoperima na svojoj polovini. I tako su i krenuli u utakmicu, obrušivši se na rivala.</p>
      <p>Prvih 20 minuta bio je i najbolji deo utakmice. Srbija je nizala šansu za šansom, a <b>Aleksandar Mitrović</b> je samo u tom delu utakmice mogao da prepolovi svoj golgeterski zaostatak za rekorderom reprezentacije <b>Stjepanom Bobekom</b>. Ipak, u 11. minutu iskoristio je prvi špic Orlova sjajan centaršut <b>Dušana Tadića</b> i doveo Srbiju do vođstva od 1:0.</p>
      <hr/>
      <p>
        <b>SRBIJA - LUKSEMBURG 3:2<br/>/Mitrović 11, 43, Radonjić 70 - Rodrigeš 54, Turpel 75/</b>
      </p>
      <p>
        <b>Stadion: </b>
        <i>"Rajko Mitić", Beograd</i>
        <br/>
        <b>Gledalaca: </b>
        <i>500</i>
        <br/>
        <b>Sudija: </b>
        <i>Serdar Gozibijik (Holandija)</i>
      </p>
      <p><b>SRBIJA (4-2-3-1)</b>:<i> </i>Dmitrović - Maksimović Nikola, Milenković, Kolarov, Mladenović - Milivojević, Maksimović Nemanja - Milinković-Savić (od 62. minuta Radonjić), Tadić, Ljajić (od 78. minuta Đuričić) - Mitrović.<i> <b>Klupa: </b>Rajković, Rockov, Miletić, Spajić, Radonjić, Gudelj, Milunović, Gaćinović, Lukić, Đuričić, Despotović. <b>Trener: </b>Ljubiša Tumbaković.</i><br/><b>LUKSEMBURG (3-4-3)</b>: Moris - Šano, Žerson, Hal - Jans, Filips (od 46. minuta Skenderović), Til Olivije (od 62. minuta Turpel), Karlson - Til Vinsent (od 78. minuta Sinani), Rodrigeš, de Vil.<i> <b>Klupa: </b>Šon, Kabral, Malget, Selimović, Martins, Da Mota, Bensi, Sinani, Boner, Skenderović, Turpel, Joakim. <b>Trener: </b>Luk Holc.</i></p>
      <hr/>
      <p>I od nekog 25. minuta - uspavanka. I Luksemburg se oslobodio, pomerio linije ka centru, udaljio srpske fudbalere od svog gola. Imao je i poneki pokušaj da zapreti... Veliki posed lopte, mnogo pasova, ali malo toga učinjenog ispred gola rivala bio je saldo Orlova u tom periodu meča. I taj pomalo dosadni deo utakmice presekao je ponovo - a ko će drugi - Aleksandar Mitrović bombom sa skoro 20 metara, koja se zarila pod prečku - 2:0. I kota 33 za udarnu iglu srpskog tima. Njegovih deset golova na poslednjih šest utakmica!</p>
      <p>Drugo poluvreme potpuno je poništilo i ono što je valjalo do tada. Dva primljena gola od Luksemburga nasred Marakane, serije grešaka, ispadanja na sredini terena, otvoreni koridori u odbrani za brzonoge goste... Samo je još, za kompletno očajan utisak celih kvalifikacija, nedostajalo da se primi i treći pogodak, da se remijem pokloni Portugaliji još večeras karta za Evropsko prvenstvo.</p>
      <p>Ostalo je još 90 minuta kvalifikacija i još do nedelje da tinja nada Orlova. Međutim, pitanje je ima li ikakvog rezona nadati se da ovaj skromni Luksemburg može da ukoči šampiona Evrope Portugaliju. Ali i ima li uopšte smisla za tu nadu, jer kada se sve sabere, Srbija po svemu prikazanom u ovih sedam utakmica zaista nije među dva najbolja tima u grupi.</p>
      <figure>
        <img src="https://mozzartsport.com/upload/CKEditor/01.05.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
      <figure>
        <img src="https://mozzartsport.com/upload/CKEditor/09.11.2019/plavi%20beting.jpg"/>
      </figure>
      <p>
        <b>KVALIFIKACIJE ZA EURO 2020 – 8. kolo</b>
      </p>
      <p>
        <b>Grupa B</b>
      </p>
      <p>Srbija – Luksemburg 3:2 (2:0)<br/>/Mitrović 11, 43, Radonjić 70 – Rodrigez 54, Turpel 75/</p>
      <p>Portugalija – Litvanija 6:0 (2:0)<br/>/Ronaldon 7 penal, 22, 65, Pici 52, Pasijensija 56, Silva 63/</p>
      <figure>
        <img src="https://mozzartsport.com/upload/CKEditor/09.11.2019/srbijatabelac.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>