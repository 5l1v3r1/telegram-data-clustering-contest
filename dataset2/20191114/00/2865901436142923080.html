<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/prava-glava-za-dortmund/342419"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Prava glava za Dortmund"/>
    <meta property="og:description" content="Lusijanu Favru klupa se još ne drma, ali..."/>
  </head>
  <body>
    <article>
      <h1>Prava glava za Dortmund</h1>
      <h2>Lusijanu Favru klupa se još ne drma, ali...</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Krenulo je kao u snu. Prva utakmica u sezoni i odmah trofej. Superkup. Značajniji pošto je na kolena bačen Bajern, najveći rival i glavni pretendent na titulu u Nemačkoj. Zaličilo je na neka stara, dobra vremena, na godine sa <b>Jirgenom Klopom</b>, na dominaciju žute boje u Bundesligi. Ali kako je sezona odmicala Borusija nije rasla. <b>Lusijan Favr</b> nije usavršavao igru, sistem je sve češće trokirao. Onda problemi sa <b>Džejdonom Sančom</b>, uz <b>Marka Rojsa</b> najvažnijim igračem u klubu, kazna, pa odstranjivanje iz tima i najveći biser sa Vestfalena, odnosno jedan od najboljih mladih igrača trenutno na svetu, više se nije vraćao na svoj prepoznatljivi nivo. Zakuvalo se posle nekih neočekivanih remija u ligi - <i>tenzije nije smirila ni velika pobeda nad Interom u Ligi šampiona</i> - da bi pre nekoliko dana, u najgorem mogućem trenutku, svi problemi Dortmunda isplivali na površinu. U Klasikeru, protiv Bajerna - 0:4. I ponovo se sve srušilo kao kula od karata. Umesto priča o tituli i prekidu sedmogodišnje dominacije Bavaraca, govori se šta to sad ponovo nedostaje Borusiji da bi doakala Bajernu?</p>
      <p>Uoči poslednje reprezentativnepauze u 2019. godini, mada na samo dva boda zaostatka u odnosu na najvećeg rivala, Borusiju malo ko i dalje vidi kao ozbiljnog konkurenta u borbi za tron. Eto kako ih je i koliko Bajern razmontirao prošle subote. Očito do te mere da razum i matematika <i>(dva boda zaostatka za glavnim rivalom)</i> ne mogu da izađu na kraj s utiskom <i>(onih 4:0 u Minhenu pre nekoliko dana)</i>...</p>
      <p>Šta god govorili, u Dortmundu se tiho pripremaju da priznaju novi poraz i stegnu ruku Bavaracima na kraju sezone, o čemu svedoče i pisanija nemačkih medija. Uz podvučenu napomenu da se <b>Lusijanu Favru</b> klupa ne drma, <i>Kiker </i>nameće svoju ideju za narednog trenera. I nema dilemu - prava oboba bio bi <b>Danijel Farke</b> (43).</p>
      <p>List napominje da šesto mesto na tabeli za sada ne ugrožava poziciju švajcarskog stručnjaka, odnosno da je neće ugroziti čak ni loš rezultat protiv poslednjeplasiranog Paderborna <i>(u šta malo ko veruje)</i>, ali isto tako ističe da na pitanju trenera Milioneri moraju da rade nevezano isključivo za rezultate, navodeći kao argument <b>Favrove </b>godine, odnosno ugovor koji ističe 2021, kada će iskusni stručnjak uzeti 65.</p>
      <p><i>Kiker </i>podseća kako su se Borusiji 2008. isplatili rizik i hrabrost sa <b>Jirgenom Klopom</b>, tada drugoligaškim trenerom, koji je na Vestfalen doneo dve titule, DFB kup, dva Superkupa, finale Lige šampiona... I što se ceni iznad svega - prepoznatljivi stil, identitet. <br/><i>"U Dortmundu ponovo čeznu za trenerom koji će ovom klubu obezbediti aktivan, intenzivan, brz, emotivan fudbal; tim koji želi da se nadigrava sa svakim, a ne samo gura loptu tu i tamo zbog kontrole i poseda; tim koji će imati sigurnost i strpljenje"</i>, piše <i>Kiker </i>bez okolišanja, ne libeći se da ko kroz ovo "<i>samo gura loptu tu i tamo zbog kontrole i poseda" </i>direktno pecne <b>Lusijana Favra</b>.</p>
      <p>I onda, zašto baš <b>Farke</b>?</p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/2019-09-14T163240Z_741099944_RC185DAACC00_RTRMADP_3_SOCCER-ENGLAND-NOR-MCI-REPORT.JPG"/>
      </figure>
      <p>Za one koji ne znaju aktuelni menadžer Norča radio je u Borusijinom sistemu pune dve godine (2015-2017) pre nego što se otisnuo na Ostrvo. Vodio je drugi tim u kom su se kalili mladi igrači, a dosta tih igrača sada naveliko kuca na vrata prvog tima, ili je već u njemu. Dakle, ne mala prednost u odnosu na neke druge stručnjake.<br/><i>"Zašto ne neko poput Farkea"</i>, pita se autor teksta u Kikeru. <i>"Zašto ne neko ko je imenovan za petog najpopularnijeg trenera Premijer lige? Neko ko ume da igra moderan fudbal, uzbudljiv za navijače, ko je posvećen svom usavršavanju i spreman da savlada sve zadatke što se pred njega postave... To što je u Noriču trenutno upaljen crveni alarm najmanje je njegova krivica"</i>.</p>
      <p>I zaista, Kanarincima ne ide tako dobro ove sezone, nalaze se na poslednjem mestu na tabeli Premijer lige, međutim treba imati u vidu da tim sa kojim je <b>Farke </b>ispisao modernu bajku engleskog fudbala, kada ih je uvodio u elitu, gotovo nepromenjen igra neuporedivo jače takmičenje, sa svega 4.000.000 evra uloženih u pojačanja. Što je za premijerligaške uslove u najmanju ruku smešno. Pa opet, i sa takvim timom Norič je ove sezone tukao Mančester Siti - 3:2. Odigrao pošteno, sedam puta šutirao na gol šampiona, nije dozvolio posed lopte rivalu veći od 70 odsto...</p>
      <p><b>Danijel Farke</b> nije imao značajniju igračku karijeru. Trenersku je započeo u nižerazrednom Lipštatu i taj tim za šest godina (2009-2015) vodio od šeste do četvrte lige Nemačke, posle čega je zaslužio poziv iz Dortmunda. Za dve godine u Dortmundu njegovi momci izgubili su samo šest utakmica. Uporedo s ponudom za nastavak saradnje u Borusiji stigla je i ona iz Engleske, od Noriča. Takvu šansu <b>Farke </b>nije želeo da propusti. Otišao je u Čempionšip, igrao fudbal koji mu je u krvi <i>(najefikasniji tim lige) </i>i uveo Kanarince u elitu.</p>
      <p>Tek tada fudbalska Evropa čula je za ovog stručnjaka kome, zapravo, nije padalo na pamet da se bavi trenerskim poslom. Posle igračke karijere čak je upisao ekonomiju. Želeo je da bude sportski direktor kada se penzionisao 2008. Tada je, međutim, njegov Lipštad upao u krizu i on je uskočio da pomogne. Više nije bilo nazad. </p>
      <p><b>Farkea </b>danas karakterišu kao trenera koji voli da njegov tim ima posed i da bude glavni protagonista na terenu. Uživa da njegova ekipa kontroliše loptu, ali draži mu je direktan fudbal od "kiše oko Kragujevca". Zbog “fudbalskog hipsterizma” mnogi ga porede sa <b>Jirgenom Klopom</b>.</p>
      <p>Kada je prvi put kročio na Vestfalen pohvalio se budućim poslodavcima da je njegov deda pedesetih godina prošlog veka igrao za Borusiju. <b>Hans Joakim Vacke </b>se nasmejao i pružio mu ruku. A onda je <b>Farke </b>dodao: <i>"Ali ja ceo život navijam za Bajer Leverkuzen"</i>.</p>
      <p>Dosta je onih koji tvrde - prava glava za Dortmund.</p>
      <p>
        <i><b>Foto</b>: Reuters</i>
      </p>
      <figure>
        <img src="https://mozzartsport.com/upload/CKEditor/14.11.2019./10.Jedrilicarski%20klub%20Ada%201080x1080.jpg"/>
      </figure>
      <p> </p>
    </article>
  </body>
</html>