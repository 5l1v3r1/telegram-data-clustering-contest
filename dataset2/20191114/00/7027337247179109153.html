<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698373/%D8%A7%D9%86%D8%AA%D9%82%D8%A7%D8%AF-%D8%B4%D8%AF%DB%8C%D8%AF-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A7%D8%B2-%D8%AA%D8%B5%D9%88%DB%8C%D8%A8-%D9%82%D8%B7%D8%B9%D9%86%D8%A7%D9%85%D9%87-%D8%AD%D9%82%D9%88%D9%82-%D8%A8%D8%B4%D8%B1%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="انتقاد شدید وزارت خارجه از تصویب قطعنامه حقوق بشری علیه ایران"/>
    <meta property="og:description" content="سخنگوی وزارت امور خارجه جمهوری اسلامی ایران گفت: ایران همواره در راستای منافع و امنیت ملی و براساس الزامات شرعی به حقوق بشر اهتمام ورزیده است."/>
  </head>
  <body>
    <article>
      <h1>انتقاد شدید وزارت خارجه از تصویب قطعنامه حقوق بشری علیه ایران</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037158_710.jpg"/>
      </figure>
      <p>سخنگوی وزارت امور خارجه جمهوری اسلامی ایران گفت: ایران همواره در راستای منافع و امنیت ملی و براساس الزامات شرعی به حقوق بشر اهتمام ورزیده است.</p>
      <p>به گزارش ایرنا سید عباس موسوی سخنگوی وزارت امور خارجه جمهوری اسلامی ایران پنجشنبه شب در واکنش به تصویب قطعنامه حقوق بشری علیه جمهوری اسلامی ایران در کمیته سوم مجمع عمومی، این قطعنامه را منعکس کننده دورویی و نفاق بانیان آن دانسته و بر همین اساس، آنرا فاقد مشروعیت و اعتبار دانست.</p>
      <p>سخنگوی وزارت امور خارجه جمهوری اسلامی ایران ادامه داد: جانیان عصر حاضر را که از بانیان و حامیان این قطعنامه هستند و از هیچگونه جنایتی علیه بشریت - از کودک کشی گرفته تا مثله کردن منتقدان و تا اِعمال تروریسم اقتصادی علیه ملت های آزاده و مستقل - فروگذار نکرده اند با "حقوق بشر" چه کار!؟</p>
      <p>موسوی افزود: دولتهایی که تاریخی طولانی در نقض سیستماتیک حقوق بشر داشته و مردم سراسر جهان تجربیات تلخ و گزنده ای از دخالت های آنان در خاطر دارند و حتی امروزه هم قربانی جنگ های بی پایان و دیکتاتوری و اشغالگری متحدین آنها هستند در جایگاهی قرار ندارند که به دولت و مردم ایران توصیه های حقوق بشری داشته باشند.</p>
      <p>سخنگوی دستگاه دیپلماسی با یکسویه و غیر واقع بینانه دانستن این قطعنامه اظهار داشت: در حالی این قطعنامه علیه کشورمان طرح می شود که یکی از بانیان اصلی آن یعنی ایالات متحده آمریکا از طریق اعمال تروریسم اقتصادی علیه مردم ایران، درحال نقض اساسی ترین حقوق بیش از ۸۳ میلیون شهروند ایرانی بویژه زنان و کودکان و سالمندان و بیماران است.</p>
      <p>موسوی حمایت رژیم اشغالگر و کودک کش صهیونیستی و رژیم های مرتجع منطقه از این قطعنامه را در حالیکه دستشان آغشته به خون مردم بی دفاع فلسطین و یمن و منتقدان داخلی است، به تنهایی دلیل کافی در اثبات نامشروع بودن آن دانست و تصریح کرد: بر همین اساس، جمهوری اسلامی ایران استفاده ابزاری و سیاسی از حقوق بشر توسط کشورهای غربی علیه کشورهای مستقل را محکوم کرده و از اینکه سازوکارهای سازمان ملل متحد مورد چنین سوء استفاده هایی قرار می گیرند، ابراز تاسف می نماید.</p>
      <p>سخنگوی وزارت امور خارجه همچنین تاکید کرد: از دیدگاه جمهوری اسلامی ایران محل مناسب برای ارزیابی وضعیت حقوق بشر در کشورها، سازوکار یو. پی. آر در شورای حقوق بشر است که بدون تبعیض همه کشورها را مورد بررسی قرار می دهد و مشارکت سازنده و فعال کشورمان در این سازوکار تنها یک هفته پیش از تصویب این قطعنامه سیاسی، نشانگر جدیت ایران در ارتقای حقوق بشر و عمل به تعهدات بین المللی خود از طریق همکاری های سازنده و سازوکارهای مبتنی بر گفتگو است.</p>
      <p>موسوی با تاکید بر اینکه رعایت حقوق بشر برای جمهوری اسلامی ایران از الزامات شرعی و قانونی و موضوعی در راستای منافع و امنیت ملی است که همواره بدان اهتمام ورزیده، افزود: جمهوری اسلامی ایران بعنوان یک نظام مردم سالار دینی، در چارچوب تعهدات ملی و پایبندی به قانون اساسی و قوانین مدنی و تعهدات بین المللی خود در راستای توسعه و ارتقای حقوق بشر و حقوق شهروندی در سطح ملّی، ‌ منطقه ای و بین المللی گام برداشته و در عمل نیز خود را متعهد به رعایت آن می داند.</p>
      <p>کمیته سوم مجمع عمومی سازمان ملل متحد، پیش نویس قطعنامه پیشنهادی کانادا را تصویب کرد که به موجب آن، پرونده حقوق بشری ایران برای یکسال دیگر مفتوح می‌ماند.</p>
      <p>دولت کانادا هر ساله بانی قطعنامه‌ای علیه ایران است که محتوا و حامیان آن به خوبی نشان می‌دهند، اهداف سیاسی برای فشار به جمهوری اسلامی ایران را دنبال می کند. آمریکا و رژیم صهیونیستی از جمله حامیان این قطعنامه هستند.</p>
      <p>در برابر ۸۴ رای مثبتی که به این قطعنامه داده شد، ۳۰ کشور مخالف و ۶۶ کشور هم ممتنع رای دادند که در مجموع بیش از موافقان آن است.</p>
      <p>پاکستان، سوریه و ونزوئلا پیش از رای گیری این پیش نویس قطعنامه اظهار کردند، با آن مخالفت خواهند کرد. چین هم خواستار پرهیز از سیاسی کردن مساله حقوق بشر علیه کشورها شد و با این قطعنامه مخالفت کرد.</p>
      <p>بلاروس دیگر نماینده ای بود که در مخالفت با این قطعنامه صحبت کرد و روسیه هم قطعنامه‌ها را باعث پیشرفت در مسایل حقوق بشری ندانست و آن را سیاسی کردن یک فرایند سازمان ملل متحد خواند که قویا با آن مخالف است.</p>
      <p>کره شمالی این قطعنامه را استانداردهای دوگانه علیه کشورهای خاص دانست که به منظور اعمال فشار بر دولت‌ها به تصویب می‌رسد، و با آن مخالفت کرد.</p>
      <p>کوبا هم به پیش نویس این قطعنامه رای منفی داد و گفت این قطعنامه با انگیزه های سیاسی شکل گرفته و نشان دهنده یک استاندارد دوگانه در موضوعات حقوق بشری است. این قطعنامه تنها توجیه کننده برخی فعالیت‌ها برای بی ثبات سازی کشورها است.</p>
    </article>
  </body>
</html>