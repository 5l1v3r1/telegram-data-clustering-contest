<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/profit-de-536-mil-lei-pentru-raiffeisen-bank-dupa-noua-luni-din-2019-in-scadere-cu-25-18583581"/>
    <meta property="og:site_name" content="BusinessMagazin"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Profit de 536 mil. lei pentru Raiffeisen Bank după nouă luni din 2019, în scădere cu 25%"/>
    <meta property="og:description" content="Raiffeisen Bank a încheiat al treilea trimestru (T3) al anului 2019 cu un profit net de 536 mil. lei, în scădere cu 25% faţă de nivelul din aceeaşi perioadă a anului trecut, declinul fiind determinat de provizionarea participaţiei în subsidiara Aedificium Banca pentru Locuinţe, precum şi de schimbările metodologice de provizionare a riscului de credit."/>
  </head>
  <body>
    <article>
      <h1>Profit de 536 mil. lei pentru Raiffeisen Bank după nouă luni din 2019, în scădere cu 25%</h1>
      <address><time datetime="2019-11-14T00:00:00+00:00">14 Nov 2019</time> by <a rel="author" href="https://www.businessmagazin.ro/autor/claudia-medrega" target="_blank">Claudia Medrega</a></address>
      <h3>Profit de 536 mil. lei pentru Raiffeisen Bank după nouă luni din 2019, în scădere cu 25%</h3>
      <p>Raiffeisen Bank a încheiat al treilea trimestru (T3) al anului 2019 cu un profit net de 536 mil. lei, în scădere cu 25% faţă de nivelul din aceeaşi perioadă a anului trecut, declinul fiind determinat de provizionarea participaţiei în subsidiara Aedificium Banca pentru Locuinţe, precum şi de schimbările metodologice de provizionare a riscului de credit.</p>
      <p>Creditele nete acordate de Raiffeisen Bank au crescut cu 13% la T3, an pe an, până la 27,6 mld. lei. Toate segmentele de clienţi au înregistrat evoluţii pozitive: soldul creditelor către corporaţii mari şi medii a crescut cu 14% faţă de aceeaşi perioadă din 2018, creditele pentru IMM-uri au crescut cu 5%, iar cele pentru persoane fizice cu 9%, echilibrat pentru achiziţii de locuinţe şi de nevoi personale.</p>
      <p>“Anunţăm din nou rezultate bune care provin din creşterea organică a băncii, pe toate produsele şi segmentele de clienţi, cu accent pe finanţările acordate companiilor. În condiţiile în care mediul în care activăm ne provoacă permanent, cu schimbări legislative şi evoluţii puţin predictibile, faptul că ne dezvoltăm continuu şi echilibrat ne confirmă, încă o dată, că suntem o organizaţie puternică şi responsabilă”, a spus Steven van Groningen, preşedinte&amp;CEO al Raiffeisen Bank.</p>
      <p>Veniturile operaţionale au avansat cu 5%, an la an, până la 1,95 mld. lei. Cheltuielile operaţionale ale băncii au crescut cu 8% în primele nouă luni din 2019, faţă de aceeaşi perioadă a anului trecut, ajungând la 1 mld. lei. Principalele zone de presiune asupra costurilor băncii vin din investiţiile pentru dezvoltatea tehnologică şi digitală a băncii, creşterea costului cu salariile angajaţilor, dar şi din cerinţele regulatorii, mai precis a contribuţiei la Fondul de Garantare a Depozitelor Bancare.</p>
      <p>Rata creditelor neperformante a scăzut la 3,9% la finalul lunii septembrie 2019, faţă de 4,3% în T3/2018. Costul cu provizioanele a crescut semnificativ, faţă de aceeaşi perioadă a anului trecut, până la 147 mil. lei, dar această evoluţie nu a fost generată de o degradare a calităţii portofoliului de credite, ci a survenit pe fondul unor schimbări metodologice, potrivit explicaţiilor transmise de bancă.</p>
      <p>Raiffeisen a ajuns după primele nouă luni din 2019 la active totale de 42,4 mld. lei, o creştere de 8%, an la an.</p>
      <p>Depozitele atrase de la clienţi au atins valoarea de 34,9 mld. lei, în creştere cu 8% faţă de nivelul din 30 septembrie 2018.</p>
      <p> </p>
      <p> </p>
    </article>
  </body>
</html>