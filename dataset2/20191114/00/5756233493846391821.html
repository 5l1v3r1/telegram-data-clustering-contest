<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621435/%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B5%D9%84%D8%A7-%D8%AE%D8%B3%D8%AA%D9%87-%D9%86%D8%B4%D9%88%DB%8C%D8%AF-%D9%88-%D9%82%D9%88%DB%8C-%D8%AD%D8%B1%DA%A9%D8%AA-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="رهبر انقلاب: اصلا خسته نشوید و قوی حرکت کنید"/>
    <meta property="og:description" content="رهبر انقلاب در دیدار با دست‌اندرکاران تولید کتب معارف کاربردی «برترین آرزو» گفتند: در راه نشرمعارف، اصلا خسته نشوید و قوی حرکت کنید."/>
  </head>
  <body>
    <article>
      <h1>رهبر انقلاب: اصلا خسته نشوید و قوی حرکت کنید</h1>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>
        <i>رهبر انقلاب در دیدار با دست‌اندرکاران تولید کتب معارف کاربردی «برترین آرزو» گفتند: در راه نشرمعارف، اصلا خسته نشوید و قوی حرکت کنید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در مراسم رونمایی و اکران خصوصی فیلم مستند «هفت روز در بهشت» که در سینما هویزه مشهد برگزار شد و بخشی از سخنان رهبری در دیدار با دست‎اندرکاران این اردوها و مؤلفین کتب معرفتی «برترین آرزو» برای اولین‌بار در اختیار رسانه‎ها قرار گرفت.</p>
      <p>فیلم مستند 30 دقیقه‎ای هفت روز در بهشت روایتی است از برگزاری یک اردوی تربیتی، معرفتی و تفریحی که بر مبنای آموزش به‌همراه تفریح و با هدف معرفت افزایی برای قشر جوان و نوجوان نخبه طراحی شده و در 3 سال گذشته برای بیش از 4 هزار و 500 جوان و نوجوان نخبه از سراسر کشور برگزار شده است.</p>
      <figure>
        <img src="https://aftabnews.ir/files/fa/news/1398/8/23/359044_763.jpg"/>
      </figure>
      <p>نوجوانان منتخب طی یک دوره فشرده با محتوایی از منابع تولید شده از آراء بزرگان توسط این مجموعه، به پاسخ سؤالات بنیادین خود می‎رسند و با بهره‌مندی از حضور تمام وقت اساتید و مربیان در کنار خود با معارف توحیدی و اسلامی آشنا می‌شوند، کلاس‌های فشرده و تدریس اساتید نخبه گرچه با دشواری‌های آموزشی همراه است اما به اذعان مخاطبان این دوره‌ها پاسخگوی بسیاری از شبهات آن‌ها نیز بوده است شبهاتی که هیچ‌گاه از کلاس‌های معارفی دوران تحصیل پاسخی مناسب برای آن دریافت نکرده‌اند.</p>
      <p>محتوای ارائه شده در این اردوها با عنوان کتب هفت‎‏جلدی معارف کاربردی «برترین آرزو» با زبانی روان برای قشر جوان و نوجوان و طبق مبانی مرحوم علامه طباطبایی تهیه و تألیف شده است که این کتاب‎ها چندی پیش به‌حضور مقام معظم رهبری تقدیم شد و ایشان در دیدار با عوامل برگزاری این اردوها و دست‎اندرکاران تولید این کتب ضمن تفقد و تأیید مسیر انتخاب شده بیانات و رهنمودهایی داشتند که در ادامه میخوانید.</p>
      <p>این دیدار که در سفر اخیر رهبرمعظم انقلاب به مشهد و در تالار آینه حرم مطهر رضوی با حضور تولیت آستان قدس رضوی، حجت‌الاسلام گلپایگانی و حجت‌الاسلام راشدیزدی اتفاق افتاد، معظم له پس از استماع گزارش اقدامات شکل گرفته و شرح موانع گذشته توسط مجتبی مختاری مدیرعامل مؤسسه جوانان آستان‌ قدس‌ رضوی، ضمن تفقّد از نویسنده کتب هفت جلدی «برترین آرزو» -که براساس مبانی علامه طباطبایی تألیف شده و دست‌اندرکاران اردوهای «هفت روز در بهشت»، فرمودند: بنده این کتاب‌ها را همان دو سال پیش که به دستم رسید، خواندم، خیلی خوب بود، نکته‌ عمده این بود که همان مباحث درست و صحیح و طرح شده در متون عمیق دینی را با زبان قابل فهم برای جوان و اثرگذار بر روی جوانان بیان کردید.</p>
      <p>ایشان درباره اردوهای آموزشی، معرفتی و تفریحی «هفت روز در بهشت» که بستر تدریس این کتب معارفی است نیز فرمودند: دایره تأثیر را توسعه دهید، به عدد 4 هزار قانع نشوید، کار را به 40 هزار یا بیشتر و حتی به 400 هزار نفر برسانید، خدا قطعاً با شماست، همین اساتید خوب و دارای نبوغ که الان با شما هستند، نشان از نصرت الهی است، از خدا بخواهید تفضّلات خودش را بیش از پیش نصیب شما کند، بنده هم دعاگو هستم.</p>
      <p>رهبر معظم انقلاب اسلامی فرمودند: انجام این کارها و به ثمر رسیدن آن، به‌علت جوان بودن شماست، فارغ از تمام خصوصیت‌ها که خدا به شما داده، مهم‌ترین ویژگی شما جوان بودن است، دل جوان به جهت صفا و پاکی، آمادگی جذب رحمت الهی را بیشتر دارد.</p>
      <p>آیت‌الله خامنه‌ای در همین باره افزودند: در این راه [نشر معارف] اصلاً خسته نشوید و قوی حرکت کنید، این مهم است، موانع نباید شما را خسته کند چرا که خدا به شما توفیق داده که در این کار و مسیر قرار گرفته‌اید، در قبل انقلاب در همین شهر، مبارزین، خودشان و خانواده‌شان با انواع محرومیت‌ها و سختی‌ها روبه‌رو بودند از شکنجه و ترور و آزار تا زندان ولی خدا دل‌های اینها را امیدوار نگه داشت، نتیجه‌اش شد پیروزی انقلاب و حاکمیت اسلام، چیزی که در آن زمان کسی یک درصد هم احتمال نمی‌داد اتفاق بیافتد.</p>
      <p>ایشان با اشاره به اینکه اگر شما هم در این راه استقامت کنید فردای این کشور آن چیزی خواهد بود که آرزوی امروز شماست، خاطرنشان کردند: اگر مشکلات مانع شما نشود، آرزوی امروز شما یعنی حاکمیت اسلام، تشکیل دولت اسلامی و شکل‌گیری حکومت واقعی اسلام و جهانی شدن آن قطعاً اتفاق خواهد افتاد، در این راه، موانع پیش‌رو را هم رد کنید و اگر قابل رد کردن نبود باید مانع را دور بزنید و مسیر را ادامه دهید.</p>
      <p>رهبر انقلاب بعد از تورق کتاب‌های مکمل «برترین آرزو» و استماع موضوع کتاب «عیار تجربه» و بررسی فهرست آن نیز خطاب به تولیت آستان‌قدس‌رضوی فرمودند: آقا قدر اینها را باید دانست، این کارها خیلی ارزشمند است، آقای مروی در ادامه نیز از شما پشتیبانی خواهند کرد.</p>
      <p>رهبر انقلاب نوید پیروزی در این راه را به ما دادند</p>
      <p>مدیرعامل مؤسسه جوانان آستان قدس رضوی در ادامه مراسم رونمایی از مستند هفت روز در بهشت گفت: مسئله و دغدعه اصلی امروز ما، حضور دایمی خدا در زندگی همه مردم است.</p>
      <p>مجتبی مختاری افزود: اگر امروز ما به دام استکبار درونی خودمان و استکبار خارجی می‌افتیم به دلیل غفلت از توحید و یاد خداست.</p>
      <p>وی ادامه داد: تربیت یک جوان نخبه متعهد و انقلابی که آینده از آن او خواهد بود دغدغه‌‌ دیگر ما در راستای فرمایشات رهبری بود که به برکت آستان قدس رضوی و حضرت رضا(ع) سبب شکل‌گیری این اردوها شد.</p>
      <p>مدیرعامل مؤسسه جوانان آستان قدس رضوی با اشاره به دغدغه‌‌های جدی دینی دانش‌آموزان نخبه و استعدادهای درخشان اظهار کرد: اولین اردوهای عقیدتی و تشکیلاتی با رویکرد غیردرسی در این مؤسسه شکل گرفت.</p>
      <p>مختاری ادامه داد: با کسب نظر از آقازاده مقام معظم رهبری زحمت نوشتن کتب معارف شیعی با بیانی ساده و روان را به حجت‌الاسلام محمدحسن وکیلی دادیم که این کتب در یک مجموعه هفت جلدی چاپ شد.</p>
      <p>وی با گله از مشکلات سر راه کارهای مذهبی و دینی عنوان کرد: من سال‌ها در زمینه‌های سیاسی و اجتماعی کار کردم و فکر نمی‌کردم که برای کار در زمینه اعتقادی تا این اندازه مشکل وجود داشته باشد.</p>
      <p>مدیرعامل مؤسسه جوانان آستان قدس رضوی گفت: در دیدار اخیری که با رهبری داشتیم این مشکلات را بیان کردم و ایشان مشکلات حال حاضر را با قبل انقلاب مقایسه کردند و نوید پیروزی در این راه را به ما دادند.</p>
      <p>در ادامه‌ این جلسه استاد حوزه علمیه خراسان گفت: نگاه ما پاسخ به نیازهای فکری و اعتقادی نسل جوان است، این نسل ذهن پویا و پرسشگری دارد و باید به شبهاتشان با یک استدلال قوی پاسخ دهیم.</p>
      <p>حجت‌الاسلام محمدحسن وکیلی افزود: اگر جامعه‌ ما بخواهد در بعد فردی و اجتماعی اصلاح شود ابتدا باید این زیرساخت‌های فکری و اعتقادی درست شوند.</p>
      <p>وی با اشاره به بیانیه گام دوم انقلاب در پایان اظهار کرد: علم و دانش از اولویت‌های بیانیه است و این یعنی برای ساخت تمدن اسلامی ابتدا باید زیرساخت‌های فکری و اعتقادی را اصلاح کنیم و دشمن اگر بخواهد ضربه‌ای بزند با ایجاد شبهه در این زیرساخت‌های اعتقادی این کار را انجام می‌دهد.</p>
      <p>امیدوارم‌ این دوره در تمام کشور اجرا شود</p>
      <p>در ادامه عضو هیأت علمی دانشگاه آزاد گفت: امیدوارم‌ این دوره در آینده در تمام کشور برای نوجوانان دبیرستانی اجرا شود.</p>
      <p>حجت‌الاسلام عبدالحسین خسروپناه افزود: من در این دوره دوگانه‌های معرفت و معنویت، نظر و عمل، عقل و دل و علم و دین را شاهد بودم.</p>
      <p>وی با بیان اینکه ما از نقدهای سازنده استقبال می‌کنیم، بیان کرد: تعجب می‌کنم از بعضی‌ها که این طرح را مناسب نمی‌دانند، در صورتی‌که این طرح مورد استقبال رهبری و تولیت گذشته و حال حاضر آستان قدس رضوی است.</p>
      <p>گفتنی است؛ در پایان این مراسم که با حضور جمعی از نخبگان و شخصیت‌های فرهنگی و رسانه‎ای کشور برگزار شد، از دو کتاب «دریچه‌ای به عالم پنهان» و «نردبان آسمان» تهیه شده در کارگروه محتوایی مؤسسه جوانان آستان قدس رضوی توسط حجت الاسلام خسروپناه رونمایی شد.</p>
    </article>
  </body>
</html>