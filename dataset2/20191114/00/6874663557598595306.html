<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773745,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="וויקס עמדה בצפי ההכנסות והגבייה; הנמיכה את התחזית השנתית"/>
    <meta property="og:description" content="חברת בניית האתרים הישראלית רשמה עלייה של 26% בהכנסות לעומת הרבעון המקביל אשתקד, הרווח הנקי עמד על 20.8 מיליון דולר לעומת 18.8 מיליון דולר ברבעון המקביל; אבישי אברהמי, מנכ&quot;ל ושותף מייסד של וויקס: &quot;מתרגש מהמומנטום החיובי לקראת 2020&quot;"/>
  </head>
  <body>
    <article>
      <h1>וויקס עמדה בצפי ההכנסות והגבייה; הנמיכה את התחזית השנתית</h1>
      <h2>חברת בניית האתרים הישראלית רשמה עלייה של 26% בהכנסות לעומת הרבעון המקביל אשתקד, הרווח הנקי עמד על 20.8 מיליון דולר לעומת 18.8 מיליון דולר ברבעון המקביל; אבישי אברהמי, מנכ"ל ושותף מייסד של וויקס: "מתרגש מהמומנטום החיובי לקראת 2020"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שירות כלכליסט</a></address>
      <p>חברת וויקס (WIX) הישראלית הנסחרת בנאסד"ק דיווחה הבוקר (ה') על תוצאותיה הכספיות לרבעון השלישי: שיעור ההכנסות עמד על 196.8 מיליון דולר, עליה של 26% בהשוואה לרבעון המקביל אשתקד, הצפי עמד על 196-198 מיליון דולר. שיעור הגביה עמד על 205.9 מיליון דולר, עלייה של 26% בהשוואה לשנה הקודמת, הצפי עמד על 204-206 מיליון דולר.</p>
      <p>הרווח הנקי על בסיס Non-GAAP ברבעון השלישי של שנת 2019 עמד על 20.8 מיליון דולר, או 0.41 דולר למניה, בהשוואה לרווח נקי על בסיס Non-GAAP של 18.8 מיליון דולר, או 0.39 דולר למניה, ברבעון המקביל אשתקד.</p>
      <figure>
        <img src="https://images1.calcalist.co.il/PicServer3/2018/11/08/859306/1L.jpg"/>
        <figcaption>אבישי אברהמי, מייסד וויקס עם אנשי החברה</figcaption>
      </figure>
      <p>וויקס סיפקה את התחזית שלה לרבעון הרביעי ואף עדכנה את התחזית לכל שנת 2019: ההכנסות ברבעון הרביעי צפויות לעמוד על 204-206 מיליון דולר - צמיחה של 24%-25% מהרבעון המקביל אשתקד (הרביעי של 2018). ההכנסות לכל שנת 2019 צפויות לעמוד על 761-763 מיליון דולר, 26% מעל ההכנסות לשנת 2018, אך ירידה קלה מהתחזית הקודמת לשנת 2019 שעמדה על 761-765 מיליון דולר.</p>
      <p>"ההשקעה בשיווק לקהל המקצוענים שהכרזנו עליה מוקדם יותר השנה כבר מביאה לתוצאות חיוביות, והסוכנויות לבניית אתרים ממשיכות להגדיל את הפעילות שלהם עם Wix," אמר אבישי אברהמי, מנכ"ל ושותף מייסד של Wix. "אנחנו ממשיכים לבנות את הפלטפורמה של Wix כדי לספק את היכולת ליצור כל אתר אינטרנט או אפליקציה אונליין, ואני מתרגש מהמומנטום החיובי לקראת 2020".</p>
      <p>ניר זוהר, נשיא וסמנכ"ל הכספים של Wix אמר כי "התוצאות שלנו ברבעון הזה משקפות צמיחה חזקה בערך חיי קבוצות המשתמשים שלנו. צמיחה זו מקורה בשילוב של עלייה במספר מנויי הפרימיום ומוניטיזציה פר מנוי פרימיום, המעידים על הערך המוסף של מוצרינו והצלחה של מאמצי אופטימזציית התמחור שיישמנו לאחרונה".</p>
      <p>ליאור שמש, סמנכ"ל הכספים של החברה הוסיף כי "בסיס הלקוחות שלנו הינו גלובלי והדבר חושף אותנו להשפעות של שינויים בשערי חליפין. היתה לנו צמיחה חזקה השנה, צמיחה זו היתה יכולה להיות חזקה אף יותר אם היינו מנטרלים את השפעות שערי החליפין. בהינתן שערי חליפין של השנה אשתקד, היינו מצפים שההכנסות שלנו לכל שנת 2019 יהיו גבוהות בכ-10 מיליון דולר והגביה בכ-12 מיליון דולר, המהוות 28% צמיחה בהשוואה לשנה הקודמת. למרות זאת, אנו מסיימים את שנת 2019 עם תוצאות חזקות ומתרגשים לקראת 2020".</p>
    </article>
  </body>
</html>