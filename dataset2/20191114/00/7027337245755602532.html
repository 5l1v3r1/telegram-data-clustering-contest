<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698277/%D8%A7%D9%88%D9%84%DB%8C%D9%86-%D8%AC%D9%84%D8%B3%D9%87-%D8%B9%D9%84%D9%86%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%AF%D8%B1-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="اولین جلسه علنی استیضاح ترامپ در کنگره آمریکا (+عکس)"/>
    <meta property="og:description" content="در نخستین جلسه استیضاح ترامپ 2 دیپلمات آمریکایی شهادت دادند. ترامپ دیروز استیضاح خود را بزرگ‌ترین کلاهبرداری سیاسی تاریخ آمریکا خواند."/>
  </head>
  <body>
    <article>
      <h1>اولین جلسه علنی استیضاح ترامپ در کنگره آمریکا (+عکس)</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>در نخستین جلسه استیضاح ترامپ 2 دیپلمات آمریکایی شهادت دادند. ترامپ دیروز استیضاح خود را بزرگ‌ترین کلاهبرداری سیاسی تاریخ آمریکا خواند.</b>
      </p>
      <p>مجلس نمایندگان آمریکا دیروز نخستین جلسه عمومی از روند استیضاح دونالد ترامپ را با احضار و استماع شهادت 2 تن از دیپلمات‌های ارشد آمریکایی آغاز کرد.</p>
      <p>به گزارش <a href="http://www.asriran.com/">عصرایران</a> به نقل از وب سایت روزنامه آمریکایی" یو اس ای تودی"، کمیته اطلاعاتی مجلس نمایندگان آمریکا دیروز نخستین جلسه استماع روند استیضاح ترامپ را کلید زد.</p>
      <p>در این جلسه دو تن از دیپلمات‌های ارشد آمریکایی به ادای شهادت پرداختند.</p>
      <p>"بیل تیلور"، سفیر موقت آمریکا در اوکراین (سرپرست سفارت ایالات متحده آمریکا در اوکراین) در این جلسه به ادای شهادت پرداخت. او در این جلسه شهادت داد که یکی از دستیارانش مکالمه تلفنی ترامپ با یک دیپلمات آمریکایی را شنیده که در آن ترامپ  از روند تحقیقات دولت اوکراین از فعالیت‌های پسر "جو بایدن" رقیب انتخاباتی دموکرات خود در اوکراین پرسیده است.</p>
      <p> به گفته این دیپلمات آمریکایی مکالمه ترامپ با "گوردون ساندلند"، فرستاده آمریکا در اتحادیه اروپا، بوده است و ساندلند در این مکالمه در پاسخ به سوال ترامپ به او گفته  "اوکراین آماده پیش بردن تحقیقات از "هانتر بایدن" (پسر جو بایدن) است."</p>
      <p>بنا به اعلام مقامات کمیته اطلاعات مجلس نمایندگان آمریکا ساندلند قرار است هفته آینده در این کمیته شهادت دهد. همچنین قرار است "دیوید هولمز" دستیار بیل تیلور روز جمعه (فردا) در دومین جلسه استماع پشت درهای بسته و در یک جلسه غیرعلنی به سوالات نمایندگان کمیته اطلاعات مجلس نمایندگان پاسخ دهد.</p>
      <p>در جلسه دیروز استماع کنگره "جورج کنت" دیپلمات آمریکایی و کارشناس روسیه و اوکراین در وزارت خارجه آمریکا هم شهادت داد.</p>
      <p>مهم‌ترین اتهام ترامپ در این زمینه مکالمه تلفنی 25 ژوئیه سال جاری او با "ولادیمیر زلنسکی" رییس جمهوری اوکراین است که در آن مکالمه ترامپ از همتای اوکراینی خود خواسته تا درباره فعالیت‌ها و تخلفات احتمالی مالی پسر جو بایدن در اوکراین، تحقیق کند.</p>
      <p>ترامپ متهم است از جایگاه قانونی خود سوء استفاده کرده و در تماس با یک دولت خارجی از آنها خواسته تا در برابر رقبای داخلی به آنها کمک کنند. او همچنین متهم است به منظور وارد آوردن فشار به مقامات اوکراینی، اعطای کمک‌های اقتصادی آمریکا به این کشور را منوط به پیش بردن تحقیقات آنها از فعالیت‌های پسر جو بایدن در اوکراین کرده است. این اقدام بر خلاف اصول قانون اساسی آمریکاست.</p>
      <p>ترامپ این اتهامات را رد کرده و دیروز همزمان با برگزاری نخستین جلسه علنی استیضاح در کنگره، روند استیضاح خود در کنگره را "بزرگ‌ترین کلاهبرداری سیاسی در تاریخ آمریکا" خوانده است. جمهوریخواهان حامی ترامپ هم جلسات علنی استیضاح او را به "تئاتر مضحکی از جانب دموکرات ها" تشبیه کرده اند.</p>
      <figure>
        <img src="https://cdn.asriran.com/files/fa/news_albums/698277/26269/resized/resized_1036945_788.jpg"/>
        <figcaption>نخستین جلسه علنی روند استیضاح ترامپ در کنگره آمریکا/ "بیل تیلور" (سمت رایت تصویر) و "جورج کنت" در حال سوگند خوردن برای بیان حقیقت در آغاز جلسه/ عکس: یو اس ای تودی</figcaption>
      </figure>
      <figure>
        <img src="https://cdn.asriran.com/files/fa/news_albums/698277/26269/resized/resized_1036946_431.jpg"/>
      </figure>
      <figure>
        <img src="https://cdn.asriran.com/files/fa/news_albums/698277/26269/resized/resized_1036947_152.jpg"/>
        <figcaption>عکس: گتی ایمجز</figcaption>
      </figure>
      <figure>
        <img src="https://cdn.asriran.com/files/fa/news_albums/698277/26269/resized/resized_1036948_637.jpg"/>
        <figcaption>عکس: لس آنجلس تایمز</figcaption>
      </figure>
      <figure>
        <img src="https://cdn.asriran.com/files/fa/news_albums/698277/26269/resized/resized_1036949_940.jpg"/>
      </figure>
    </article>
  </body>
</html>