<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773682,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="התרגיל המדהים של הנוסע שהבריח למטוס את החתול השמן שלו"/>
    <meta property="og:description" content="נוסע לא היה מרוצה מסירובה של חברת התעופה הרוסית להעלות למטוס את החתול השמן שלו ששוקל יותר מ-8 ק&quot;ג. אז הוא תיכנן תרגיל מורכב, שבמהלכו החליף אותו בחתול צנום לצורך הצ'ק אין. לאחר שהתפאר במעשה בפייסבוק - החליטה החברה להענישו, מה שגרר גלי תמיכה בחתול בפייסבוק"/>
  </head>
  <body>
    <article>
      <h1>התרגיל המדהים של הנוסע שהבריח למטוס את החתול השמן שלו</h1>
      <h2>נוסע לא היה מרוצה מסירובה של חברת התעופה הרוסית להעלות למטוס את החתול השמן שלו ששוקל יותר מ-8 ק"ג. אז הוא תיכנן תרגיל מורכב, שבמהלכו החליף אותו בחתול צנום לצורך הצ'ק אין. לאחר שהתפאר במעשה בפייסבוק - החליטה החברה להענישו, מה שגרר גלי תמיכה בחתול בפייסבוק</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שירות כלכליסט</a></address>
      <p>כשאנו שומעים על הברחות, ועל גופי השיטור שנאבקים בהם, לרוב אנו מעלים בדעתנו אירועים של סמים, נשקים ושאר מוצרים מהשדה הפלילי – אך הפעם הצליח נוסע מתוחכם להערים על חברת התעופה הרוסית אירופלוט, וצירף לטיסה ארוכה את חתולו היקר, בניגוד להוראות.</p>
      <p>הנוסע מיכאיל גאלין (Mikhail Galin) ביקש להכניס לתא הנוסעים את החתול ויקטור, בטיסה ממוסקבה לוולדיבוסטוק שבמזרח רוסיה. אלא שלפי כללי החברה, ניתן להכניס חתולים ובעלי חיים ל"קבינה", אך במגבלת משקל של 8 קילוגרם. מעל משקל זה נדרש לשלוח אותו דרך תא המטען בארגז המותאם לחיות בית.</p>
      <figure>
        <img src="https://images1.calcalist.co.il/PicServer3/2019/11/13/947460/2L.jpg"/>
        <figcaption>החתול ויקטור ובעליו מיכאיל גאלין על טיסת אירופלוט <br/>צילום: Facebook/ Mikhail Galin</figcaption>
      </figure>
      <figure>
        <img src="https://images1.calcalist.co.il/PicServer3/2019/11/13/947456/1NL.jpg"/>
        <figcaption>ויקטור נהנה מהחיים על המטוס <br/>צילום: Facebook/ Mikhail Galin</figcaption>
      </figure>
      <figure>
        <img src="https://images1.calcalist.co.il/PicServer3/2019/11/13/947462/3L.jpg"/>
        <figcaption>"מיני ויקטור" שהוצג בצ'ק אין <br/>צילום: Facebook/ Mikhail Galin</figcaption>
      </figure>
      <p>החתול היקר לליבו של גאלין שקל 10 ק"ג בצ'ק אין לטיסה, ובהתאם נאסר עליו לעלות לטיסה. גאלין מצידו לא הסכים לשמוע על שליחת החתול לתא המטען והחל עימות קולני מאוד בינו לבין אנשי אירופלוט, שמצידם לא הסכימו לסגת מדרישתם.</p>
      <p>מאוחר יותר הסביר בפוסט בפייסבוק שהפך לוויראלי את עמדתו. "כל הנסיונות להסביר להם שהחתול לא ישרוד שם במשך 8 שעות טיסה, עם המטען מסביב, ושהדבר ירדוף אותו בסיוטי לילה לאורך כל החיים  עלו בתוהו, נציגת צוות הטיסה הגיבה לזה באמירה שיש חוקים בעניין".</p>
      <p>גאלין לא העלה על דעתו לוותר ולהותיר את החתול לגורלו בתא המטען - והוא החליט לוותר על הטיסה, ולהזמין טיסה חדשה לאותו מקום כמה ימים מאוחר יותר ולהערים על החברה בדרך מתוחכמת. "בשלב הבא התקבלה החלטה אסטרטגית לאתר חתול דומה לויקטור אך במשקל נמוך יותר", מספר גאלין.</p>
      <p>לכתב CNN ששוחח עמו סיפר כי הוא העלה פוסט לפייסבוק שבו ביקש סיוע באיתור "מיני ויקטור" במוסקבה. לאחר שאותר המועמד המתאים, הוא שב עמו לשדה התעופה לקראת הטיסה החדשה. "המבצע של החלפת החתול השמן ויקטור עם החתול הקטן פיבי (Phoebe) הושלם בהצלחה. המשקל עמד בנורמות, אנשי חברת התעופה העניקו לנו בחביבות כרטיס עלייה למטוס ואיחלו לנו טיסה נעימה", כתב גאלין.</p>
      <p>השלב הבא היה החלפה של פיבי עם ויקטור שהמתין אצל חבר, ואז עלייה עם ויקטור למטוס. הבעלים והחתול היקר עברו את הטיסה ללא בעיות, ומבלי שהחברה הבחינה בכך שהערימו עליה. אך הפוסט שפשט בפייסבוק תפס גם את תשומת הלב של אנשי אירופלוט - שפתחו ב"חקירה רשמית".</p>
      <p>בתום החקירה החליטה חברת התעופה להוציא את גאלין מתוכנית הנוסע המתמיד שלה, ולבטל את כל המיילים שצבר במסגרת התוכנית, בשל מה שהוגדר כ"מקרים שונים של הפרה מכוונת של תנאי התוכנית".</p>
      <p>"המידע הזה אושר בהקלטות ממצלמות מעקב – מהשלב המקדים של הטיסה, הנוסע הוציא חתול גדול מאוד, שנראה דומה לחתול בתמונה שפרסם בפוסט שלו", נאמר עוד בהודעת אירופלוט. ההחלטה של חברת התעופה התקבלה בזרם אדיר של תגובות זועמות ברשתות החברתיות ברוסיה, כולל פרסום ממים תחת הכותרת - Je Suis Fat Cat (אני חתול שמן – הפתיח מהסיסמה המוכרת שיצאה מצרפת אחר הפיגוע במגזין שרלי הבדו).</p>
      <p>גאלין מצידו קיבל את ההחלטה בהבנה ולא כעס על החברה. במענה לשאלת CNN אמר כי הוא מבין שהוא הפר את החוקים שבאופן עקרוני הם בהחלט חשובים ויש לכבד אותם. "קיבלתי עונש, זה נורמלי", הסביר.</p>
    </article>
  </body>
</html>