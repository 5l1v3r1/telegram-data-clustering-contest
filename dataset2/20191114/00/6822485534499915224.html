<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T00:30:00+00:00"/>
    <meta property="og:title" content="در نخستین جلسه علنی تحقیقات استیضاح ترامپ چه گذشت؟"/>
    <meta property="og:description" content="به گزارش فارس، نخستین جلسه استماع علنی برای پیشبرد تحقیقات استیضاح «دونالد ترامپ» روز چهارشنبه با حضور اعضای کمیته امور اطلاعاتی مجلس نمایندگان آمریکا و شاهدان دعوت‌شده به این جلسه برگزار شد. "/>
  </head>
  <body>
    <article>
      <h1>در نخستین جلسه علنی تحقیقات استیضاح ترامپ چه گذشت؟</h1>
      <address>
        <time datetime="2019-11-14T00:30:00+00:00">14 Nov 2019, 00:30</time>
      </address>
      <p>نخستین جلسه علنی تحقیقات استیضاح ترامپ روز چهارشنبه برگزار شد و در آن افشاگری‌های تازه‌ای علیه پرونده موسوم به «اوکراین‌گیت» مطرح شد.</p>
      <p>به گزارش فارس، نخستین جلسه استماع علنی برای پیشبرد تحقیقات استیضاح «دونالد ترامپ» روز چهارشنبه با حضور اعضای کمیته امور اطلاعاتی مجلس نمایندگان آمریکا و شاهدان دعوت‌شده به این جلسه برگزار شد. </p>
      <p>«ویلیام تیلور»، نماینده ارشد ترامپ در امور اوکراین که به عنوان شاهد به این جلسه دعوت شده بود جزئیات جدیدی درباره رئیس‌جمهور آمریکا فاش کرد. او ادعاهایی را درباره یک گفت‌وگوی تلفنیِ ترامپ که یک روز بعد از گفت‌وگوی جنجالی او با رئیس‌جمهور اوکراین انجام شده مطرح کرده است. </p>
      <p>ترامپ روز ۲۵ جولای با رئیس‌جمهور اوکراین صحبت کرد. این گفت‌وگوی جنجالی به آغاز تحقیقات استیضاح علیه ترامپ تبدیل شد. بر اساس افشاگری‌هایی که علیه ترامپ انجام شده گفته می‌شود او در این گفت‌وگوی تلفنی از همتای اوکراینی خود خواسته علیه کسب و کار «جو بایدن»، رقیب انتخاباتی او در اوکراین تحقیقات فساد آغاز کند. </p>
      <p>تیلور در جلسه استماع روز چهارشنبه گفت ترامپ یک روز بعد هم در گفت‌وگویی با «گوردون ساندلند»، سفیر آمریکا در اتحادیه اروپا خواستار آن شده که اوکراین این تحقیقات فساد را علیه جو بایدن انجام دهد. </p>
      <p>این گفت‌وگوی تلفنی که قبل از آن اشاره‌ای به آن نشده بود ابعاد جدیدی به افشاگری‌ها درباره ترامپ اضافه می‌کند. تیلور در این جلسه استماع گفت: «جمعه هفته گذشته، یکی از کارکنان دفتر من به من از رویدادهایی گفت که روز ۲۶ جولای اتفاق افتادند.»</p>
      <p>او گفته کارمند دفتر او شاهد بوده که ساندلند بعد از دیدار با یک مقام اوکراینی با ترامپ تماس تلفنی برقرار کرده است. او گفت: «کارمند دفتر من صدای ترامپ را از پشت تلفن می‌شنیده. ترامپ از ساندلند درباره "تحقیقات" سوال کرده است.» به گفته تیلور، ساندلند به ترامپ گفته که اوکراینی‌ها آماده‌اند اقدامات لازم را انجام دهند. </p>
      <p>تیلور در ادامه گفت: «بعد از اینکه تماس تلفنی با ترامپ تمام شد، کارمند دفتر من از ساندلند پرسید ترامپ درباره اوکراین چه فکر می‌کند. ساندلند در جواب گفت که ترامپ برای پیش رفتن تحقیقات از بایدن اهمیت بیشتری قائل است.»</p>
      <p>مجلس نمایندگان آمریکا با تصویب قطعنامه‌‌‌ای چند هفته پیش ضمن رسمیت بخشیدن به تحقیقات استیضاح ترامپ،  آغاز مرحله جدید این تحقیقات را کلید زد.</p>
      <p>کمیته‌های مجلس نمایندگان آمریکا در هفته‌های قبل‌تر تحقیقات استیضاح را به صورت غیرعلنی پیش برده بودند اما مصوبه جدید خواستار علنی کردن این تحقیقات است. </p>
      <p>در همین راستا، مجلس نمایندگان آمریکا امروز چهارشنبه نخستین جلسه علنی برای پیشبرد تحقیقات استیضاح را کلید زد. </p>
      <p>تصویب قطعنامه برای رسمی شدن تحقیقات استیضاح ترامپ با آنکه گامی مهم در روند افشاگری‌ها علیه او به شمار می‌رود بعید است به استیضاح و برکناری او منجر شود. در رأی‌گیری هفته گذشته در مجلس نمایندگان هیچ نماینده جمهوری‌خواه به قطعنامه رسمی کردن تحقیقات استیضاح علیه ترامپ رأی موافق نداد. </p>
      <p>در صورتی که قانونگذاران دموکرات تصمیم به کلید زدن «بندهای استیضاح» علیه ترامپ بگیرند باید ابتدا در مجلس نمایندگان به آن رأی بدهند و در مرحله بعد، مجلس سنا هم باید درباره استیضاح ترامپ رأی بدهند.</p>
      <p>حتی اگر مجلس نمایندگان که اکثریت کرسی‌های آن در اختیار نمایندگان دموکرات است با استیضاح ترامپ موافقت کند، مجلس سنا که اکثریت آن در دست جمهوری‌خواهان است احتمالاً ترامپ را تبرئه خواهد کرد. </p>
    </article>
  </body>
</html>