<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698366/%D9%88%DB%8C%D9%84%D9%85%D9%88%D8%AA%D8%B3-%D9%87%D9%85%D9%87-%D9%85%D8%A7-%D8%AF%D8%B1-%D8%B4%DA%A9%D8%B3%D8%AA-%D9%85%D9%82%D8%B5%D8%B1%DB%8C%D9%85-%D9%85%D9%82%D8%A7%D8%A8%D9%84-%D8%A8%D8%AD%D8%B1%DB%8C%D9%86-%D9%88-%D8%B9%D8%B1%D8%A7%D9%82-%D8%A8%D8%AF%D8%B4%D8%A7%D9%86%D8%B3%DB%8C-%D8%A2%D9%88%D8%B1%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ویلموتس: همه ما در شکست مقصریم/ مقابل بحرین و عراق بدشانسی آوردیم"/>
    <meta property="og:description" content="ما حداقل می‌توانستیم در دو بازی مقابل بحرین و عراق، دو امتیاز بگیریم، اما این اتفاق رخ نداد."/>
  </head>
  <body>
    <article>
      <h1>ویلموتس: همه ما در شکست مقصریم/ مقابل بحرین و عراق بدشانسی آوردیم</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>ما حداقل می‌توانستیم در دو بازی مقابل بحرین و عراق، دو امتیاز بگیریم، اما این اتفاق رخ نداد.</b>
      </p>
      <figure>
        <img src="https://cdn.asriran.com/files/fa/news/1398/8/23/1037149_670.jpg"/>
      </figure>
      <p>مارک ویلموتس، سرمربی تیم ملی فوتبال کشورمان مدعی شد که تیمش برای صعود به دور نهایی جام جهانی باید ۱۲ امتیاز از ۱۲ امتیاز ممکن دور برگشت را بگیرد.</p>
      <p>به گزارش <a href="http://www.asriran.com/">عصرایران</a>، مارک ویلموتس، سرمربی تیم ملی فوتبال کشورمان در نشست خبری پس از دیدار مقابل عراق اظهار داشت: ما 15 دقیقه سخت را در ابتدای بازی داشتیم. ابتدای بازی گل خوردیم، اما در ادامه توانستیم بازی را به دست گرفته و کنترل کنیم.</p>
      <p>به گزارش خبرگزاری تسنیم، وی افزود: در نیمه دوم اشتباهاتی مرتکب شدیم و 10 نفره هم شدیم‌‌. این شکست ما را ناگزیر می‌کند در بازی‌های بعدی 12 امتیاز از 12 امتیاز ممکن را بگیریم تا به مرحله بعد صعود کنیم.</p>
      <p>سرمربی تیم ملی فوتبال کشورمان درباره اینکه چه نگاهی به صعود دارد گفت: ما همه تلاش‌مان را برای بازی‌های خانگی و همچنین مسابقه خارج از خانه مقابل کامبوج می‌کنیم.</p>
      <p>ویلموتس درباره دو شکست پیاپی ایران مقابل بحرین و عراق اظهار داشت: ما حداقل می‌توانستیم در دو بازی مقابل بحرین و عراق، دو امتیاز بگیریم، اما این اتفاق رخ نداد. شاید بهتر باشد بگویم در این باره بدشانسی آوردیم و این مسابقه می‌توانست مساوی شود‌.</p>
      <p>ویلموتس درباره توصیفش از شرایط بازی و اینکه آیا این شکست، عواقب کارت قرمز مسعود شجاعی بود، گفت: من 30 سال است در فوتبال هستم. هیچ وقت یک نفر را نباید مقصر قلمداد کرد. همه ما در شکست مقصریم و یک نفر مقصر نیست. اشتباهاتی در این بازی داشتیم. در هنگام یارگیری دچار اشتباهاتی شدیم. در کنار آن 10 نفره هم شدیم‌.</p>
      <p>وی درباره اینکه گفته می‌شود رسانه‌های ایران این شکست را به دلیل غیبت جهانبخش و عزت‌اللهی ارتباط داده‌اند تصریح کرد: اینطور نیست. جهانبخش و عزت‌اللهی مدتی است بازی نکرده‌اند. علاوه بر این حاج‌صفی را به دلیل آسیب دیدگی در این مسابقه در اختیار نداشتیم.</p>
    </article>
  </body>
</html>