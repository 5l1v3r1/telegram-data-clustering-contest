<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342443/sport:/title:partizan-poslao-ponudu-kilpatriku"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Partizan poslao ponudu Kilpatriku"/>
    <meta property="og:description" content="Ovo je, navodno, druga ponuda Amerikancu"/>
  </head>
  <body>
    <article>
      <h1>Partizan poslao ponudu Kilpatriku</h1>
      <h2>Ovo je, navodno, druga ponuda Amerikancu</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Izgleda da Tviter sve više postaje faktor i kada su transferi sportista u pitanju. Američki košarkaš <b>Šon Kilpatrik</b> „preporučio“ se Partizanu pre nekoliko dana, a brzo mu je stigao i odgovor iz Humske 1.</p>
      <p>Nezaposleni <b>Kilpatrik</b>, doskorašnji igrač Panatinaikosa, dobio je zvaničnu ponudu Partizana da pojača njegove redove u tekućoj sezoni, objavio je portal <b><a href="https://twitter.com/doubledouble14/status/1194945206275190787">„Double double“</a></b>, pozivajući se na svoje izvore.</p>
      <p>Kako se može čuti iz košarkaških krugova, to, navodno, nije ni prva, nego „pojačana“ ponuda koju su poslali crno-beli, pošto <b>Kilpatrik</b> nije bio zadovoljan prvom. Sada se čeka njegov odgovor na novu koju su poslali iz Humske 1.</p>
      <p>Američki košarkaš ima bogato NBA iskustvo, igrao je za Minesotu, Denver, Bruklin, Milvoki, Kliperse i Čikago, a prošle sezone je branio boje Panatinaikosa, gde je beležio prosečno 9,2 poena po utakmici, a odigrao ih je 15.</p>
      <p>Partizan traži još jednog igrača na bekovskoj poziciji, pošto <b>Džejms Bel</b>, koji je trebalo da bude poslednje pojačanje, nije prošao lekarske preglede u Beogradu.</p>
      <p><b>Foto:</b> <i>Reuters</i></p>
      <figure>
        <img src="https://mozzartsport.com/upload/CKEditor/14.11.2019./19.-Happy-run-1080x1080.jpg"/>
      </figure>
      <p> </p>
    </article>
  </body>
</html>