<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/7-top-player-venduti-da-guardiola"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="7 top player venduti da Guardiola"/>
    <meta property="og:description" content="Josep Guardiola, “Pep” per gli amici, è attualmente considerato da ineccepibili addetti ai lavori come il miglior allenatore della storia del calcio moderno. Spe..."/>
  </head>
  <body>
    <article>
      <h1>7 top player venduti da Guardiola</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">Pasquale Marcantonio</a></address>
      <p>Josep Guardiola, “Pep” per gli amici, è attualmente considerato da ineccepibili addetti ai lavori come il miglior allenatore della storia del calcio moderno. Specie grazie all’introduzione del celeberrimo “<b>Tiki taka</b>”, uno stile di gioco volto a mantenere un lungo e costante possesso palla tale da far sfiancare gli avversari e limitarne la pericolosità offensiva. Ciononostante, l’allenatore catalano viene ricordato per alcuni lati negativi della propria carriera da coach. Del resto, sostando costantemente sotto la luce dei riflettori, gli errori sono inevitabili per qualsiasi essere umano. Ed alcune volte hanno più risalto delle azioni positive compiute, paradossalmente e senza alcun motivo logico. A noi piace pensare che questo sia esclusivamente un diritto di cronaca, ed elencando, per esempio, le cessioni più clamorose effettuate da <b>Guardiola</b>, ci teniamo a ricordare come da grandi poteri derivano inevitabilmente grandi responsabilità.</p>
      <p>Noi ne abbiamo raccolte 7, ve le raccontiamo una dietro l’altra senza battere alcun ciglio.</p>
      <p>
        <b>LEGGI ANCHE: <a href="https://calciatoribrutti.com/it/10-giocatori-che-odiano-pep-guardiola">10 GIOCATORI CHE ODIANO GUARDIOLA</a></b>
      </p>
      <p>
        <b>#7 YAYA TOURE’</b>
      </p>
      <p>L’ivoriano 36enne è attualmente in forza in Cina tra le righe del Qingdao Huanghai, a godersi la merita pensione. Nel 2011, dopo sole 3 stagioni col Barça, viene ceduto da Guardiola al ManCity senza alcun apparente motivo, se non quello di guadagnarsi bei soldoni. 30 milioni di euro in cassa e via alla corte di Roberto Mancini, all’epoca dei fatti coach dei citizens. Qui Yaya in 8 anni diventa un vero e proprio simbolo di Manchester, superando le 300 presenze e segnando 79 gol: numeri atipici per un qualunque mediano che si rispetti.</p>
      <figure>
        <img src="https://calciatoribrutti.com/application/files/9415/7072/1112/Progetto_senza_titolo_-_2019-10-10T172440.688.png"/>
      </figure>
      <p>
        <b>#6 DECO</b>
      </p>
      <p>Anderson Luìs de Souza, conosciuto ai più come Deco, si è ritirato dal calcio giocato nell’estate del 2014 dopo una sola stagione al Fluminense. Il portoghese è presente in lista poiché fu venduto dall’allenatore catalano nel lontano 2008 per soli 10 milioni di euro, muovendosi dalle file blaugrana del Barça verso quelle dei blues del Chelsea all’età di 31 anni. Forse è proprio questa cifra anagrafica ad avere spinto Pep verso la sua cessione: 31 anni sembravano essere troppi da dovere gestire. Ad onor del vero, ci sarebbero da riportare alla cronaca due anni più che positivi in quel di Londra da parte del portoghese, il quale vinse più volte il titolo di “Player of the Month” segnando 6 gol e mettendo a segno svariati assist in sole 58 presenze. Il tutto tra un infortunio di qua ed uno di là, ricordiamocelo.</p>
      <p>
        <b>#5 RONALDINHO</b>
      </p>
      <p>Ma cosa ne sanno i millenials del protagonista indiscusso di quei video ignoranti che ci scambiavamo da adolescenti tra i nostri telefonini dotati di infrarossi. Ed oltretutto se avevi l’amico con il cellulare dotato di bluetooth era il Bill Gates della comitiva e dovevi stare pure zitto e muto al suo cospetto. Traumi a parte, il Gaucho rientra in questa particolare lista, ed ancora oggi ce ne domandiamo il motivo. All’età di soli 28 anni fu venduto da Pep Guardiola al Milan per “soli” 24,15 milioni di euro. In poco più di due stagioni mette a registro 95 presenze, 26 gol ed innumerevoli magici assist che al solo ricordo si buttano giù ettolitri di lacrime.</p>
      <p>
        <b>#4 MARIO MANDZUKIC</b>
      </p>
      <p>Dall’inizio della stagione corrente, l’idolo indiscusso dei bianconeri non sembra essere tra i piani del neoallenatore juventino Maurizio Sarri. Nell’estate del 2014 a “Marione” toccò l’identica sorte sotto la guida del tecnico catalano in forza al Bayern Monaco. Non era un segreto che al croato non piacesse il tipo di gioco proposto da Guardiola, eppure in 2 stagioni mise a segno 48 reti in 88 presenze, un bottino non affatto negativo! Tuttavia, in quell’estate fu ceduto all’Atletico Madrid per 22 milioni di euro, il resto è storia nota.</p>
      <figure>
        <img src="https://calciatoribrutti.com/application/files/6715/7373/1457/Progetto_senza_titolo_-_2019-11-14T123703.039.png"/>
      </figure>
      <p>
        <b>#3 TONI KROOS</b>
      </p>
      <p>Sul podio di queste clamorose cessioni troviamo “Il Cameriere” tedesco per eccellenza. Il motivo di questo soprannome è tutt’altro che difficile da intuire. Toni Kroos con gli assist ci va anche a letto la notte. Dopo la Coppa del Mondo vinta dai tedeschi nel 2014 svoltasi in territorio brasiliano, Toni Kroos viene ammaliato dalle sirene galattiche del Real Madrid e Pep Guardiola non sembra voler fare nulla per fermare questo trasferimento. Dopo averlo svenduto per soli 25 milioni di euro, Kroos nelle ultime 5 stagioni pensa bene di ricompensare la fiducia degli spagnoli confezionando in coppia con Modric più di 60 assist! E sembra non volersi ancora fermare.</p>
      <p>
        <b>#2 ZLATAN IBRAHIMOVICH</b>
      </p>
      <p>Lo svedese non ha mai nascosto il suo “disappunto” nei confronti del tecnico catalano, sin dai tempi in cui venne acquistato dal Barça per poter sopperire alla cessione di un altro mostro sacro del calcio, che tra poco andremo doverosamente a citare. Eppure, dopo una sola stagione blaugrana, 46 presenze e 22 gol, Guardiola lo parcheggia in prestito l’anno dopo al Milan, prima di cederlo, poi, a titolo definitivo ai rossoneri. Qualche anno più tardi, nel 2018, Zlatan si tolse più di un sassolino dalle scarpe in merito a quegli anni particolari della propria carriera, proferendo ai microfoni di ESPN non proprio parole al miele per Guardiola, il tutto in “stile Zlatan”, ovviamente:</p>
      <p>“Quando comprarono me, acquistarono una Ferrari. E quando hai una Ferrari alimentata con carburante premium, vai sulla strada e spingi sull’acceleratore. Guardiola rifornì la Ferrari di diesel e fece una gita su un campo. Se è quello che voleva, avrebbe dovuto comprare una Fiat”</p>
      <p>
        <b>#1 SAMUEL ETO’O</b>
      </p>
      <p>Eccolo qui il mostro sacro. Solo uno come Ibra poteva sopperire alla mancanza del camerunense. Nell’estate del 2009 Pep Guardiola, dopo un solo anno dal suo insediamento sulla panca blaugrana, decide di cedere alle lusinghe dell’Inter, (s)vendendo Samuel Eto’o tramite lo scambio con il dio del calcio svedese. Con i nerazzurri il camerunense vince tutto quello che un giocatore poteva vincere, segnando 53 gol in sole 102 presenze. In barba a Guardiola ed alla sua preferenza (giustificatissima per l’amor del cielo) per Leo Messi. A volte a Samuel Eto’o piace definirsi “il miglior affare della storia del calcio”, con tutto il benestare possibile ed immaginabile di Massimo Moratti.</p>
      <figure>
        <img src="https://calciatoribrutti.com/application/files/8315/7373/1595/Progetto_senza_titolo_-_2019-11-14T123924.122.png"/>
      </figure>
    </article>
  </body>
</html>