<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773783,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="גם הערב: ירי מהרצועה, כיפת ברזל הופעלה"/>
    <meta property="og:description" content="צה&quot;ל אישר כבר בבוקר את קיומה של הפסקת האש עם הג'יהאד האיסלאמי, אבל הירי מעזה נמשך. בסביבות השעה 22:00 נשמעה אזעקת צבע אדום בשדרות ובמועצת שער הנגב, וכיפת ברזל הופעלה"/>
  </head>
  <body>
    <article>
      <h1>גם הערב: ירי מהרצועה, כיפת ברזל הופעלה</h1>
      <h2>צה"ל אישר כבר בבוקר את קיומה של הפסקת האש עם הג'יהאד האיסלאמי, אבל הירי מעזה נמשך. בסביבות השעה 22:00 נשמעה אזעקת צבע אדום בשדרות ובמועצת שער הנגב, וכיפת ברזל הופעלה</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">ynet</a></address>
      <p>החשש מהמשך הירי מתממש: הרשויות בעוטף עזה החליטו כי מחר לא יתקיימו לימודים בדרום מחשש לחידוש הירי, והערב זה אכן קרה. בסביבות השעה 22:00 הערב (ה') נשמעה אזעקת צבע אדום בשדרות ובמועצה האזורית שער הנגב. כיפת ברזל הופעלה בשמי שדרות. זאת, יותר מחצי יממה לאחר שצה"ל אישר את קיומה של הפסקת אש עם הג'יהאד האיסלאמי, יומיים לאחר חיסולו של מפקד הזרוע הצבאית של הארגון בעזה, בהא אבו אל-עטא.  </p>
      <p>בהודעה המשותפת של ראשי הרשויות בעוטף עזה, שפורסמה לפני הירי הערב, נאמר כי "בעקבות האזעקות שנשמעו באזור החליט פורום ראשי רשויות עוטף עזה שמחר לא יתקיימו לימודים בכל מוסדות החינוך ברשויות העוטף. אנו עומדים בקשר עם צה"ל ובוחנים את ההתפתחויות. ההחלטה התקבלה מתוך דאגה לתלמידים ולצוותים החינוכיים".</p>
      <p>הפסקת האש השברירית הופרה עוד כמה פעמים מאז כניסתה לתוקף בשעה 05:30: בשעה 17:23 נשמעה אזעקה במועצות האזוריות שדות נגב, אשכול ושער הנגב. כיפת ברזל יירטה רקטה אחת, שלא גרמה לנפגעים או לנזק. בשעה 10:54 בבוקר שוגרו מהרצועה חמש רקטות לעבר יישובי עוטף עזה. כיפת ברזל יירטה שתיים מהן. גם במקרה זה לא היו נפגעים או נזק. בין 06:00 ל-7:00 שוגרו עוד כמה רקטות מהרצועה לעבר יישובי עוטף עזה מבלי לגרום לנפגעים או לנזק. לאחר הערכת מצב בפיקוד הדרום ובפיקוד העורף הוחלט בצהריים להסיר את כלל המגבלות באזור עוטף עזה ומערב לכיש. כמו כן הוחלט לחזור לשגרה במעברים ארז וכרם שלום ולהחזיר את מרחב הדיג לפלסטינים למרחק של 15 מיילים ימיים מהחוף בעזה. סבב הלחימה החל ביום שלישי לפנות בוקר עם חיסולו של בכיר הג'יהאד האיסלאמי אבו אל-עטא. במהלך הלחימה נורו מאות רקטות מרצועת עזה, רובן לשטחים פתוחים. במקביל תקף צה"ל יעדים של הארגון ברצועה, ובמהלך הפעילות נהרגו 34 פלסטינים. בישראל נמנו עשרות פצועים קל, רובם נחבלו בדרך למרחב המוגן. ראש הממשלה בנימין נתניהו אמר מוקדם יותר במהלך ביקור שקיים בסוללת כיפת ברזל בדרום כי "אנחנו לקראת סיום המבצע, מטרות המבצע הושגו במלואן". נתניהו הוסיף בדבריו: "אני רוצה לברך את הלוחמים והלוחמות ואת המפקדים והמפקדות, על ההישג היוצא מן הכלל של מערכת ההגנה שלנו שפעלה היטב, יחד עם האזרחים שנשמעו להוראות פיקוד העורף. הצלחנו למנוע פגיעות כלשהן עד לרגע זה", אמר נתניהו כשהוא מתייחס לשיעור ההצלחה המרשים של כיפת ברזל ביומיים של "חגורה שחורה" - 90% הצלחה.</p>
    </article>
  </body>
</html>