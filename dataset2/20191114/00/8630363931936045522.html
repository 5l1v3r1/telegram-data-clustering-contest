<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/rajrada-sokal/v-sokalskii-raionnii-radi-prezentyvali-elektronni-servisi-sokalshini.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="В Сокальській районній раді презентували електронні сервіси Сокальщини"/>
    <meta property="og:description" content="13 листопада в Сокальській районній раді пройшов семінар для вчителів – адміністраторів інтерактивно..."/>
  </head>
  <body>
    <article>
      <h1>В Сокальській районній раді презентували електронні сервіси Сокальщини</h1>
      <address><time datetime="2019-11-14T00:00:00+00:00">14 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>13 листопада в Сокальській районній раді пройшов семінар для вчителів – адміністраторів інтерактивної системи “Око”. Захід був спрямований на підвищення кваліфікації педагогів, які працюють в освітньому інтернет-ресурсі, ведуть у ньому журнали успішності та відвідуваності, заповнюють розклад занять тощо.</p>
      <figure>
        <img src="https://golossokal.com.ua/wp-content/uploads/2019/11/f97e452d6819a771f798e3e584379f9e.jpg"/>
      </figure>
      <figure>
        <img src="https://golossokal.com.ua/wp-content/uploads/2019/11/3899499430482a6c4a4b14baea184ab1.jpg"/>
      </figure>
      <p>На початку семінару голова Сокальської районної ради Микола Пасько ознайомив вчителів із кількома нововведеннями, ініціаторами яких виступають депутати райради. Зокрема, у 2019 році, за кошти районного бюджету, були розроблені такі електронні сервіси, як: електронна інвестиційна карта Сокальського району, «Стежками Героїв Сокальщини», вищеназвана система «Око».</p>
      <figure>
        <img src="https://golossokal.com.ua/wp-content/uploads/2019/11/36ce320d3c74117c9ba814da9a4f5d14.jpg"/>
      </figure>
      <figure>
        <img src="https://golossokal.com.ua/wp-content/uploads/2019/11/24aace37997fe17d130bce8d4164d9d8.jpg"/>
      </figure>
      <p>На прикладі Карівської сільської ради, Микола Пасько продемонстрував як користуватись інвестиційним веб-ресурсом, як побачити скільки місцева рада змогла залучити коштів на свою територію і з яких джерел. Окрім того, очільник райради наголосив, що електронний сервіс є дієвим путівником для інвесторів, тому що дає можливість побачити інформацію про об’єкти чи земельні ділянки, які їх цікавлять і навпаки, оприлюднити свої інвестиційні пропозиції.</p>
      <p>Наступний електронний сервіс, про який говорив Микола Пасько, не є новим для Сокальського району. З 2016 року Сокальська районна рада, під час роботи сесії, використовує  електронну систему «Голос». За її допомогою спрощено процедуру голосування і підрахунок голосів. Також є можливість побачити які приймались рішення, інформацію про діяльність депутата: як районний обранець відвідує сесії, скільки подає проектів рішень, як голосує. Окрім того, система «Голос» забезпечує он-лайн трансляції сесійних засідань на каналі  YouTube.</p>
      <p>Наступний сервіс «Стежками Героїв Сокальщини» є історичним «ноу-хау», можливо навіть єдиним в Україні, наголосив Микола Пасько. У ньому міститься інформація про історичні події, які мали місце на наших теренах, про відомі постаті, які народились, проживали чи діяли на Сокальщині. Цих даних немає в жодному підручнику з історії України, що робить цей сервіс  особливо унікальним. В майбутньому планується його вдосконалити за допомогою QR-коду. Людина, підійшовши до місця, де відбувалась певна подія, зможе відсканувати цей код і відразу, на гаджеті переглянути відеоролик чи прослухати аудіогід про його історію.</p>
      <p>Далі семінар продовжив директор компанії «Українські Інтерактивні Технології» Віктор Притулко, який є автором цих інтерактивних програм. Він нагадав вчителям про принцип роботи освітньої системи «Око», зупинився на основних проблемних питаннях, з якими стикаються адміністратори в школах. Також присутні обговорили, як зробити ресурс ще більш зручними та доступним для користувачів, які нові функції запровадити.</p>
      <p>Додамо, що переглянути всі вищеназвані електронні сервіси Сокальського району можна за посиланням https://sokalshchyna.info/</p>
      <related>
        <h4>Публікації по темі</h4>
        <a href="https://golossokal.com.ua/rajrada-sokal/kerivnictvo-sokalskoi-raionnoi-radi-zystrilos-iz-jiteliami-sokalshini-iz-vadami-slyhy.html"/>
        <a href="https://golossokal.com.ua/rajrada-sokal/v-sokalskii-raionnii-radi-obgovorili-model-administrativno-teritorialnogo-ystrou-v-chastini-sokalskogo-raiony.html"/>
        <a href="https://golossokal.com.ua/rajrada-sokal/zavershila-roboty-43-sesiia-sokalskoi-raionnoi-radi.html"/>
      </related>
    </article>
  </body>
</html>