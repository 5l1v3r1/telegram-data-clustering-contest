<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/borac-deli-lekcije-na-jadranu-ucutkan-i-split/342479"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Borac deli lekcije na Jadranu: Ućutkan i Split"/>
    <meta property="og:description" content="Sjajnom igrom u drugom poluvremenu Čačani stigli do šeste pobede u ABA 2 ligi na gostovanju - 76:74"/>
  </head>
  <body>
    <article>
      <h1>Borac deli lekcije na Jadranu: Ućutkan i Split</h1>
      <h2>Sjajnom igrom u drugom poluvremenu Čačani stigli do šeste pobede u ABA 2 ligi na gostovanju - 76:74</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Košarkaši Borca nastavili su da dele lekcije po Jadranu. Na veoma zahtevnom gostovanju u Splitu zabeležili su novu pobedu u ABA 2 ligi rezultatom 74:76 (21:20; 24:16; 17:22; 12:18). Zahvaljujući istoj, čačanski tim je ostao usamljen na čelu regionalnog takmičenja sa skorom od šest pobeda i samo jednim porazom.</p>
      <p>Inicijativu prvi preuzima domaćin, koji je na startu vezao četiri poena. Međutim, ista nije dugo trajala, jer je prekinuo <b>Majstorović</b> pogotkom za dva. Od tog momenta mahom je vođena ravnopravna borba. Istina, Split je sve vreme držao vođstvo u svojim rukama, ali ona nije iznosila previše poena. Štaviše, u samoj završnici deonice Borac je prišao rivalu na svega pola koša zaostatka (21:20).</p>
      <p>Početkom drugog kvartala Borac je, pogotkom <b>Kočovića</b>, uspeo da izjednači (23:23). Međutim, baš kao u prethodnoj deonici, ponovo je na snazi zavladao rezultatski egal. Timovi su se naizmenično smenjivali u vođstvu, tako da niko nije uspeo da stekne kakvu-takvu prednost. To je potrajalo do pred završnicu druge četvrtine, kada je Split, zahvaljujući nešto boljoj igri, po prvi put stekao dvocifreni suficit (45:35). Vremena da Čačani uzvrate udarac nije bilo, pa je domaćin zadovoljniji otišao na veliki odmor.</p>
      <hr/>
      <p>
        <b>SPLIT - BORAC 74:76 (21:20; 24:16; 17:22; 12:18)</b>
      </p>
      <p><b>SPLIT</b>: Perković 14, Kalajžić 2, Rebić 2, Kedžo 15, Gabrić 10, Kaningam, Runjić, Marčinković 13, Šarić, Bajo 9, Moris 7, Rikić 2.</p>
      <p><b>BORAC ČAČAK</b>: Alikadić 6, Popović 1, Đoković 11, Bumbić, Gavrilović 2, Majstorović 5, Kočović 18, Nerandžić 14, Džouns 4, Todorović 5, Čarapić 10.</p>
      <hr/>
      <p>Odmah pošto su sudije označile početak drugog poluvremena Borac je pojurio rezultat. Želeli su Čačani što pre da uhvate priključak za Splitom i da vrate neizvesnost u duel. Međutim, uprkos želji gostiju, Splićani su odolevali. Čak su u dobrom delu trećeg dela igre imali prednost od dve cifre, koja se pela do plus 15 (60:45). Ipak, na volšeban način Borac je na samom kraju treće četvrtine uspeo da smanji deficit na neznatnih četiri poena (62:58).</p>
      <p>Prva dva minuta odlučujućeg kvartala oba tima započela su nizom promašaja. Kao da su se zbog važnosti meča igračima zaledile ruke. Međutim, prvi su led probili gosti, čiji je niz pogodaka za dva doneo Borcu izjednačenje (62:62), što dugo nije bio slučaj. Štaviše, trojka <b>Todorovića</b> donela je prednost Čačanima.</p>
      <p>Sjajnom odbranom sveli su Split na dva poena za skoro šest minuta. U nastavku susreta vođena je bespoštedna borba, gde je svaka greška mogla da košta pobede. A u neizvesnoj završnici više koncentracije, smirenosti, snage, pa i sreće imao je Borac. Kako se na kraju ispostavilo, trojka Kočovića, ujedno i najboljeg igrača na susretu,  stavila je tačku na pitanje pobednika. Sve u svemu, tim <b>Marka Marinovića</b> kući se vratio sa dva velika i važna boda.</p>
      <p>I naredni meč Borac će igrati na gostujućem terenu. U okviru KLS lige izabranike <b>Marka Marinovića</b> očekuje izuzetno teško gostovanje u Čajetini ekipi Zlatibora. Taj meč na programu je u nedelju 17. novembra, a početak je u 18 časova. </p>
      <p>
        <b>ABA2 - 7. kolo</b>
      </p>
      <p><b>Utorak</b><br/>Helios - MZT 78:76<br/>Dinamik - Sloboda 87:83</p>
      <p><b>Sreda</b><br/>Sutjeska - Rogaška 84:90</p>
      <p><b>Četvrtak</b><br/>Split - Borac Čačak 74:76<br/>Široki Brijeg - Spars Sarajevo 74:67<br/>Novi Pazar - Lovćen 104:77</p>
      <figure>
        <img src="https://mozzartsport.com/upload/CKEditor/14.11.2019./sborac.jpg"/>
      </figure>
      <p><b>Pišu</b>: <i>Đurđe Mečanin/Nikola Minović</i></p>
    </article>
  </body>
</html>