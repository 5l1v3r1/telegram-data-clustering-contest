<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140658/%D9%82%DB%8C%D9%85%D8%AA-%D8%A8%D8%B1%D9%82-%D8%B1%D9%85%D8%B2-%D8%A7%D8%B1%D8%B2%E2%80%8C%D9%87%D8%A7-%D8%AA%D8%B9%DB%8C%DB%8C%D9%86-%D8%B4%D8%AF-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%AF%D8%B1%D8%B3%D8%A7%D8%B9%D8%A7%D8%AA-%D8%A7%D9%88%D8%AC-%D8%A8%D8%A7%D8%B1"/>
    <meta property="og:site_name" content="boursepress.ir"/>
    <meta property="article:published_time" content="2019-11-14T00:01:00+00:00"/>
    <meta property="og:title" content="قیمت برق رمز ارز‌ها تعیین شد / ممنوعیت استفاده درساعات اوج بار"/>
    <meta property="og:description" content="سخنگوی صنعت برق گفت: قیمت برق مصرفی رمز ارز‌ها که بطور مجتمع با ظرفیت‌های بالا کار می کنند و از استخر داخلی استفاده می‌کنند با تخفیف ۳۵ درصدی محاسبه خواهد شد."/>
  </head>
  <body>
    <article>
      <h1>قیمت برق رمز ارز‌ها تعیین شد / ممنوعیت استفاده درساعات اوج بار</h1>
      <h2>سخنگوی صنعت برق:</h2>
      <address>
        <time datetime="2019-11-14T00:01:00+00:00">14 Nov 2019, 00:01</time>
      </address>
      <p>
        <i>سخنگوی صنعت برق گفت: قیمت برق مصرفی رمز ارز‌ها که بطور مجتمع با ظرفیت‌های بالا کار می کنند و از استخر داخلی استفاده می‌کنند با تخفیف ۳۵ درصدی محاسبه خواهد شد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از میزان، مصطفی رجبی مشهدی در خصوص آخرین وضعیت قیمت برق مصرفی رمز ارز‌ها گفت: قیمت برق این مراکز معادل متوسط نرخ برق صادراتی خواهد بود که ۹۶۵ تومان به ازای هر کیلووات ساعت در نظر گرفته شده است. این نرخ در ۸ ماه غیرگرم سال معادل ۵۰ درصد متوسط نرخ برق صادراتی یعنی ۴۸۰ تومان است و از خرداد تا شهریور دوبرابر متوسط قیمت صادراتی برق محاسبه می‌شود.</p>
      <p>وی افزود: استفاده این مراکز از برق در ۳۰۰ ساعت از سال که ساعات اوج بار است و قبلا توسط وزارت نیرو ابلاغیه می‌شود، ممنوع است. برای افرادی که بصورت مجتمع با ظرفیت‌های بالا کار می‌کنند به دلیل سهولت پایش و تامین برق تخفیف ۲۰ درصد در نظر گرفته شده است.افرادی که از استخر داخلی استفاده کنند نیز ۱۵ درصد به تخفیفات آن‌ها اضافه می‌شود که به عبارتی ۳۵ درصد برای استخراج کنندگان رمز ارز‌ها تخفیف در نظر گرفته شده است و هزینه انشعاب عمومی برق که مبلغ قابل توجهی است دریافت نمی‌شود.</p>
      <p>این مقام مسئول درخصوص چگونگی استفاده از نیروگاه‌های مستقل برای فعالان استخراج ارز رمز‌ها عنوان کرد: در صورتی که این دسته از متقاضیان علاقه مند به استفاده از نیروگاه مستقل باشند می‌توانند از نیروگاه‌های جدید الاحداثی که مستقل از شبکه برق هستند، استفاده کنند و قیمت سوخت گاز این نیروگاه‌ها ۷۰ درصد نرخ گاز صادراتی خواهد بود.</p>
      <p>رجبی مشهدی در خصوص برخورد با تخلفات فعالان حوزه رمز ارزها گفت: برابر قانون با این متخلفان برخورد می‌شود و به مراجع ذی ربط قضایی ارجاع می شوند. افراد علاقه مند در شناسایی متخلفان تا ۲۰ درصد میزان خسارت را بصورت پاداش دریافت کنند تا بتوان تخلفات احتمالی در این زمینه را به حداقل رساند.</p>
      <p>انتهای پیام</p>
    </article>
  </body>
</html>