<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/beretini-ispisao-istoriju-prvi-italijan-s-trijumfom-u-masters-kupu/342466"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Beretini ispisao istoriju: Prvi Italijan s trijumfom u Masters kupu"/>
    <meta property="og:description" content="Dominik Tim nije bio zainteresovan za ovaj meč"/>
  </head>
  <body>
    <article>
      <h1>Beretini ispisao istoriju: Prvi Italijan s trijumfom u Masters kupu</h1>
      <h2>Dominik Tim nije bio zainteresovan za ovaj meč</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>
        <b>Pobeda, ali pirova. I povrh svega, Mateo Beretini će godinu za nama pamtiti samo po najlepšem, jer je odigrao najbolju sezonu dosadašnje karijere i izvan svih očekivanja ušao među osam najboljih, a svoj put za 2019. završio je uz skalp Dominika Tima koga je nadigrao za svega 78 minuta – 7:6(3), 6:3.</b>
      </p>
      <p>Beretini je tako ispisao nove stranice italijanskog tenisa i postao prvi igrač iz svoje zemlje sa pobedom na Masters kupu, odnosno završnom turniru sezone. Njegovi prethodnici <b>Adriajno Panata</b> (1975) i <b>Korado Baracuti</b> (1978) završili su Masters kup bez pobede, dok je Beretini u ekspresnom roku nadigrao najboljeg igrača grupe <b>Bjorn Borg </b>za 200 ATP bodova i 195.000 evra nagrade!</p>
      <p>Zanimljivo, <b>Tim</b> je u današnji meč ušao bez trenera, pošto mu je mentor Nikolas Mau otputovao u Madrid kako bi pripremio selekciju Čilea za završnicu Dejvis kupa. Verovatno znajući da mu poraz neće poremetiti planove i da će u narednu fazu s prvog mesta, <b>Tim</b> nije bio previše zainteresovan za ovaj meč, zbog čega je njegova igra bila daleko ispod nivoa na koji je navikao tenisku publiku.</p>
      <p>U celom meču viđene su samo četiri brejk šanse i sve četiri su iskorišćene, a iza tri stajalo je <b>Beretinijevo </b>ime. Italijan je, jednostavno, bio više fokusiran na meč i da se od turnira oprosti s pobedom kraj svog imena. Posle neizvesnog prvog seta, gde je Beretini pokazao veću hladnokrvnost u taj-brejku, <b>Timova</b> koncentracija je skroz popustila, što je <b>Beretini </b>iskoristio i odneo ubedljivu i ekspresnu pobedu. </p>
      <figure>
        <img src="https://mozzartsport.com/upload/CKEditor/09.11.2019/Milos%CC%8C-Teodosic%CC%81-u-akciji-Humanitarni--tiket-u-podne.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>