<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773752,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="חברת Refundit של מייסד ווייז גייסה 10 מיליון דולר"/>
    <meta property="og:description" content="הסטארט-אפ של אורי לוין וזיו תירוש מאפשר לתיירים לקבל החזרי מע&quot;מ בתהליך דיגיטלי נוח; את סבב הגיוס הובילה הקרן של חברת אמדאוס, והשתתפה בו הקרן הממשלתית של פורטוגל"/>
  </head>
  <body>
    <article>
      <h1>חברת Refundit של מייסד ווייז גייסה 10 מיליון דולר</h1>
      <h2>הסטארט-אפ של אורי לוין וזיו תירוש מאפשר לתיירים לקבל החזרי מע"מ בתהליך דיגיטלי נוח; את סבב הגיוס הובילה הקרן של חברת אמדאוס, והשתתפה בו הקרן הממשלתית של פורטוגל</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">מאיר אורבך</a></address>
      <p>חברת טכנולוגיות התיירות ריפנדיט (Refundit) גייסה 10 מיליון דולר בהובלת Amadeus Ventures, זרוע ההשקעות של חברת התיירות העולמית אמדאוס. החברה הישראלית מאפשרת החזרי המע"מ לתיירים באמצעות דיגיטציה מלאה של התהליך. בסבב הגיוס השתתפו גם קרן Portugal Ventures שבבעלות ממשלת פורטוגל ומשקיעים מסבב הסיד של החברה. מייסדי החברה הם אורי לוין, מייסד שותף בווייז ויזם סדרתי שעומד מאחורי חברת זיק שנסגרה לאחרונה וחברת אנג'י שפיטרה כ-10 עובדים; וזיו תירוש, המנכ"ל לשעבר של חברת Stockton. ריפנדיט נוסדה ב-2017 וגייסה עד כה השקעת סיד של  2.5 מיליון דולר ממשקיעים פרטיים. לחברה 15 עובדים במשרדיה בתל אביב ובבלגיה. ריפנדיט זכתה בעבר במקום השני בתחרות חברות הסטארט-אפ המבטיחות של כלכליסט.</p>
      <figure>
        <img src="https://images1.calcalist.co.il/PicServer3/2018/06/18/825592/1NL.jpg"/>
        <figcaption>אורי לוין וזיו תירוש <br/>צילום: Refundit</figcaption>
      </figure>
      <p>החברה שואפת לסייע לתיירים מכל העולם לקבל את החזר המע"מ שלהם בקלות וביעילות, ולהעלים את התורים הארוכים ועבודת הניירת הכרוכה בהגשת בקשת החזר המע"מ על הקניות. הפיתרון של החברה זמין כיום בבלגיה. "השיטה המקובלת כיום לקבלת החזר המע"מ לתיירים מסורבלת ולא יעילה עבור כל המעורבים בתהליך. באמצעות יצירת פתרון דיגיטלי מלא, Refundit יוצרת ערך אמיתי עבור התיירים, רשויות המס, החנויות והמדינה עצמה, והופכת קניות לאטרקטיביות יותר עבור תיירים", הסביר תירוש, מנכ"ל החברה.</p>
      <p>"באמדאוס, אנחנו מחפשים הזדמנויות לצמצם אלמנטים הגורמים לסירבול או אי נוחות בחוויית הטיול. אנחנו מאוד נרגשים לצרף את ריפנדיט למשפחת אמדאוס ומצפים לעבודה המשותפת עם הצוות ליצירת השיפור הנדרש עבור התיירים", מסר סטפן רופרס, סגן נשיא בכיר באמדאוס לצמיחה אסטרטגית של עסקים, שיצטרף למועצת המנהלים של ריפנדיט. אמדאוס השיקה את תכנית הסטארט-אפים שלה ב-2014. מאז נחשפה ל- 150 מיזמים ופיתחה 20 פרויקטים משותפים עם חברות הפורטפוליו שלה.</p>
    </article>
  </body>
</html>