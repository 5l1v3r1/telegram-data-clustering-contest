<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/articles/0,7340,L-3773740,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="מגמות עולמיות ברישום פטנטים"/>
    <meta property="og:description" content="דו&quot;ח הארגון העולמי לקניין רוחני של האו&quot;ם שהתפרסם לאחרונה חושף מגמות עולמיות בולטות. המגמות הנצפות בדו&quot;ח יסייעו ליזמים ולמשקיעים להחליט היכן עדיף להגן על האמצאות, הסימנים והעיצובים שלהם."/>
  </head>
  <body>
    <article>
      <h1>מגמות עולמיות ברישום פטנטים</h1>
      <h2>דו"ח הארגון העולמי לקניין רוחני של האו"ם שהתפרסם לאחרונה חושף מגמות עולמיות בולטות. המגמות הנצפות בדו"ח יסייעו ליזמים ולמשקיעים להחליט היכן עדיף להגן על האמצאות, הסימנים והעיצובים שלהם.</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">בשיתוף ריינהולד כהן מאת עו"פ אמוץ טי</a></address>
      <p>במהלך השנים פותחו מספר מנגנונים להגנה על הקניין הרוחני אשר נועדו למנוע העתקות וניצול לא הוגן של קניין רוחני ומאידך לתגמל ממציאים עבור המאמץ אשר נדרש מהם לשם פיתוח אמצאותיהם, וכדי לאפשר לממציאים ולבעלי זכויות קניין רוחני להרוויח מהם.</p>
      <p>
        <b>קצת היסטוריה</b>
      </p>
      <p>עוד בימי האימפריה הרומית השתמשו יצרני החרבות בהטבעת "סימן היכר" משלהם בכדי להקל על זיהוי החרבות שנוצרו בנפחייה שלהם. במאה ה-14 בוונציה החל מתן רישיונות מונופולין לממציאים ל 10 שנות מונופול עבור אמצאות שפיתחו, ואילו עיצובים וטכניקות פיסול נשמרו בקנאות בסטודיו של האמנים הגדולים בתקופת הרנסנס, והועברו מבעל המלאכה לשוליות בסודיות מוחלטת. חשיבות השמירה על הידע שנרכש ופותח לצורך עשיית עסקים הייתה מאז ומתמיד בלבם של כל אמן, וממציא ויזם.</p>
      <p>
        <b>ארגון הקניין הרוחני העולמי</b>
      </p>
      <p>במקביל לתהליך הגלובליזציה שנכנס להילוך גבוה במאה שעברה, פותחו מספר מנגנונים בין מדינתיים ואזוריים להסדרת חוקי הקניין הרוחני. אחד הגופים החשובים שהוקמו לשם כך הוא ארגון הקניין הרוחני העולמי של האו"ם (WIPO). הארגון נוסד בשנת 1967, ומאגד כיום 192 מדינות. מטרת הארגון הינה לפתח מסגרת חוקית מאוזנת עבור חוקי הקניין הרוחני בעולם על מנת לפתור את צרכיה המתפתחים של האנושות, ולהתמודד עם אתגריה המזדמנים.</p>
      <p>אחת הפעולות המשמעותיות ביותר של WIPO היא פרסום דוח הקניין הרוחני העולמי. הדו"ח משקף את המגמות העולמיות בתחומי הקניין הרוחני השונים, על פי נתונים אשר נאספים מן המדינות החברות בארגון. ניתוח המגמות אשר נצפות בדוח מאפשר ליזמים ולמשקיעים לבצע החלטות מושכלות, הכוללות בין היתר החלטות באילו מדינות לפעול, היכן וכיצד כדאי להגן על האמצאות, הסימנים והעיצובים שלהם, ועוד.</p>
      <p>מעיון <a href="https://www.wipo.int/edocs/pubdocs/en/wipo_pub_941_2019.pdf">בדוח שהופק לאחרונה</a>, ומנתח את הנתונים שנאספו ממשרדי הפטנטים בעולם עבור שנת 2018, ניתן להבחין בשתי מגמות עיקריות בעולם הקניין הרוחני.</p>
      <figure>
        <img src="https://images1.calcalist.co.il/PicServer3/2019/11/14/947642/3_l.jpg"/>
        <figcaption>צילום: Pixabay</figcaption>
      </figure>
      <p>
        <b>מיליון וחצי סינים לא טועים</b>
      </p>
      <p>המגמה הראשונה אשר עולה מהדו"ח מראה כי כמות הבקשות לרישום פטנט המוגשות בסין גדלה בכל שנה, וכי בשנת 2018 הוגשו כמיליון וחצי בקשות לפטנט בסין לבדה (!), נתון אשר ממקם את סין כמדינה הראשונה בעולם מבין המדינות בהן הוגשו בקשות פטנט בשנת 2018. לצורך ההשוואה נתון זה מהווה כ- 46 אחוז מכלל בקשות הפטנט אשר הוגשו בעולם באותה שנה, והוא דומה לסכום מספר בקשות הפטנט אשר הוגשו במדינות שבמיקום ה-2 עד ה-11 יחד (ביניהן ארה"ב, האיחוד האירופי, יפן קוריאה ועוד). מענין לציין כי הרוב המוחלט של בקשות הפטנט אשר הוגשו בסין לא הוגשו בהמשך במדינות נוספות, ועל כן הן מוגבלות אך ורק לסין. נתון זה מלמד כי יש מספר גדל והולך של ממציאים ואמצאות מקומיים (בסין), והדבר מסמן שינוי בצורת החשיבה של העם והחברה בסין.</p>
      <p>מה שעוד יותר מעניין במספר העצום הזה הוא הניגוד הגדול המגולם בו, בין אחוז בקשות הפטנט שהוגשו על ידי סינים לאחוז הבקשות שהוגשו ע"י מבקשים מחוץ לסין. מסתבר, שרק 9.6 אחוז מן הבקשות לפטנט הוגשו על ידי מבקשים שאינם תושבי סין. אמנם מדובר במספר לא מבוטל, כ- 150,000 בקשות לפטנט, אך הוא עדיין נחשב קטן ביחס לכמות ההגשות הזרות בארה"ב בה הוגשו כ- 312,300 בקשות לפטנט ע"י מבקשים שאינם תושבי ארה"ב, נתון המהווה יותר מ 50 אחוז ממספר הבקשות לפטנט שהוגשו בארה"ב בשנת 2018. אחוז הבקשות שהוגשו ע"י תושבי חוץ בסין אמנם קטן ביחס להיקף הפעילות במדינה, אך הוא עולה משנה לשנה. ניתן לייחס זאת לשינויים שממשלת סין מבצעת באופן תדיר בעשור האחרון על מנת לחזק את ההגנה על הקניין הרוחני במדינה, ולשפר את תדמיתה בכדי למשוך עסקים זרים לסין.</p>
      <p>
        <b>מרכזי הטכנולוגיה העולמיים נשארים זהים</b>
      </p>
      <p>המגמה השנייה שניתן ללמוד מהדו"ח עוסקת בהגשת בקשות לפטנט במדינות נוספות, כהמשך לבקשה ראשונה. את הגשת הבקשות לפטנט במדינות נוספות ניתן לראות כאינדיקציה לרצונם של מגישי הבקשות לפעול ולהתרחב בשווקים נוספים מעבר לשוק המקומי ממנו הם באים. מן הנתונים בדו"ח ניתן לראות שאזרחים תושבי ארה"ב או עסקים הפועלים בה נמצאים במקום הראשון בהגשות בקשות מקבילות בחו"ל עם כ-230,000 בקשות, ואחריהם יפן (205,000), גרמניה (106,000), דרום קוריאה (69,000) וסין (66,000).</p>
      <figure>
        <img src="https://images1.calcalist.co.il/PicServer3/2019/11/14/947635/1_l.jpg"/>
        <figcaption>אמוץ טי עורך פטנטים בריינהולד כהן <br/>צילום: אוראל כהן</figcaption>
      </figure>
      <p>
        <b>ישראל במגמה העולמית</b>
      </p>
      <p>נשאלת השאלה – האם ממצאי הדו"ח מצדיקים את הכינוי שדבק בישראל "אומת הסטארט אפ"? הנתונים מראים, שישראל נמצאת במקום ה-15 בדירוג העולמי ברשימת מבקשי בקשות לפטנט בעולם. מתוך 15,482 בקשות לפטנט שהוגשו ע"י ישראלים בשנת 2018, 90 אחוז הוגשו מחוץ לישראל. את מספר הבקשות הרב ביותר הגישו מבקשים ישראליים בארה"ב (כ- 8,000 בקשות), באירופה (1,444) ובסין (977). בנוסף, אנו יכולים להתגאות בכך שישראל נמצאת במקום ה - 9 בעולם במספר הנשים הרשומות כממציאות בבקשות פטנט, כאשר כ-15 אחוז מכלל מבקשי הפטנטים הישראלים הן נשים.</p>
      <p>
        <b>לסיכום</b>
      </p>
      <p>סין מהווה כבר שנים רבות את אחד המשקים החזקים בעולם. עם השנים היא מבצעת יותר ויותר פעולות על מנת לשפר את ההתייחסות הכוללת לקניין הרוחני בתחומה, ופועלת לחזק את כמות הקניין הרוחני המוגשת על ידי סינים במדינות נוספות. יהיה מעניין להוסיף ולעקוב אחר הנתונים האלה במקביל להתפתחויות העולמיות בשנים הקרובות ולראות אם ניתן יהיה לראות במגמות הללו סנונית למשחקי הכוח הכלכליים והמגמות הגיאופוליטיות בתחומי העסקים ומרכזי הפיתוח העולמיים.</p>
      <p><a href="https://rcip.co.il/our-team/%d7%90%d7%9e%d7%95%d7%a5-%d7%98%d7%99/?utm_source=calcalist&amp;utm_medium=website&amp;utm_campaign=wipo_report">אמוץ טי </a>הוא עורך פטנטים בקבוצת ריינהולד כהן לקניין רוחני.</p>
      <p>אין במידע הכלול לעיל כדי להוות ייעוץ מקצועי מכל סוג שהוא, ובכלל זה ייעוץ משפטי, או תחליף לייעוץ כאמור, ואין להסתמך עליו בעת קבלתה של כל החלטה מכל סוג שהוא.</p>
      <p>
        <a href="https://www.calcalist.co.il/internet/home/0,7340,L-5631,00.html">לקריאה נוספת בזירת הפטנטים והקניין הרוחני&gt;&gt;</a>
      </p>
    </article>
  </body>
</html>