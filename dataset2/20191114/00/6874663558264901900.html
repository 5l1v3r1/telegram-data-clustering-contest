<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773743,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="שר הכלכלה על מחיר למשתכן: &quot;אחרי 70 אלף התחלות בנייה בשנה, צריך לבצע התאמות&quot;"/>
    <meta property="og:description" content="בכנס של ארגון הקבלנים ביקר אלי כהן את התוכנית ואמר: &quot;אני חושב שצריך לעזור לזוגות הצעירים, אבל זה בא על חשבון המדינה. לא צריכות להיות במחיר למשתכן דירות גדולות&quot;; כהן גם דיבר על היתרון שבמעבר לשיטת בנייה נפחית: &quot;מיותר בעיניי לבוא ולאשר תכניות בוועדה המקומית או המחוזית&quot;"/>
  </head>
  <body>
    <article>
      <h1>שר הכלכלה על מחיר למשתכן: "אחרי 70 אלף התחלות בנייה בשנה, צריך לבצע התאמות"</h1>
      <h2>בכנס של ארגון הקבלנים ביקר אלי כהן את התוכנית ואמר: "אני חושב שצריך לעזור לזוגות הצעירים, אבל זה בא על חשבון המדינה. לא צריכות להיות במחיר למשתכן דירות גדולות"; כהן גם דיבר על היתרון שבמעבר לשיטת בנייה נפחית: "מיותר בעיניי לבוא ולאשר תכניות בוועדה המקומית או המחוזית"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">דותן לוי</a></address>
      <p>"מחיר למשתכן נועדה לאפשר לזוגות הצעירים לרכוש דירה, אני חושב שברגע שהתחלות הבנייה יגיעו ל-70 אלף בשנה צריך לבצע התאמות", כך אמר היום שר הכלכלה והתעשיה אלי כהן בכנס של ארגון הקבלנים והבונים מחוז תל אביב והמרכז שנערך באילת.</p>
      <p>יממה לאחר שהמועצה הארצית לתכנון ובנייה <a href="https://www.calcalist.co.il/real_estate/articles/0,7340,L-3773675,00.html">החליטה להאריך את תוכנית מחיר למשתכן בשנה </a>נוספת, אמר כהן, הזכור כחבר מפלגתו של משה כחלון, שר האוצר ואדריכל התוכנית, כי "מחיר למשתכן היא תוכנית נדרשת אבל צריך לעשות בה התאמות. צריך להגדיל את ההיצע כי הביקוש קבוע ולא ישתנה. יש אלפי עולים חדשים מידי שנה והאוכלוסייה מתרבה ריבוי טבעי, אני חושב שצריך לעזור לזוגות הצעירים אבל זה בא על חשבון המדינה. לא צריכות להיות במחיר למשתכן דירות גדולות 5 ו-6 חדרים או דירות מיוחדות, כי התוכנית נועדה כדי לעזור לזוגות צעירים וצריך כמה שיותר דירות קטנות".</p>
      <figure>
        <img src="https://images1.calcalist.co.il/PicServer3/2019/04/04/897306/1NL.jpg"/>
        <figcaption>מחיר למשתכן בקרית אונו <br/>צילום: אוראל כהן</figcaption>
      </figure>
      <p>בהמשך אמר כהן, כי אם בעתיד יקבל את אחד התיקים של האוצר או הבינוי, יפעל לקדם שינוי בשיטת התכנון והבנייה ומעבר לבנייה ניפחית. כהן הביא כדוגמא את מנהטן, בה האדריכל או המהנדס הוא זה שחותם ומאשר את תכניות הבנייה. ועדת התכנון המקומית או המחוזית מגדירה לו את גובה הבניין או גבולות המתחם וכל היתר נמצא באחריות אנשי המקצוע האזרחיים. "זה מיותר בעיניי לבוא ולאשר תכניות בוועדה המקומית או המחוזית", סיכם כהן.</p>
      <figure>
        <img src="https://images1.calcalist.co.il/PicServer3/2018/12/31/873538/1NL.jpg"/>
        <figcaption>שר הכלכלה אלי כהן <br/>צילום: יאיר שגיא</figcaption>
      </figure>
      <p>"הדבר הזה יבוא וישחרר את הפקק ויקצר זמנים. היום מי שמשלם על ההתארכות הזו זה הזוגות הצעירים. אם זה עובד במנהטן, מפיסות הנדלן היקרות בעולם, אין סיבה שזה לא יעבוד כאן ולדעתי רוב המהנדסים והאדריכלים אנשים ישרים ומי שירמה ילך לכלא", אמר כהן.</p>
      <p>כהן התייחס גם לענף המשרדים, "ענף ההייטק מתחבר גם לעניין הנדל"ן המניב. היום הממוצע לרכישת משרדים בתל אביב עבר את ה-100 שקלים למ"ר כשבעבר זה היה 50-60 שקלים למ"ר.</p>
      <p>"הנדל"ן המניב נמצא כיום בפריחה יוצאת דופן. מפעלים עוברים מהמרכז לפריפריה ואותם מחליפים הרבה בנייני משרדים חדשים", סיכם.</p>
    </article>
  </body>
</html>