<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741533"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T00:44:00+00:00"/>
    <meta property="og:title" content="ทรัมป์พยายาม &quot;ซ่อมแซมความสัมพันธ์&quot; กับผู้นำตุรกี"/>
    <meta property="og:description" content="ประธานาธิบดีโดนัลด์ ทรัมป์ พยายามเก็บเรื่องบาดหมางใจระหว่างสหรัฐกับตุรกีหลายเรื่องไว้ก่อน ด้วยกล่าวว่าเขาเป็น 'แฟนตัวยง' ของประธานาธิบดีเรเซป เทย์ยิป เออร์โดกัน"/>
  </head>
  <body>
    <article>
      <h1>ทรัมป์พยายาม "ซ่อมแซมความสัมพันธ์" กับผู้นำตุรกี</h1>
      <address>
        <time datetime="2019-11-14T00:44:00+00:00">14 Nov 2019, 00:44</time>
      </address>
      <p>
        <b>ประธานาธิบดีโดนัลด์ ทรัมป์ พยายามเก็บเรื่องบาดหมางใจระหว่างสหรัฐกับตุรกีหลายเรื่องไว้ก่อน ด้วยกล่าวว่าเขาเป็น "แฟนตัวยง" ของประธานาธิบดีเรเซป เทย์ยิป เออร์โดกัน</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 13 พ.ย. ว่าประธานาธิบดีโดนัลด์ ทรัมป์ ให้การต้อนรับประธานาธิบดีเรเซป เทย์ยิป เออร์โดกัน ที่ทำเนียบขาว เมื่อวันพุธ โดยผู้นำสหรัฐและตุรกีหารือกันเป็นการภายในนานหลายชั่วโมง ก่อนแถลงร่วมกันในเวลาต่อมา ซึ่งเออร์โดกันกล่าวว่าตุรกี "เจ็บปวดเป็นอย่างยิ่ง" ต่อการที่สภาผู้แทนราษฎรสหรัฐมีมติเชิงสัญลักษณ์เมื่อเดือนที่แล้ว ว่าเหตุการณ์สังหารชาวอาร์มีเนีย 1.5 ล้านคนโดยกองทัพจักรวรรดิออตโตมัน เมื่อ 104 ปีที่แล้ว "คือการฆ่าล้างเผ่าพันธุ์" เนื่องจากรัฐบาลอังการามองว่าแม้เหตุการณ์เกิดขึ้นจริง แต่ควรเป็น "ประวัติศาสตร์" และไม่ควรมีฝ่ายใดใช้เหตุการณ์ที่เป็นอดีตไปนานแล้ว เป็นเครื่องมือแสวงหาผลประโยชน์ทางการเมือง</p>
      <figure>
        <img src="https://www.dailynews.co.th/admin/upload/20191114/news_MBIwSkwBQn080105_533.jpg?v=20191114104?v=7401"/>
      </figure>
      <p>
        <b>ประธานาธิบดีเรเซป เทย์ยิป เออร์โดกัน จับมือกับประธานาธิบดีโดนัลด์ ทรัมป์</b>
      </p>
      <figure>
        <iframe data-src="https://twitter.com/ABC/status/1194726017111187456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ABC/status/1194730997511671809?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน ผู้นำตุรกียืนยันการเดินหน้าปฏิบัติการทางทหารในภาคเหนือของซีเรีย เพื่อนำไปสู่การส่งผู้ลี้ภัยชาวซีเรียมากกว่า 3.6 ล้านคนซึ่งอาศัยอยู่ตามตะเข็บชายแดน ให้เดินทางกลับภูมิลำเนาเดิมได้อย่างปลอดภัย ทั้งนี้ ตุรกีกำหนดเป้าหมายการส่งกลับผู้ลี้ภัยชาวซีเรียราว 1 ล้านคนให้ได้ภายใน 6 เดือนถึง 2 ปีนับจากนี้ และปฏิเสธการเปลี่ยนจุดยืนเกี่ยวกับการซื้อระบบป้องกันทางอากาศเอส-400 ของรัสเซีย พร้อมทั้งกล่าวอีกว่าในอนาคตตุรกีอาจสั่งซื้อเครื่องบินรบของรัสเซีย แทนเครื่องบินขับไล่เอฟ-35 ที่สหรัฐระงับขายให้</p>
      <figure>
        <img src="https://www.dailynews.co.th/admin/upload/20191114/news_xQiHwzeRjL080125_533.jpg?v=20191114104?v=9062"/>
      </figure>
      <p><b>นางเมลาเนีย ทรัมป์ และนางเอมีน เออร์โดกัน<br/></b> <br/>ด้านทรัมป์กล่าวว่าการที่รัฐบาลอังการาอุดหนุนยุทโธปกรณ์ของรัสเซียถือเป็น "ความท้าทายครั้งยิ่งใหญ่" สำหรับสหรัฐและองค์การสนธิสัญญาแอตแลนติกเหนือ ( นาโต ) แต่หวังเป็นอย่างยิ่งว่าจะร่วมกันแก้ไข "ข้อพิพาท" เรื่องดังกล่าวได้ เพราะเขา "เป็นแฟนตัวยง" ของประธานาธิบดีตุรกี<br/> </p>
      <figure>
        <iframe data-src="https://twitter.com/Reuters/status/1194774446092910592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม การพบกันระหว่างทรัมป์กับเออร์โดกันในครั้งนี้เกิดขึ้นท่ามกลางความสัมพันธ์ที่ตึงเครียดระหว่างสหรัฐกับตุรกีในแทบทุกด้าน และยังอาจรวมไปถึง "ความสัมพันธ์ส่วนตัว" ระหว่างผู้นำสองประเทศ เมื่อทรัมป์ส่งจดหมายอย่างเป็นทางการถึงเออร์โดกันเมื่อกลางเดือนที่แล้ว มีเนื้อหาเกี่ยวกับปฏิบัติการทางทหารของตุรกีในภาคเหนือของซีเรีย ซึ่งถ้อยคำในจดหมายเรียกเสียงวิจารณ์อย่างหนักจากหลายฝ่ายว่า "ไม่ได้มีเนื้อความใกล้เคียงบรรทัดฐานและมารยาททางการเมืองและการทูตระหว่างประเทศแม้แต่น้อย"  และเออร์โดกันกล่าวว่าเขาขยำจดหมายของทรัมป์และโยนลงถังขยะเมื่ออ่านจบ.<br/><br/><b>เครดิตภาพ : REUTERS, AP</b></p>
    </article>
  </body>
</html>