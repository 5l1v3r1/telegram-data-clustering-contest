<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/oglasio-se-lalatovic-u-vojvodinu-sam-dosao-zbog-predsednika/342416"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Oglasio se Lalatović: U Vojvodinu sam došao zbog predsednika"/>
    <meta property="og:description" content="Sukob trenera i direktora Lazetića više nije tajna"/>
  </head>
  <body>
    <article>
      <h1>Oglasio se Lalatović: U Vojvodinu sam došao zbog predsednika</h1>
      <h2>Sukob trenera i direktora Lazetića više nije tajna</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Sukob između <b>Nenada Lalatovića</b>, trenera Vojvodine i sportskog direktora <b>Nikole Lazetića</b> više nije ni tinjajući, a ni tihi. Sve je isplivalo u javnosti, naročito posle konferencije za novinare na kojoj je šef struke, posle pobede nad Mačvom, rekao da se neće cela uprava kluba radovati tom trijumfu.</p>
      <p>Obelodanjeno je potom da su <b>Lalatović</b> i <b>Lazetić </b>u sukobu, da pokušaji pomirenja, uz intervenciju treće strane, nisu uspeli, te da za jednog, verovatno, uskoro neće biti mesta u klubu.</p>
      <p>I dok je <b>Lazetić</b> otputovao u inostranstvo i nije se oglašavao u medijima, <b>Lalatović</b> je imao kratak komentar cele situacije za Sportski Žurnal.<br/>„<b>U Vojvodinu sam došao zbog predsednika Vojislava Gajića. Njegov poziv je bio odlučujući da se prošlog leta drugi put prihvatim posla u Vojvodini. To je sve što želim da kažem</b>“, poručio je <b>Lalatović</b>.</p>
      <p>Posle 16 odigranih utakmica u Superligi Vojvodina je na drugom mestu, mada Čukarički i Partizan imaju po odigran meč manje. Novosađani nišane izlazak u Evropu i za sada su na pravom putu. Ako ih unutrašnji nemiri sa njega ne skrenu...</p>
      <p><b>Foto:</b> <i>Starsport</i></p>
    </article>
  </body>
</html>