<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/tepic-iz-italije-u-grcku/342458"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Tepić iz Italije u Grčku"/>
    <meta property="og:description" content="Srpski košarkaš potpisao za Iraklis"/>
  </head>
  <body>
    <article>
      <h1>Tepić iz Italije u Grčku</h1>
      <h2>Srpski košarkaš potpisao za Iraklis</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Posle kratke epizode u italijanskom Varezeu koja je trajala svega tri i po meseca, <b>Milenko</b> <b>Tepić</b> našao je novi klub i to na području najjužnije balkanske države. Srpski košarkaš potpisao je ugovor sa grčkim Iraklisom, za koji će nastupati u narednom periodu.</p>
      <p>U prethodnom klubu nije imao previše zapažen učinak, pošto je ove sezone odigrao tek tri utakmice za Vareze i beležio je svega jedan poen po utakmici. Po povratku <b>Klarka</b> i <b>Jakovičsa</b> u sastav, nije ni čudno zbog čega je <b>Tepić</b> postao prekobrojan i sreću morao da pronađe na nekom drugom mestu.</p>
      <p>Ipak, prilika mu se vrlo brzo ukazala, pa će se tako stameni srpski košarkaš po četvrti put naći na tlu Grčke. Prethodno je u karijeri nastupao za ekipe Vojvodine, Partizana, Panatinaikosa, Sevilje, Lijetuvos Ritasa, PAOK-a, Orlandinija i Brindizija.</p>
      <p>Iraklis trenutno zauzima sedmo mesto u grčkom šampionatu, a priliku za debi, <b>Milenko</b> <b>Tepić</b> će imati već narednog vikenda, kada u okviru domaćeg prvenstva gostuje AEK iz Atine.</p>
      <p>
        <b>Foto: </b>
        <i>MN Press</i>
      </p>
      <figure>
        <img src="https://mozzartsport.com/upload/CKEditor/14.11.2019./2.%20An%C4%91ela%20Tomas%CC%8Cevic%CC%81%20za%20organizaciju%20Kos%CC%8C%20za%20srec%CC%81u%201080x1080.jpg"/>
      </figure>
      <p> </p>
    </article>
  </body>
</html>