<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nss-rozhodne-o-stiznosti-firmy-ktera-napadla-domereni-dane/1820799?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T00:15:00+00:00"/>
    <meta property="og:title" content="NSS rozhodne o stížnosti firmy, která napadla doměření daně"/>
    <meta property="og:description" content="Brno - Nejvyšší správní soud (NSS) dnes vyhlásí rozhodnutí ohledně kasační stížnosti podané jihočeskou firmou KV2 Audio International proti rozsudku českobudějovického krajského soudu. Firma u soudu napadla rozhodnutí finančního úřadu, který jí doměřil daň, přičemž dotyčný zaměstnanec za to inkasoval cílenou odměnu."/>
  </head>
  <body>
    <article>
      <h1>NSS rozhodne o stížnosti firmy, která napadla doměření daně</h1>
      <address><time datetime="2019-11-14T00:15:00+00:00">14 Nov 2019, 00:15</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Nejvyšší správní soud (NSS) dnes vyhlásí rozhodnutí ohledně kasační stížnosti podané jihočeskou firmou KV2 Audio International proti rozsudku českobudějovického krajského soudu. Firma u soudu napadla rozhodnutí finančního úřadu, který jí doměřil daň, přičemž dotyčný zaměstnanec za to inkasoval cílenou odměnu.</p>
      <p>Finanční úřad firmu kontroloval v roce 2015 a doměřil jí daň po zjištění, že neoprávněně odpočetla daně na vědu a výzkum. Podle advokáta firmy Marka Švehlíka rozhodnutí daňových úředníků ale nebyla správná, úředníci podle něj byli ve věci podjatí. "Správce daně ke kontrole přistupoval s jednoznačným cílem vyměřit daň a získat tak odměnu. Úřední osoby byly finančně motivované, aby dodatečný platový výměr vydaly, což vzbuzuje pochybnost o jejich nepodjatosti," uvedl už dříve u soudu Švehlík. Otázka podjatosti úředníků je jedním z bodů kasační stížnosti.</p>
      <p>Podle advokáta Odvolacího finančního ředitelství Davida Jirouška byla motivace zavedení odměn v roce 2016 reakcí na narůstající trend odpočtů na výzkum a vývoj a byla do ní zahrnuta i náročnost takových kontrol. Otázka odměn ale podle Jirouška v tomto případě není zásadní, protože kontrola firmy se uskutečnila už v roce 2015. Odměna úředníkovi v daném případě však podle čtených důkazů vyplacena byla.</p>
      <p>Firma KV2 Audio International se proti doměření daně neúspěšně bránila odvoláním, na její stranu se následně nepřiklonil ani českobudějovický krajský soud, který její správní žalobu zamítl. NSS řeší kasační stížnost, kterou se firma domáhá zrušení jak rozhodnutí soudu, tak i daňové správy.</p>
    </article>
  </body>
</html>