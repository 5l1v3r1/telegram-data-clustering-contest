<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773720,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="צה&quot;ל מסכם את &quot;חגורה שחורה&quot; בעזה בהצלחה, ושוב מתמקד בצפון"/>
    <meta property="og:description" content="לאחר כניסתה לתוקף של הפסקת האש אמר דובר צה&quot;ל כי תוכנית &quot;חגורה שחורה&quot; לחיסול בהא אבו אל-עטא השיגה את כל יעדיה תוך 48 שעות. הג'יהאד האיסלאמי עדיין מחזיק בעשרות רקטות ארוכות טווח: &quot;יש לנו אתגר רחב מול פעלתנות איראנית במגוון זירות ולא רק בסוריה&quot;"/>
  </head>
  <body>
    <article>
      <h1>צה"ל מסכם את "חגורה שחורה" בעזה בהצלחה, ושוב מתמקד בצפון</h1>
      <h2>לאחר כניסתה לתוקף של הפסקת האש אמר דובר צה"ל כי תוכנית "חגורה שחורה" לחיסול בהא אבו אל-עטא השיגה את כל יעדיה תוך 48 שעות. הג'יהאד האיסלאמי עדיין מחזיק בעשרות רקטות ארוכות טווח: "יש לנו אתגר רחב מול פעלתנות איראנית במגוון זירות ולא רק בסוריה"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">יואב זיתון, ynet</a></address>
      <p>דובר צה"ל תת-אלוף הדי זילברמן אישר הבוקר (ה') כי הפסקת האש נכנסה לתוקף: "הלילה הסתיימו שתי יממות קרבות ולפני זמן קצר נכנסה לתוקפה הפסקת אש". לדבריו, תוכנית "חגורה שחורה" לחיסול בהא אבו אל-עטא "השיגה את כלל יעדיה באופן מהיר ומלא תוך 48 שעות". מנגד, הג'יהאד האיסלאמי לא השתמש בכל יכולותיו, "יש לו עשרות רקטות ארוכות טווח".</p>
      <p>דובר צה"ל ציין כי חיסולו של אבו אל-עטא היה "מהלך יזום ומפתיע שלנו שנוהג באופן עדין מול חמאס והג'יהאד האיסלאמי תוך איזון בעוצמת האש שהפעלנו על הג'יהאד האיסלאמי. היה שת"פ מעולה של שב"כ עם צה"ל".</p>
      <p>"בחודשים אחרונים עשינו מאמצים גדולים לייצב את המציאות ברצועה כדי לאפשר שקט לתושבי הדרום. לצערנו, לא הנאנו את אל-עטא מדרך הטרור ומפעילותו. הוא הפר את היציבות במספר אירועים שביצע. הוא היה לא רק האויב של ישראל אלא גם של תושבי עזה וגרם להסדרה לא להתקדם".</p>
      <figure>
        <img src="https://images1.calcalist.co.il/PicServer3/2019/11/14/947524/4_l.jpg"/>
        <figcaption>ילד במקלט באשקלון אתמול <br/>צילום: איי פי</figcaption>
      </figure>
      <p> דובר צה"ל ציין כי "תכלית התוכנית הייתה לפגוע בג'יהאד האיסלאמי בלבד תוך בידול חמאס כדי לאפשר את המשך תהליך ייצוב ועיצוב של עזה וההסדרה מולה. הנחתנו מכה קשה על הג'יהאד האיסלאמי ויכולותיו". לפי צה"ל, בהא אבו אל-עטא הוכוון ישירות על-ידי הג'יהאד האיסלאמי בסוריה והיה זה שאחראי במשך שנים על רוב הפיגועים נגד ישראל מצד הארגון. ההכנות למבצע ההתנקשות נמשכו במשך החודשים האחרונים ובצה"ל תרגלו "משחקי מלחמה" בתרחישים שונים. 25 מחבלים חוסלו לאחר ששיגרו או ניסו לשגר רקטות וטילי נ"ט, "הורדנו לתאי התקיפה אנשי אמ"ן מכמה תחומים כולל מיחידות הלוויינים והסיגינט (מודיעין אותות)".</p>
      <p>
        <b>העיניים מכוונות לצפון</b>
      </p>
      <p>כוחות תגבור מגדוד 52 של חטיבת השריון 401 ומגדוד 13 של גולני, לצד סוללות ארטילריה, יישארו נכון לעכשיו במהלך סוף השבוע באוגד עזה כחלק מההיערכות הגבוהה. במהלך ימי הלחימה נורו 450 רקטות אל ישראל, 90 אחוזים מאלו שנורו לשטחים מיושבים יורטו בידי כיפת ברזל. 60% מהרקטות שוגרו אל שטחים פתוחים.</p>
      <p>במשך ההסלמה בוצעו עשרות גיחות תקיפה של מטוסי קרב נגד יעדים צבאיים של הג'יהאד האיסלאמי. צה"ל תקף מתחמים צבאיים, בתי פעילי טרור ששימשו כמחסני אמל"ח, מתקני אימונים, מפקדות, משגרים, כלי שיט של הכוח הימי, פירי מנהרות, עמדות שיגור ועמדות תצפית.</p>
      <figure>
        <img src="https://images1.calcalist.co.il/PicServer3/2019/11/12/946792/1NL.jpg"/>
        <figcaption>פגיעה בבית בנתיבות <br/>צילום: איי אף פי</figcaption>
      </figure>
      <p>"את שני ימי הקרב אפיינו יוזמה שלנו, כירורגיות בפעולות, תחבולה והפתעה. בנוסף הלכנו הפעם על תקיפות איכותיות ולא כמותיות ככלי טוב יותר לבדל בין חמאס לג'יהאד האיסלאמי. לוחמי ההגנה האווירית הוציאו לפועל את כל מה שאנו יודעים להגן על מדינת ישראל ונשמר אחוז יירוטים גבוה - 90%. הפקנו את לקחי העבר בהגנה על האזרחים תוך בידוד המרחב ויש לנו עוד מה לשפר בנושא". עם זאת, ציין דובר צה"ל, "יש לזכור שהפעלנו מעט מיכולות צה"ל – הג'יהאד האיסלאמי אינו חמאס, לא חיזבאללה וגם לא האיראנים". בהקשר זה אמר תת-אלוף זילברמן כי "צה"ל בכוננות ובדריכות גבוהה לתרחישים רבים. יש לנו מוכנות ודריכות בזירת הלחימה כולה ולא רק בעזה. יש לנו אתגר רחב מול פעלתנות איראנית במגוון זירות ולא רק בסוריה. ניצלנו בפעולה בעזה חלון הזדמנויות ביחס לזירה האיראנית. צה"ל צריך להתמקד וכך נעשה - בזירה הצפונית. נגיב בעוצמה על כל פגיעה בישראל. אנו ממשיכים להיות ערניים ודרוכים לחידוש הירי אם יקרה".</p>
      <figure>
        <img src="https://images1.calcalist.co.il/PicServer3/2019/11/12/946801/4_l.jpg"/>
        <figcaption>מערכת כיפת ברזל ליד אשדוד <br/>צילום: איי אף פי</figcaption>
      </figure>
      <p>שר הביטחון נפתלי בנט אמר כי "כללי המשחק החדשים ברורים: צה"ל יפעל בחופש פעולה מלא, ללא שום מגבלות. מחבל שמנסה לפגוע באזרחי ישראל, לא יוכל יותר לישון בשקט, לא בביתו ולא במיטתו, ולא בשום מקום מסתור. אני מבקש להביע הערכה לראש הממשלה ולחבריי בקבינט שקיבלו את ההחלטה הנכונה - ליטול מחדש את היוזמה המבצעית".</p>
      <p>
        <b>גם היום: אין לימודים בעוטף עזה</b>
      </p>
      <p>הג'יהאד האיסלאמי אישר מוקדם יותר כי ב-5:30 בבוקר נכנסה לתוקף הפסקת אש. לאחר הודעה זו נשמעו אזעקות כמה פעמים ביישובי שער הנגב ומועצת חוף אשקלון. תושבים דיווחו על יירוטים. במהלך סבב הלחימה בעזה שנפתח שלשום עם חיסולו של בהא אבו אל-עטא נהרגו בעזה 34 פלסטינים, שמונה מהם בלילה האחרון. הג'יהאד האיסלאמי ירה יותר מ-400 רקטות לשטח ישראל. מערכת כיפת ברזל הוכיחה שוב את יעילותה והצליחה ליירט 90 אחוזים מהרקטות שנורו לשטחים מיושבים.</p>
      <p>לאחר הודעת הג'יהאד האיסלאמי עדכן פיקוד העורף על הסרת המגבלות והחזרה ללימודים מלבד ביישובי עוטף עזה ומערב לכיש (אשקלון וסביבותיה). לאחר הערכת מצב מחודשת נמסר כי באשקלון ובסביבותיה ניתן לצאת לעבודה ואין מגבלה על התכנסויות ואירועים. פעילויות חינוכיות לא יתקיימו. שלשום, ביומה הראשון של ההסלמה, נותרו בבית כמיליון תלמידים וכ-80 אלף עובדי הוראה. אתמול לא למדו 309 אלף תלמידים.</p>
      <p>מעיריית אשקלון נמסר מוקדם יותר כי "למרות הדיווחים על הפסקת אש, אין שינוי בהנחיות וגם היום לא יתקיימו לימודים בעיר. מזכירים לכם, כל העת, לשמור על הנחיות ההתגוננות של פיקוד העורף". עיריית באר שבע הודיעה מנגד כי מערכת החינוך בעיר תחזור לשגרה בשעה 10:00 ללימודים. באשדוד מתחילים ללמוד ב-9:00.</p>
      <p>באוניברסיטת בן גוריון בבאר שבע חוזרים ללימודים ב-10:00. כך גם במכללת קיי ובמכללת חמדת הדרום. המכללה האקדמית ע"ש סמי שמעון בבאר שבע ובאשדוד תפתח את שעריה ב-10:00. במכללת ספיר לא יתקיימו לימודים היום. הקמפוסים של האוניברסיטה הפתוחה באשקלון ובשדרות אינם פועלים. במהלך ימי ההסלמה נסגרו אזורים סמוכים לרצועת עזה מחשש לירי טילי נ"ט. רכבת ישראל השביתה את הקו המערבי מאשקלון ודרומה. תחנות שדרות, נתיבות ואופקים נותרו סגורות גם היום.</p>
    </article>
  </body>
</html>