<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698360/%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%DB%8C-%D8%B2%D9%85%DB%8C%D9%86%DB%8C-%D8%B3%D9%BE%D8%A7%D9%87-%D8%A7%D8%AF%D8%A7%D9%85%D9%87-%D9%BE%DB%8C%DA%AF%DB%8C%D8%B1%DB%8C%E2%80%8C%D9%87%D8%A7-%D8%A8%D8%B1%D8%A7%DB%8C-%D8%A2%D8%B2%D8%A7%D8%AF%DB%8C-2-%D9%85%D8%B1%D8%B2%D8%A8%D8%A7%D9%86-%D8%B1%D8%A8%D9%88%D8%AF%D9%87-%D8%B4%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="فرمانده نیروی زمینی سپاه: ادامه پیگیری‌ها برای آزادی 2 مرزبان ربوده شده"/>
    <meta property="og:description" content="فرمانده نیروی زمینی سپاه پاسداران انقلاب اسلامی گفت: پیگیری‌های لازم در خصوص آزادی دو مرزبان ایرانی از چنگ تروریست ها انجام شده است."/>
  </head>
  <body>
    <article>
      <h1>فرمانده نیروی زمینی سپاه: ادامه پیگیری‌ها برای آزادی 2 مرزبان ربوده شده</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037143_815.jpg"/>
      </figure>
      <p>فرمانده نیروی زمینی سپاه پاسداران انقلاب اسلامی گفت: پیگیری‌های لازم در خصوص آزادی دو مرزبان ایرانی از چنگ تروریست ها انجام شده است.</p>
      <p>به گزارش خبرگزاری مهر، سردار سرتیپ پاسدار محمد پاکپور ظهر امروز در مراسم گرامیداشت شهدای وحدت که در مجتمع آیه‌های مشهد برگزار شد، با بیان اینکه فرمانده ارتش پاکستان به زودی به ایران سفر خواهد کرد، اظهار کرد: پیگیری‌های لازم در خصوص آزادی دو مرزبان ایرانی از چنگ تروریست ها انجام شده است.</p>
      <p>وی با بیان اینکه به مسئولان ارتش پاکستان که با فرمانده قرارگاه قدس ملاقات داشتند درخواست همکاری داده‌ایم، افزود: به شدت پیگیر آزادی هرچه زودتر دو مرزبان جمهوری اسلامی ایران هستیم.</p>
      <p>سردار پاکپور با تأکید بر اینکه تلاش برادران در پاکستان هم در آزادی دو مرزبان تاثیر زیادی دارد، تصریح کرد: قطعا خون شهدای وحدت موجب انسجام و وحدت بیشتر مردم در سیستان و بلوچستان و جنوب شرق کشور شده است.</p>
      <p>فرمانده نیروی زمینی سپاه پاسداران انقلاب اسلامی با اشاره به اینکه شهید سردار شوشتری، پایه‌گذار وحدت بوده‌اند، ادامه داد: خدمات شهید شوشتری، در مدت حضور در بخش جنوبی سیستان و بلوچستان که عموما اهل‌سنت هستند به اندازه چندین سال خدمت بود.</p>
      <p>وی گفت: امروزه شاهد هستیم که وحدت هموطنان شیعه و سنی بیش از پیش و منسجم‌تر از گذشته شده است.</p>
      <p>در این همایش از خانواده سرداران شهید شوشتری و محمدزاده تجلیل به عمل آمد.</p>
      <p>به گزارش مهر، مهر ماه پارسال ۱۴ نفر از مرزبانان هنگ مرزی میرجاوه و نیروهای بسیجی در اقدام تروریستی مزدوران استکبار ربوده شدند. تاکنون ۱۲ نفر از آنها آزاد شده اما هنوز دو نفر دیگر در اسارت تروریستها قرار دارند.</p>
    </article>
  </body>
</html>