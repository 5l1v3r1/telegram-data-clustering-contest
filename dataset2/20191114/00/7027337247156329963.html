<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698357/%D9%BE%D9%84%DB%8C%D8%B3-%D8%AF%D8%B1%DA%AF%DB%8C%D8%B1%DB%8C-6-%D8%B4%D8%B1%D9%88%D8%B1-%D9%88-%D8%B2%D8%AE%D9%85%DB%8C-%D8%B4%D8%AF%D9%86-2-%D8%B4%D9%87%D8%B1%D9%88%D9%86%D8%AF-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="پلیس: درگیری 6 شرور و زخمی شدن 2 شهروند در تهران"/>
    <meta property="og:description" content="رئیس کلانتری ۱۴۹ امامزاده حسن از درگیری ۶ شرور و مصدومیت ۲ تن از شهروندان خبر داد و گفت: این افراد شرور در صفحه شبکه های اجتماعی (اینستاگرام) مصدومان را به درگیری دعوت کرده بودند."/>
  </head>
  <body>
    <article>
      <h1>پلیس: درگیری 6 شرور و زخمی شدن 2 شهروند در تهران</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037122_341.jpg"/>
      </figure>
      <p>رئیس کلانتری ۱۴۹ امامزاده حسن از درگیری ۶ شرور و مصدومیت ۲ تن از شهروندان خبر داد و گفت: این افراد شرور در صفحه شبکه های اجتماعی (اینستاگرام) مصدومان را به درگیری دعوت کرده بودند.</p>
      <p>به گزارش خبرگزاری مهر، سرهنگ محمدرضا ملکوتی در توضیح این خبر، بیان داشت: وقوع یک فقره درگیری بین ۸ مرد جوان در محدوده خیابان عارف قزوینی و خیابان عبید زاکانی از طریق مرکز فوریت های پلیسی به کلانتری امامزاده حسن اعلام شد که شهروندان در تماس های تلفنی اظهار داشتند که ۶ شرور، ۲ تن از شهروندان را مورد ضرب و جرح قرار داده و پس از زخمی کردن آنها از محل گریخته اند.</p>
      <p>رئیس کلانتری با اشاره به اینکه هماهنگی های لازم مبنی بر حضور عوامل اورژانس در محل نیز انجام شد، گفت: تیم عملیات کلانتری برای بررسی موضوع به نشانی اعلامی اعزام شدند.</p>
      <p>این مقام انتظامی عنوان داشت: با حضور ماموران در محل تحقیقات پلیسی در خصوص شرح ما وقع انجام و بلافاصله هر ۲ مصدوم برای ارائه خدمات درمانی به نزدیکرین بیمارستان منتقل شدند.</p>
      <p>وی عنوان کرد: تحقیقات اولیه نشان از این داشت که ۲ تن از متهمان با گذاشتن پست در شبکه اجتماعی اینستاگرام از مصدومان برای درگیری دعوت کرده اند.</p>
      <p>کلانتر محله امام زاده حسن با اشاره به اینکه در تحقیقات میدانی چهره ۴ تن از افراد شرور شناسایی شد و به دست آمد که هر ۴ متهم پیش تر سابقه درگیری و شرارت دارند، گفت: مخفیگاه متهمان تحت مراقبت های ویژه قرار گرفت و دستور دستگیری متهمان و بازرسی از مخفیگاه آنان اخذ شد.</p>
      <p>ملکوتی بیان کرد: در ۶ عملیات منسجم و مستقل هر ۶ شرور دستگیر و برای سیر مراحل قانونی و تحقیقات پلیسی به کلانتری منتقل شدند.</p>
      <p>رئیس کلانتری افزود: پس از تحقیقات تکمیلی هر ۶ شرور با صدور قرار ده میلیارد ریالی با دستور قضائی روانه زندان شدند.</p>
    </article>
  </body>
</html>