<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773780,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="אחרי דחיית ההנפקה: למונייד חושפת חלק מהמספרים"/>
    <meta property="og:description" content="החברה חשפה היום דו&quot;ח לפיו רשמה הכנסה שנתית חוזרת של 100 מיליון דולר בתוך שנתיים וחצי מאז השקת הפעילות. הדו״ח כולל התייחסות לנתח השוק של למונייד בטקסס, בה השיקה לפני שנתיים את פעילותה, והוא עומד על 10%"/>
  </head>
  <body>
    <article>
      <h1>אחרי דחיית ההנפקה: למונייד חושפת חלק מהמספרים</h1>
      <h2>החברה חשפה היום דו"ח לפיו רשמה הכנסה שנתית חוזרת של 100 מיליון דולר בתוך שנתיים וחצי מאז השקת הפעילות. הדו״ח כולל התייחסות לנתח השוק של למונייד בטקסס, בה השיקה לפני שנתיים את פעילותה, והוא עומד על 10%</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">הגר רבט</a></address>
      <p>חברת האינשורטק הישראלית למונייד חשפה היום (ה') דו״ח ובו מספר נתונים על היקף פעילותה. בין השאר מציין הדו״ח (עליו חתום אחד המייסדים דניאל שרייבר) כי החברה רושמת הכנסה שנתית חוזרת (ARR) של 104.4 מיליון דולר כבר בתוך שנתיים וחצי מאז השקת הפעילות. החברה מציינת גם, כי לפי סקר שערכה קרן ההון סיכון האמריקאית Bessemer Ventures, הגעה ל-ARR של 100 מיליון דולר תוך 5 שנים נחשבת להישג יוצא דופן בתעשייה.</p>
      <p>
        <a href="https://www.lemonade.com/blog/zero-to-100/?fbclid=IwAR0JzuYjOOFAnZdDgVauS0PupHXJs58BbyaJi9QSmhXIl06LkfivFdrf8Ug">לצפייה בדו"ח - לחץ כאן </a>
      </p>
      <figure>
        <img src="https://images1.calcalist.co.il/PicServer3/2018/04/17/810910/1NL.jpg"/>
        <figcaption>מימין שי וינינגר ודניאל שרייבר מייסדי למונייד <br/>צילום: BEN KELMER</figcaption>
      </figure>
      <p>חשוב לציין בהקשר זה כי החברה לא חשפה בדו״ח את שורת הרווח שלה, אך חלק מהדו״ח הוקדש להסבר על צמצום ההפסדים. ברבעון הראשון של 2017, נכתב, כי על כל דולר הכנסות שילמה החברה 3.68 דולרים בתביעות ביטוח, דהיינו שיעור נזקים של 368%. אולם היום עומד שיעור ההפסד שלה על 78% בלבד. היתרון של למונייד, מוסבר בדו״ח, הוא השימוש שלה בבינה מלאכותית, שעברה גם היא תהליך של שיפור משמעותי בשנתיים האחרונות ומטפלת היום ביותר מרבע מפניות הלקוחות, מה שהביא לצמצום משמעותי בהוצאות החברה.</p>
      <p>בנוסף מתגאה למונייד במיתוג מוצלח: אמריקאים מחפשים בגוגל את הצירוף “Lemonade renters insurance” יותר מכל מותג אחר בתחום, כולל מותגים ותיקים ומוכרים, כך בדו״ח.</p>
      <p>הדו״ח כולל התייחסות ספציפית לנתח השוק של למונייד באחת המדינות הראשונות בארה״ב בהן השיקה לפני שנתיים - טקסס. החברה טוענת כי בהתבסס על נתונים חיצוניים, היא אחזה ברבעון השלישי השנה ב-10% מנתח השוק בטקסס באחת הקטגוריות בהן היא פועלת - ביטוחי שוכרים. אולם, מציינת החברה, החיסרון הוא שהיא הפכה מזוהה מידי עם הקטגוריה הזו על חשבון הצמיחה שלה בתחום הביטוח לבעלי דירות. בין אוגוסט 2018 לאוגוסט 2019 היא הקדישה תשומת לב לתחום הביטוח לבעלי דירות והצליחה לרשום צמיחה משמעותית: מ-5% מהמכירות לפני 15 חודשים ל-35% היום.</p>
      <p>ביוני האחרון השיקה החברה פעילות אירופאית ראשונה בגרמניה, עליה היא מדווחת שרשמה צמיחה מהירה אפילו יותר מזו שחוותה עם הכניסה לשוק האמריקאי.</p>
      <p>אתמול נכתב בביזנס אינסיידר כי <a href="https://www.calcalist.co.il/internet/articles/0,7340,L-3773648,00.html">למונייד דוחה את הנפקתה</a> המתוכננת נוכח כישלון תוכנית הנפקת WeWork - שתיהן חברות שזכו להשקעות מסופטבנק היפנית. למונייד תיכננה להנפיק השנה לפי שווי של שני מיליארד דולר, ואף שכרה את שירותי בנק ההשקעות ג'יי.פי מורגן לליווי המהלך.</p>
      <p>את למונייד ייסדו ב־2015 דניאל שרייבר, המכהן כמנכ"ל החברה, ושי וינינגר, יוצא חברת פייבר, המשמש כנשיא החברה. מאז הקמתה, גייסה למונייד 480 מיליון דולר. כיום, למונייד מוכרת רק ביטוחי רכוש ותכולת דירה לבעלי דירות ולשוכרים במודל של הלוואות עמיתים. כל פעילות החברה היא דיגיטלית, והיא מתפארת בכך שניתן לרכוש ממנה פוליסה בתוך 90 שניות באמצעות האתר או האפליקציה. תהליך החזר התביעות מנוהל בין היתר באמצעות כלי בינה מלאכותי, ולטענת החברה במקרים מסוימים ניתן לקבל החזר עבור תביעות בתוך שלוש דקות בלבד.</p>
      <p>החברה לוקחת לעצמה 20% מכל תשלום פרמיה. את יתרת הסכום היא מקצה לתשלום תביעות ביטוח. כדי למנוע ממבוטחיה לנפח תביעות, החברה תורמת את הסכומים שנשארים בקופתה לאחר תשלום כל הפרמיות לעמותות שונות, לבחירת המבוטחים. כך, בתיאוריה, למבוטחים אין אינטרס לרמות את החברה.</p>
    </article>
  </body>
</html>