<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698368/%DA%A9%D8%B4%D9%81-%D8%B0%D8%AE%D8%A7%DB%8C%D8%B1-%D8%AC%D8%AF%DB%8C%D8%AF-%D9%88-%DA%86%D8%B4%D9%85%DA%AF%DB%8C%D8%B1-%D9%85%D8%B3-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="کشف ذخایر جدید و چشمگیر مس در آذربایجان شرقی"/>
    <meta property="og:description" content="مدیرعامل شرکت ملی مس ایران از کشف ذخایر جدید مس به صورت میلیاردی خبر داد و گفت: این افزایش ذخایر، سرمایه گذاری جدید را می‌طلبد که مدیرعامل شرکت ملی مس بر این امر توجه ویژه دارد."/>
  </head>
  <body>
    <article>
      <h1>کشف ذخایر جدید و چشمگیر مس در آذربایجان شرقی</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037151_448.jpg"/>
      </figure>
      <p>مدیرعامل شرکت ملی مس ایران از کشف ذخایر جدید مس به صورت میلیاردی خبر داد و گفت: این افزایش ذخایر، سرمایه گذاری جدید را می‌طلبد که مدیرعامل شرکت ملی مس بر این امر توجه ویژه دارد.</p>
      <p>به گزارش خبرگزاری تسنیم از تبریز، اردشیر سعدمحمدی در نشست تخصصی تعمیق ساخت داخل صنعت مس و خودرو که همزمان با اختتامیه هفتمین نمایشگاه فناوری رینوتکس 2019 در نمایشگاه بین المللی تبریز برگزار شد، با اشاره به اینکه یک میلیارد دلار سرمایه گذاری در 17 پروژه مس در آذربایجان شرقی صورت گرفته است اظهار داشت: این یعنی 12 هزار میلیارد تومان سرمایه گذاری را آغاز کردیم که ظرف سه تا چهار سال آینده ثمره آن دیده می‌شود.</p>
      <p>وی با بیان اینکه با بهره‌برداری از این پروژه‌ها گردش مالی صنعت مس در آذربایجان شرقی حداقل 7 هزار میلیارد تومان در سال خواهد بود، افزود: تلاش می‌کنیم در دهه فجر آینده آهک اهر و فاز سه کنسانتره مس سونگون را افتتاح کنیم.</p>
      <p>مدیرعامل شرکت ملی مس ایران از کشف ذخایر جدید مس به صورت میلیاردی خبر داد و گفت: این افزایش ذخایر، سرمایه گذاری جدید را می‌طلبد که مدیرعامل شرکت ملی مس بر این امر توجه ویژه دارد.</p>
      <p>وی تلاش برای داخلی سازی بسیاری از قطعات مورد نیاز صنعت مس را یادآور شد و گفت: 1710 قطعه برای سال 98 باید داخلی سازی شود که 620 امکان ساخت در استان آذربایجان شرقی ساخته می‌شود و 1090 قطعه هم با مهندسی معکوس در دست مطالعه است. در این زمینه هم اولویت با شرکت‌های فناور است.</p>
      <p>سعدمحمدی ادامه داد: در سال 97 بیش از 1072 قطعه در استان داخلی سازی شده است که ارزش آن 220 میلیارد تومان است. با داخلی سازی نیازهای صنعت مس، سالانه 68 درصد کاهش هزینه داریم و 95 درصد کاهش ارزبری خواهیم داشت بنابراین صنعت مس از تمامی سازندگان داخلی حمایت قطعی دارد و از نظر مالی کوچکترین دغدغه ای ایجاد نمی‌کنیم.</p>
      <p>وی خاطرنشان کرد: ترکیه 500 هزار تن مس کاتدی از ازبکستان و... وارد می‌کند که اگر 20 درصد نیاز ترکیه را از آذربایجان شرقی تامین کنیم، برای صنعت مس این استان بسیار ارزشمند خواهد بود که امیدوارم تا سه سال آینده موفق به عمل به این چشم انداز شویم.</p>
    </article>
  </body>
</html>