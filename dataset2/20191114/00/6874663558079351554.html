<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773778,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="קבוצת גאון עברה לרווח ברבעון השלישי, ההכנסות צמחו ב-32%"/>
    <meta property="og:description" content="הקבוצה שבשליטת קרן ויולה מסיימת את התקופה עם רווח נקי של 9.3 מיליון שקל, לעומת הפסד של 1.5 מיליון שקל ברבעון המקביל - ההכנסות טיפסו ל-148 מיליון שקל"/>
  </head>
  <body>
    <article>
      <h1>קבוצת גאון עברה לרווח ברבעון השלישי, ההכנסות צמחו ב-32%</h1>
      <h2>הקבוצה שבשליטת קרן ויולה מסיימת את התקופה עם רווח נקי של 9.3 מיליון שקל, לעומת הפסד של 1.5 מיליון שקל ברבעון המקביל - ההכנסות טיפסו ל-148 מיליון שקל</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">אורי גלאור</a></address>
      <p>קבוצת <a href="https://www.calcalist.co.il/stocks/home/0,7340,L-3959-454017,00.html?quote=%D7%92%D7%90%D7%95%D7%9F%20%D7%A7%D7%91%D7%95%D7%A6%D7%94">גאון</a>מפרסמת דוחות: החברה הנשלטת על ידי גאון אחזקות (68.3%) שבבעלות קרן ויולה רשמה ברבעון הכנסות של 147.7 מיליון שקל, לעומת 112 מיליון שקל ברבעון המקביל, צמיחה של 32%.</p>
      <p>הרווח התפעולי הרבעון זינק ב-146% לכ-12.4 מיליון שקל, בהשוואה לרווח תפעולי של כ-1.1 מיליון שקל ברבעון המקביל אשתקד. החברה רשמה שיפור משמעותי בשיעור הרווח התפעולי במגזר תשתיות ותעשייה ל-12.3%, בהשוואה לכ-7.8% בתקופה המקבילה. בשורה התחתונה החברה רשמה ברבעון השלישי רווח נקי של כ-9.3 מיליון שקל, זאת אל מול הפסד של 1.5 מיליון שקל ברבעון המקביל אשתקד.</p>
      <p>בסיכום תשעת החודשים הראשונים של 2019 רשמה קבוצת גאון עלייה של 15.1% בהכנסות ל-387.5 מיליון שקל – הכנסות מגזר תשתיות ותעשייה עלו ב-16.8% ל-301.4 מיליון שקל). הרווח התפעולי זינק ב-72% ל-18.2 מיליון שקל, הרווח הנקי עלה ב-62% ל-18.5 מיליון שקל.</p>
      <p>גיא רגב, מנכ"ל קבוצת גאון אמר בשיחה עם כלכליסט: "הצגנו רבעון שיא, שמבטא את יישום האסטרטגיה העסקית שלנו. אנו פועלים ומשקיעים רבות בתהליך העתקת המפעל החדש לנאות חובב שבנגב, שהיקפי הייצור שלו יהיו פי 3 מהמפעל הקיים כיום. אנו מעריכים שהמפעל החדש יחל בהרצות וייצור כבר בתחילת שנת 2020".</p>
      <p>קבוצת גאון פועלת בתחום תשתיות המים והזורמים בישראל, ופועלת בשלוש חטיבות שוק סקטוריאליות: חטיבת התשתיות והתעשיה, הפונה בעיקרה ללקוחות בתחום התשתיות, המים והגז; חטיבת מערכות בנין, הפונה בעיקרה ללקוחות בתחומי האינסטלציה, כיבוי האש ומיזוג האוויר; חטיבת מערכות בקרה ומדידה - העוסקת הרכבה, הפצה ושיווק של מדי מים ובקרה לתאגידי מים, רשויות מקומיות ואחרים.</p>
      <figure>
        <img src="https://images1.calcalist.co.il/PicServer3/2017/05/22/727771/999-l.jpg"/>
        <figcaption>גיא רגב מנכ"ל קבוצת גאון <br/>צילום: סיון פרג'</figcaption>
      </figure>
    </article>
  </body>
</html>