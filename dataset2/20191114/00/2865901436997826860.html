<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvanicno-tijeri-anri-potpisao-na-dve-sezone/342481"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Zvanično: Tijeri Anri potpisao na dve sezone"/>
    <meta property="og:description" content="Legendarni Francuz ima novi posao"/>
  </head>
  <body>
    <article>
      <h1>Zvanično: Tijeri Anri potpisao na dve sezone</h1>
      <h2>Legendarni Francuz ima novi posao</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>MLS ligaš Montreal Impakt ozvaničio je večeras dolazak <b>Tijerija Anrija</b> (42) na klupu kanadskog kluba koji će predvoditi u naredne dve sezone. Francuski stručnjak ima opciju produženja za još godinu dana ukoliko obe strane budu zadovoljne.</p>
      <p>U Montrealu <b>Anri</b> će predvoditi tim koji je u upravo okončanoj szoni MLS lige bio deveti u Istočnoj konferenciji, a treniraće i <b>Bojana Krkića</b> nekadašnjeg saigrača iz Barselone koji mu je već poželeo dobrodošlicu na <i>Tviteru</i>.</p>
      <p>Legendarni <b>Tijeri Anri</b> se tako vraća u MLS ligu, ali kao trener pošto je prethodno od 2011-14. godine kao igrač branio boje Njujork Red Bula za koji je zabeležio 135 nastupa uz 52 gola i 42 asistencije.</p>
      <p>Njegovo trenersko iskustvo nije veliko, nakon rada u omladinskoj školi Arsenala pomagao je <b>Robertu Martinezu</b> na klupi Belgije dve godine pre nego što se okušao na klupi Monaka. Ipak, nije se dugo zadržao u kneževini, otpušten je posle 20 utakmica.<br/><b>"Velika mi je čast što ću sesti na klupu Montreala i vratiti se u MLS. To je liga koju dobro poznajem i u kojoj sam doživeo velike trenutke kao igrač. Drago mi je posebno što ću raditi u sredinama sa velikim kulturnim nasleđem. Oduvek sam bio svestan veličine ovog kluba i evo me konačno"</b>, pručio je <b>Anri</b>.</p>
      <figure>
        <img src="https://mozzartsport.com/upload/CKEditor/14.11.2019./4.%20Bogdan%20Bogdanovic%CC%81%20za%20Zvec%CC%8Cansku%201080x1080.jpg"/>
      </figure>
      <p><b>Foto:</b> <i>Montreal</i></p>
    </article>
  </body>
</html>