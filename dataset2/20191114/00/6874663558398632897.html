<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773686,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ועדת הערר שמה גבול לסחבת של עיריית ת&quot;א בפרויקט ברמת הטייסים"/>
    <meta property="og:description" content="פרויקט לבניית 515 דירות נבלם ב־2017 לצורך הכנת מסמך מדיניות של העירייה. ועדת הערר הורתה לעירייה לסיים את ההליך בתוך 7 חודשים"/>
  </head>
  <body>
    <article>
      <h1>ועדת הערר שמה גבול לסחבת של עיריית ת"א בפרויקט ברמת הטייסים</h1>
      <h2>פרויקט לבניית 515 דירות נבלם ב־2017 לצורך הכנת מסמך מדיניות של העירייה. ועדת הערר הורתה לעירייה לסיים את ההליך בתוך 7 חודשים</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">דותן לוי</a></address>
      <p>פרויקט פינוי־בינוי לבניית כ־500 דירת בדרך הטייסים במזרח תל אביב קיבל אישור עקרוני מהעירייה, אך נבלם ב־2017 לצורך הכנת מסמך מדיניות. אלא שעד כה מסמך כזה טרם גובש. על רקע זאת פנו היזמים לוועדת הערר, וזו הורתה לעירייה להשלים את המסמך בתוך שבעה חודשים.</p>
      <p>חברת אביליה השקעות ונכסים, בבעלות אביב מרכס, החלה לקדם את תוכנית הפינוי־בינוי כבר ב־2014. על פי התכנון, ייהרסו 12 בניינים בני 146 דירות ברחוב דרך הטייסים, ויוקמו שמונה בניינים בני 15-8 קומות עם 515 דירות.</p>
      <p>בערר שאביליה הגישה ביוני השנה לוועדת הערר של מחוז תל אביב טענה כי לאחר שבמשך שנים העירייה תמכה בתוכנית, ואף קיימה עם נציגי החברה עשרות פגישות, בין היתר בפורום מהנדס העיר שבו אושרה התוכנית עקרונית, ב־2017 היא עצרה את קידום התוכנית וביקשה להכין סקר חברתי בשכונה, שהיה אמור להסתיים עד אפריל 2018. אלא שלטענת היזמים, עד מועד הגשת הערר ביוני כלל לא מונה צוות לביצוע התסקיר. עוד הם טוענים כי במאי 2019 התוכנית הגיעה לוועדה המקומית, וזו דחתה אותה כדי להכין מסמך מדיניות לאזור כולו.</p>
      <figure>
        <img src="https://images1.calcalist.co.il/PicServer3/2019/11/13/947439/1NL.jpg"/>
        <figcaption>דרך הטייסים בתל אביב <br/>צילום: אוראל כהן</figcaption>
      </figure>
      <p>במסגרת הערר, שהוגש באמצעות עורכי הדין עפר טויסטר וחן פרס, טענה החברה כי החלטת הוועדה המקומית לעצור את התוכנית לאחר זמן כה רב אינה סבירה ובלתי מידתית. עוד לטענתה, במקרה זה אין כל חובה או הצדקה להמתין להכנת מסמך מדיניות כולל לשכונה, שכן תכנון המתחם תואם את המגמות התכנוניות העירוניות ואת מסמך המדיניות הקיים לרובע. לפי החברה, הכנת מסמך מדיניות תעכב את התוכנית בכחמש שנים נוספות, ותוריד לטמיון מיליוני שקלים. בתגובה לערר טענה הוועדה המקומית כי יש להותיר את החלטתה על כנה, וכי העירייה מבקשת לקבל החלטה מושכלת בנוגע לתכנון השכונה בכללותה. באוקטובר ניתנה החלטת ביניים של ועדת הערר, ובה נקבע כי על הוועדה המקומית להגיש עד 14 במאי 2020 מסמך מדיניות לשכונת רמת הטייסים.</p>
      <p>לדברי עו"ד טויסטר, החלטת ועדת הערר מצביעה על הסתירה בהתנהלות העירייה, אשר מחד מאשרת תוכנית מתאר כוללנית כדי ליצור ודאות ויעילות, ומאידך מתנהלת באופן שגורם לעיכובים מתמשכים במימוש תוכניות ההתחדשות העירונית המבוססת על תוכנית המתאר.</p>
      <p>מהעירייה נמסר בתגובה: "החלטת הוועדה על דחיית התוכנית והכנת מסמך המדיניות המפורט נעשתה לנוכח הנחיצות בראייה תכנונית רחבה ומקיפה ולאור דיון ציבורי ער שמתקיים בשכונה בשיתוף גורמי התכנון. בהחלטת הוועדה בחודש מאי האחרון נקבע כי יוכן מסמך מדיניות תכנוני לשכונה, וכן נשכרו שירותיהם של יועצים חברתיים לצורך עריכת נספח חברתי לשכונה כשלב מקדים להכנת מסמך המדיניות, ואלו יחלו את עבודתם בשכונה בקרוב".</p>
    </article>
  </body>
</html>