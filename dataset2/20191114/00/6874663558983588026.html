<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773750,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="פצצת נוסטלגיה ב-1,500 דולר: נחשף המוטורולה רייזר הגמיש"/>
    <meta property="og:description" content="החברה הציגה את הסמארטפון - שאולי אינו רב עוצמה כמו טלפונים היברידיים אחרים, אך מציג יתרון עיצובי: הוא נראה כמעט בדיוק כמו הטלפון האיקוני משנת 2000; הדגם החדש קיבל מסך של 6.2 אינץ', שמתקפל כמו צדף"/>
  </head>
  <body>
    <article>
      <h1>פצצת נוסטלגיה ב-1,500 דולר: נחשף המוטורולה רייזר הגמיש</h1>
      <h2>החברה הציגה את הסמארטפון - שאולי אינו רב עוצמה כמו טלפונים היברידיים אחרים, אך מציג יתרון עיצובי: הוא נראה כמעט בדיוק כמו הטלפון האיקוני משנת 2000; הדגם החדש קיבל מסך של 6.2 אינץ', שמתקפל כמו צדף</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">רפאל קאהאן</a></address>
      <p>מוטורולה חשפה אמש (ד') את סמארטפון הרייזר (RAZR) ההיברידי שלה באופן רשמי. המכשיר בעל המסך הגמיש יושק בתחילה באופן בלעדי ברשת ורייזון בארה"ב בדצמבר הקרוב בכ-1,500 דולר. מוטורולה לא מסרה אם היא מתכננת לו גרסה לא נעולה, ואם תשיק אותו במדינות נוספות. כפי שהודלף כבר מספר פעמים בחודשים האחרונים, הרייזר מקבל את השראתו ממכשיר הרייזר האיקוני של תחילת שנות ה-2000. בשונה ממנו הוא מצויד במסך OLED פלסטי בן 6.2 אינץ' מתקפל. ייחודו בכך שבמקום שיתקפל לאורכו כמו ספר, הוא מתקפל כמו מכשירי טלפון דמויי צדף.   </p>
      <figure>
        <iframe src="https://www.youtube.com/embed/0029osxcdaE" width="590" height="345" data-service="Youtube" scrolling="no"/>
      </figure>
      <p>המכשיר אינו מצויד במפרט עילית כגון מעבד מהיר במיוחד; מוטורולה הסבירה את הבחירה בכך שתצורת המכשיר לא אפשרה להרכיב בו רכיבי פרימיום בגלל מחסור במקום. בחברה ניסו לשמור על הגוף שלו דקיק ככל שניתן ונאלצו לוותר על מעבד דגל ומצלמה מתקדמת. במקום זאת המעבד הוא הסנאפדרגון 710 היעיל והמצלמה הראשית בעלת חיישן 16 מגה-פיקסל בודד.</p>
      <figure>
        <img src="https://images1.calcalist.co.il/PicServer3/2019/11/14/947660/7_l.jpg"/>
        <figcaption>רייזר היברידי, מצב צדף <br/>צילום: Motorola</figcaption>
      </figure>
      <p>מצלמת הסלפי מצוידת בחיישן 5 מגה-פיקסל. מרחב האחסון עומד על 128 גיגה-בייט וזיכרון הפעולה 6 גיגה. הסוללה בת ה-2,510 מיליאמפר-שעה אינה מהגדולות בשוק. גם משקלו של המכשיר - 203 גרם - עומד בסתירה לתחושת הקומפקטיות שהוא אמור להציע. מוטורולה גם נמנעה מלתקין בו מיגון נגד אבק ומים ומסתפקת בהגנה נגד נתזים.</p>
      <figure>
        <img src="https://images1.calcalist.co.il/PicServer3/2019/11/14/947658/6_l.jpg"/>
        <figcaption>רייזר היברידי, מצב פתוח <br/>צילום: Motorola</figcaption>
      </figure>
      <p> מוטורולה שנמצאת בבעלות לנובו עדיין פועלת באופן עצמאי יחסית בארה"ב; הגב הפיננסי של לנובו מאפשר לה להשיק מכשירים שבעיקר מיועדים לשווקי הביניים עם יחס תמורה למחיר גבוה למדי. הרייזר הוא המכשיר הראשון מאז סדרת ה-X המשוריינת שמנסה את כוחו בשוק הפרימיום - אך המפרט המוצע עשוי להיות לו לרועץ במקרה הזה. עם זאת, אין לזלזל בערכו של מותג חזק - כפי שהוכיחה HMD גלובל עם מותג נוקיה, הצרכנים תמיד יתנו אמון במותג בעל הילה של אמינות. בינתיים המוטורולה רייזר יצטרך להוכיח שהוא מסוגל להתמודד עם השם הרע שיצא למכשירים מתקפלים עד כה. הצרות של הגלקסי פולד ושל המייט X שהשקתם נדחתה מספר פעמים עקב בעיות אמינות ועמידות פגמו באמון הלקוחות בתצורה הזו. נותר לראות אם מוטורולה תצליח להעביר את ערך האמינות של המותג שלה למכשיר החדש.</p>
    </article>
  </body>
</html>