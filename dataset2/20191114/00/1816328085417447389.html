<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/14040128/Shiv-Sena-again-intensifies-to-rule-in-Maratham--Uddhav.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="மராட்டியத்தில் ஆட்சி அமைக்க சிவசேனா மீண்டும் தீவிரம் - காங்கிரஸ் தலைவர்களுடன் உத்தவ் தாக்கரே பேச்சுவார்த்தை"/>
    <meta property="og:description" content="மராட்டியத்தில் ஜனாதிபதி ஆட்சி அமல்படுத்தப்பட்ட நிலையில், ஆட்சி அமைக்க சிவசேனா மீண்டும் தீவிரம் காட்டி உள்ளது. அந்த கட்சியின் தலைவர் உத்தவ் தாக்கரே நேற்று மும்பையில் காங்கிரஸ் தலைவர்களை சந்தித்து பேச்சுவார்த்தை நடத்தினார்."/>
  </head>
  <body>
    <article>
      <h1>மராட்டியத்தில் ஆட்சி அமைக்க சிவசேனா மீண்டும் தீவிரம் - காங்கிரஸ் தலைவர்களுடன் உத்தவ் தாக்கரே பேச்சுவார்த்தை</h1>
      <h2>மராட்டியத்தில் ஜனாதிபதி ஆட்சி அமல்படுத்தப்பட்ட நிலையில், ஆட்சி அமைக்க சிவசேனா மீண்டும் தீவிரம் காட்டி உள்ளது. அந்த கட்சியின் தலைவர் உத்தவ் தாக்கரே நேற்று மும்பையில் காங்கிரஸ் தலைவர்களை சந்தித்து பேச்சுவார்த்தை நடத்தினார்.</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>மும்பை, <br/><br/>மராட்டிய சட்டசபை தேர்தலில் வெற்றி பெற்ற பாரதீய ஜனதா, சிவசேனா கூட்டணி கட்சிகளால் ஆட்சி அமைக்க முடியவில்லை. முதல்-மந்திரி பதவியில் சிவசேனா பங்கு கேட்டதால் இந்த நிலை ஏற்பட்டது. காங்கிரஸ், தேசியவாத காங்கிரஸ் ஆதரவுடன் ஆட்சி அமைக்கும் முயற்சியில் களம் இறங்கிய சிவசேனாவின் கனவும் தகர்ந்தது.</p>
      <p>ஆட்சி அமைப்பதற்கு 3 நாள் அவகாசம் கேட்ட அக்கட்சியின் கோரிக்கையை நிராகரித்த கவர்னர் பகத்சிங் கோஷியாரி 3-வது பெரிய கட்சியான சரத்பவாரின் தேசியவாத காங்கிரசுக்கு அழைப்பு விடுத்தார். உரிய நேரத்தில் யாரும் ஆட்சியமைக்க முன்வராததால் நேற்று முன்தினம் ஜனாதிபதி ஆட்சி அமல்படுத்தப்பட்டது.<br/><br/>தேர்தல் முடிவு வெளியான நாளில் இருந்து தங்கள் கட்சியை சேர்ந்தவர் தான் மராட்டியத்தின் அடுத்த முதல்-மந்திரி என கூறி வரும் சிவசேனா கட்சி, காங்கிரஸ் மற்றும் தேசியவாத காங்கிரஸ் ஆதரவுடன் ஆட்சி அமைக்கும் முயற்சியில் இருந்து இன்னும் பின்வாங்கவில்லை.<br/><br/>ஜனாதிபதி ஆட்சி அமலாவதற்கு முன், ஆட்சி அமைக்கும் விவகாரத்தில் காங்கிரஸ் தலைவர் சோனியா காந்தியை போனிலும், தேசியவாத காங்கிரஸ் தலைவர் சரத்பவாரை நேரிலும் சிவசேனா தலைவர் உத்தவ் தாக்கரே சந்தித்து பேசி ஆதரவை கோரியிருந்தார்.<br/><br/>காங்கிரஸ் தலைவர்கள் யாரையும் நேரில் சந்தித்து பேசாத நிலையில், நேற்று திடீரென அவர் மும்பை புறநகர் பகுதியில் உள்ள ஓட்டல் ஒன்றில் மாநில காங்கிரஸ் தலைவர் பாலசாகேப் தோரட், அக்கட்சியின் மூத்த தலைவர்கள் அசோக் சவான், மாணிக்ராவ் தாக்கரே ஆகியோரை சந்தித்து சுமார் ஒரு மணி நேரம் பேச்சுவார்த்தை நடத்தினார்.<br/><br/>பின்னர் நிருபர்களை சந்தித்த உத்தவ் தாக்கரே, ‘பேச்சுவார்த்தைகள் சரியான திசையில் நடந்து கொண்டிருக்கின்றன. சரியான நேரத்தில் இதுபற்றி அறிவிப்போம்’ என்றார்.<br/><br/>சிவசேனா, காங்கிரஸ், தேசியவாத காங்கிரஸ் ஆகிய 3 கட்சிகள் இணைந்து ஆட்சி அமையும் பட்சத்தில், சிவசேனாவும், தேசியவாத காங்கிரசும் சுழற்சி முறையில் தலா 2½ ஆண்டுகள் முதல்-மந்திரியை பகிர்ந்து கொள்வது என்றும், காங்கிரசுக்கு துணை முதல்-மந்திரி பதவி மற்றும் சபாநாயகர் பதவி வழங்குவது என முடிவு செய்யப்பட்டு இருப்பதாக கூறப்படுகிறது.<br/><br/>இதற்கிடையே, சிவசேனாவுடன் சேர்ந்து ஆட்சி அமைப்பதற்காக குறைந்தபட்ச செயல்திட்டத்தை உருவாக்குவதற்கு குழுக்களை அமைக்க காங்கிரஸ், தேசியவாத காங்கிரஸ் கட்சிகள் முடிவு செய்தன. அதன்படி தேசியவாத காங்கிரஸ் 5 பேர் குழுவை அமைத்தது. காங்கிரஸ் கட்சி தனது குழுவை அமைத்ததும் இரண்டு கட்சிகளும் குறைந்தபட்ச செயல்திட்டம் குறித்து பேச்சுவார்த்தை நடத்தி முடிவுக்கு வந்த பின்னர், அவர்கள் சிவசேனாவுடன் பேச இருப்பதாக கூறப்படுகிறது.<br/><br/>நேற்று மாலை நடைபெற இருந்த காங்கிரஸ், தேசியவாத காங்கிரஸ் கட்சி நிர்வாகிகளின் சந்திப்பு திடீரென ரத்து செய்யப்பட்டது.<br/><br/>இதற்கிடையே 145 எம்.எல்.ஏ.க்களின் ஆதரவு கடிதத்துடன் கவர்னரை சந்தித்து, பாரதீய ஜனதா ஆட்சி அமைக்கும் என்று அந்த கட்சியின் மூத்த தலைவர்களில் ஒருவரான நாராயண் ரானே கூறி பரபரப்பை ஏற்படுத்தினார்.<br/><br/>இதனால் தங்களது எம்.எல்.ஏ.க்கள் பாரதீய ஜனதாவின் குதிரை பேரத்தில் சிக்கி விடக்கூடாது என்பதில் எச்சரிக்கையாக இருப்பதாக காங்கிரஸ் முன்னாள் முதல்-மந்திரி பிரிதிவிராஜ் சவான் தெரிவித்தார்.<br/><br/>ராஜஸ்தான் மாநிலம் ஜெய்ப்பூரில் உள்ள ஓட்டலில் தங்க வைக்கப்பட்டு இருந்த காங்கிரஸ் எம்.எல்.ஏ.க்கள் நேற்று மும்பை திரும்பியது குறிப்பிடத்தக்கது.</p>
    </article>
  </body>
</html>