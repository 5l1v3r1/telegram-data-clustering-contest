<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698370/%D9%82%D8%AA%D9%84-%D8%A7%D8%B9%D8%B6%D8%A7%DB%8C-%DB%8C%DA%A9-%D8%AE%D8%A7%D9%86%D9%88%D8%A7%D8%AF%D9%87-%D8%AA%D9%88%D8%B3%D8%B7-%D8%AF%D8%A7%D9%85%D8%A7%D8%AF-%D8%B3%D8%A7%D8%A8%D9%82-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="قتل اعضای یک خانواده توسط داماد سابق در کرمانشاه"/>
    <meta property="og:description" content="معاون اجتماعی فرماندهی انتظامی استان کرمانشاه از قتل سه عضو یک خانواده در اسلام‌آبادغرب و متواری شدن قاتل خبر داد."/>
  </head>
  <body>
    <article>
      <h1>قتل اعضای یک خانواده توسط داماد سابق در کرمانشاه</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037153_822.jpg"/>
      </figure>
      <p>معاون اجتماعی فرماندهی انتظامی استان کرمانشاه از قتل سه عضو یک خانواده در اسلام‌آبادغرب و متواری شدن قاتل خبر داد.</p>
      <p>سرهنگ محمدرضا آمویی اظهار داشت: حوالی ساعت 18 امروز (پنجشنبه، 23 آبان) وقوع یک مورد تیراندازی منجر به قتل در یکی از محلات شهرستان اسلام آبادغرب به پلیس گزارش شد.</p>
      <p>وی افزود: ماموران به سرعت در محل حادثه حاضر و پس از بررسی‌های لازم مشخص شد سه عضو یک خانواده با شکلیک گلوله جان خود را از دست داده‌اند.</p>
      <p>آمویی تصریح کرد: در تحقیقات تکمیلی پلیس مشخص شد فرد ضارب، داماد سابق خانواده بوده که به دنبال کینه توزی و اختلافات شخصی گذشته به درب منزل آنها مراجعه و اقدام به تیراندازی کرده است.</p>
      <p>معاون اجتماعی پلیس کرمانشاه ادامه داد: فرد تیرانداز در این حمله مرگبار، همسر سابق و دختر 3 ساله وی و همچنین مادر همسر سابق خود را به ضرب گلوله کشته و بلافاصله از محل متواری شده است.</p>
      <p>وی با بیان اینکه قاتل فردی سابقه دار است، تصریح کرد: کاراگاهان پلیس آگاهی جستجوی خود را برای یافتن قاتل فراری آغاز کرده‌اند.</p>
      <p>آمویی با ابراز تاسف از وقوع این جنایت هولناک، تاکید کرد: چنین افرادی راه گریز نداشته و دیر یا زود در چنگال قانون گرفتار و به سزای عمل خود خواهند رسید.</p>
    </article>
  </body>
</html>