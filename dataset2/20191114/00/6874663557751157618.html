<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773683,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Wolt מתחרה על עובדי ההייטק - יוצאת מגבולות תל אביב גם להרצליה"/>
    <meta property="og:description" content="שירות משלוחי המזון שנכנס לפני שנה לישראל יתחיל בשבוע הבא בתקופת הרצה באזור הרצליה וכפר שמריהו. מנכ&quot;ל Wolt ישראל: &quot;שואפים להגיע לערים נוספות&quot;"/>
  </head>
  <body>
    <article>
      <h1>Wolt מתחרה על עובדי ההייטק - יוצאת מגבולות תל אביב גם להרצליה</h1>
      <h2>שירות משלוחי המזון שנכנס לפני שנה לישראל יתחיל בשבוע הבא בתקופת הרצה באזור הרצליה וכפר שמריהו. מנכ"ל Wolt ישראל: "שואפים להגיע לערים נוספות"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">נורית קדוש</a></address>
      <p>חברת משלוחי המזון וכלכלת החלטורה Wolt הפינית נערכת להרחבת הפעילות אל מחוץ לגבולות תל אביב, כשנה לאחר שהגיעה לישראל. לכלכליסט נודע שביום שני הקרוב, שירות המשלוחים יתחיל לפעול באזור הרצליה וכפר שמריהו בתקופת הרצה עם 50 מסעדות באזור, שעד כה רובן לא הציעו שירותי משלוחים. עם בתי העסק שישתלבו בשירות בתקופת ההרצה נמנים מון סושי, פיתה בסטה, גלידת גולדה, מאפיית בן עמי, רוברטה בורגר וסוסו אנד סאנס.</p>
      <p>
        <b>כתב מוסף כלכליסט עומר כביר עבד כשליח על אופניים. <a href="https://newmedia.calcalist.co.il/magazine-03-10-19/a07.html"><b>לחצו כאן</b></a></b>
      </p>
      <p>החברה מפעילה כיום כ־1,500 שליחים וגייסה בתקופה האחרונה עשרות שליחים שייפעלו במיוחד באזור הרצליה. השליחים, שאינם מוגדרים כעובדי Wolt ולא מקוימים איתם יחסי עובד־מעביד, יראו באפליקציה שלהם את הרצליה כאזור נפרד מתל אביב ויוכלו לבחור היכן לעבוד. להערכת מנכ"ל Wolt ישראל אמרי גלאי, כניסת השירות תקצר את זמן ההמתנה הממוצע למשלוח באזור הרצליה מ־90 דקות כיום ל־31 דקות.</p>
      <figure>
        <img src="https://images1.calcalist.co.il/PicServer3/2019/10/02/938947/17_l.jpg"/>
        <figcaption>שליח של Wolt בתל אביב <br/>צילום: עמית שעל</figcaption>
      </figure>
      <p>אפליקציית Wolt מהלסינקי, פינלנד החלה לפעול ב־2014 והתרחבה מאז לכ־20 ערים, בעיקר במרכז ובמזרח אירופה, ובהן בודפשט, קופנהגן, אתונה, ורשה ופראג. בנובמבר אשתקד נכנסה החברה לתל אביב והחלה לעבוד עם 26 מסעדות שעד אז לא סיפקו שירותי משלוחים, וכיום היא עובדת עם יותר מ־400 מסעדות בעיר. האפליקציה מנטרת את שלבי ההזמנה, מעדכנת את המזמין בזמן ההגעה ומאפשרת לעקוב את מיקום השליח בזמן אמת.</p>
      <p>כניסתה של Wolt לישראל עוררה את שוק משלוחי המזון בישראל וסיפקה תחרות לתן ביס המקומית, שנמכרה ביולי אשתקד ל־Takeaway.com ההולנדית תמורת 135 מיליון יורו. תן ביס, שפועלת בשוק הזמנות המקוונות, נוסדה בידי תמיר כרמל ודיווחה על 15.2 מיליון הזמנות בשווי של כ־140 מיליון יורו ב־2017. התרחבות פעילותה של Wolt להרצליה עשויה לנגוס בפעילות תן ביס, שזוכה שם לעדיפות הודות להסדרי ההסעדה שלה עם חברות ההייטק הממוקמות בעיר.</p>
      <p>נוסף לבשורה הצרכנית לתושבי ועובדי הרצליה וסביבתה, שירות המשלוחים מהווה מנוע צמיחה פוטנציאלי למסעדות ולבתי אוכל שהתקשו עד כה להציע שירותי משלוחים, בשל הקושי הכרוך בהפניית משאבי ניהול למערך משלוחים. Wolt מציעה למסעדות לטפל רק בהכנסת המנה ובאריזתה, כשהיא עצמה מטפלת בכל נושא השילוח, המעקב והתשלום.</p>
      <p>"כשהתחלנו את הפעילות בישראל הצבנו לעצמנו למטרה להביא חוויה חדשה שהקהל הישראלי לא מכיר, ולהמשיך להתחדש, להיות רלוונטיים ולהביא ערך מוסף ללקוחות שלנו ללא פשרות", אמר גלאי. "בימים אלו מאמץ הרחבת הפעילות שלנו לערים נוספות נמצא בשיאו, ואנו נרגשים להביא את הבשורה לאזור הרצליה. השאיפה היא שבעתיד הקרוב נגיע לערים נוספות".</p>
    </article>
  </body>
</html>