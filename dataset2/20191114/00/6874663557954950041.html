<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773713,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="קק&quot;ל נגד מחיר למשתכן במרכז: &quot;ליישם את התוכנית רק בנגב ובגליל&quot;"/>
    <meta property="og:description" content="קרן קיימת לישראל היתה המתנגדת היחידה להחלטת מועצת מקרקעי ישראל לאשר את הארכת תוכנית מחיר למשתכן בשנה נוספת. לטענת אנשי קק&quot;ל, יש לעודד בנייה חדשה בנגב ובגליל בלבד, משום שאיזור מרכז הארץ &quot;רווי בבנייה חדשה&quot; והצפיפות בו גוברת; מטה הדיור: &quot;קק&quot;ל דואגת רק לכספיה&quot;"/>
  </head>
  <body>
    <article>
      <h1>קק"ל נגד מחיר למשתכן במרכז: "ליישם את התוכנית רק בנגב ובגליל"</h1>
      <h2>קרן קיימת לישראל היתה המתנגדת היחידה להחלטת מועצת מקרקעי ישראל לאשר את הארכת תוכנית מחיר למשתכן בשנה נוספת. לטענת אנשי קק"ל, יש לעודד בנייה חדשה בנגב ובגליל בלבד, משום שאיזור מרכז הארץ "רווי בבנייה חדשה" והצפיפות בו גוברת; מטה הדיור: "קק"ל דואגת רק לכספיה"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שלומית צור</a></address>
      <p>מועצת מקרקעי ישראל <a href="https://www.calcalist.co.il/real_estate/articles/0,7340,L-3773675,00.html">אישרה אמש (ד') את המשך תוכנית מחיר למשתכן</a> לשנה נוספת, עד סוף דצמבר 2020. ההחלטה התקבלה ברוב קולות, כאשר רק נציגי קק"ל, החברה במועצה, התנגדו. הסיבה להתנגדות: ההנחות בקרקע ומתן התמריצים צריכים להינתן בפריפריה, ולא במרכז הארץ, שם - כך לפי קק"ל - אין הצדקה לבנייה נוספת.</p>
      <p>"מאז השקת תוכנית מחיר למשתכן תרמה הקרן מיליארדי שקלים, שאיפשרו לזוגות צעירים לקנות דירה בישראל", מסרו בקק"ל, והוסיפו כי "קק"ל תתמוך בהארכת התוכנית בשנה נוספת כל עוד היא תתקיים בגליל ובנגב, מאחר ואין טעם בבנייה נוספת באזור המרכז הרבוי בבנייה חדשה שרק מגבירה את הצפיפות וחוסר האיזון הדמוגרפי, וכן כל עוד רמ"י תמשיך לדווח למועצת מקרקעי ישראל על התקדמות הפרויקט. קק"ל מחוייבת למתן עדיפות לקרקעות בגליל ובנגב, בהתאם לחזונה להביא עוד מיליון תושבים חדשים לנגב וחצי מיליון לגליל".</p>
      <figure>
        <img src="https://images1.calcalist.co.il/PicServer3/2016/12/11/686822/55_l.jpg"/>
        <figcaption>יו"ר קק"ל דני עטר ושר האוצר משה כחלון <br/>צילום: עמית שעל, אלעד גרשגורן</figcaption>
      </figure>
      <p>תוכנית מחיר למשתכן אמנם פעילה גם בפריפריה וגם במרכז הארץ, אך מנתוני רמ"י עולה כי עד כה, מתוך 26,712 אלף משקי בית שזכו ובחרו בדירה במסגרת התוכנית, רק 3,512 משקי בית בחרו דירה באזור הדרום, ו-,651 בלבד בחרו בדירה בצפון. זאת, לעומת 11,009 משקי בית שבחרו בדירה שנבנית במסגרת מחיר למשתכן באזור המרכז, 2,174 משקי בית שבחרו דירה במחוז תל אביב, ו-2,840 זוכים שבחרו דירה במחוז ירושלים. הסיבה לכך נעוצה, כמובן, בהיקפי ההנחות בקרקע - הגבוהים משמעותית באזור המרכז לעומת הפריפריה, שם הפער בין מחיר דירת מחיר למשתכן למחיר דירה בשוק החופשי אינו מהותי כמו במרכז הארץ.</p>
      <p>גם היענות הזוכים שבוחרים לממש את התוכנית ולבחור בדירה מעידה על שיעור גבוה יותר במרכז לעומת הפריפריה, שם אחוז גבוה יותר של זוכים בוחר שלא לממש את זכייתו. על פי נתוני רמ"י, בעוד ש-88.8% מהזוכים באזור המרכז בוחרים לממש את זכייתם ובחרו בדירה, רק 72.5% מהזוכים באזור הדרום בחרו בדירה ומימשו את זכייתם, ורק 75.3% מהזוכים באזור הצפון עשו זאת.</p>
      <p>ביקורת נוקבת על היקף ההנחות שניתנו במרכז הארץ לעומת הפריפריה במסגרת התוכנית הועברה על ידי המשנה ליועץ המשפטי לממשלה ארז קמיניץ, שהבהיר כי הפערים בשיעורי ההנחות בין המרכז לפריפריה אינם סבירים, וכי יש לפעול על מנת לאזן ביניהם.</p>
      <p>גורמים במטה הדיור הלאומי שהשתתפו בישיבה מסרו: "זהו שקר מוחלט. המושגים נגב, גליל ופריפריה לא יצאו מפיהם של נציגי קק"ל בדיון. כל מה שעניין את נציגי קק"ל בדיון היה שליטה על כספים. למעלה מ-8,000 דירות נבנו בנגב ובגליל במסגרת התוכנית - כך שלא צריך הטפות מוסר מקק"ל".</p>
    </article>
  </body>
</html>