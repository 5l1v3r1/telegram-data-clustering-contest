<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeman-se-sejde-s-malacovou-debatovat-by-mohli-o-navrzich-mpsv/1820795?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T00:06:00+00:00"/>
    <meta property="og:title" content="Zeman se sejde s Maláčovou, debatovat by mohli o návrzích MPSV"/>
    <meta property="og:description" content="Praha - Prezident Miloš Zeman se dnes odpoledne na Hradě sejde s ministryní práce Janou Maláčovou (ČSSD). Debatovat by mohli o novinkách v resortu práce a sociálních věcí a chystaných změnách. Ministerstvo pracuje na revizi dávek, prosazuje navýšení minimální mzdy a životního minima či přeměnu dětských skupin na jesle. Hlava státu by pak v brzké době mohla podepisovat novelu se zvýšením rodičovské. Zeman se v minulosti zajímal třeba o klokánky či o fungování hospiců."/>
  </head>
  <body>
    <article>
      <h1>Zeman se sejde s Maláčovou, debatovat by mohli o návrzích MPSV</h1>
      <address><time datetime="2019-11-14T00:06:00+00:00">14 Nov 2019, 00:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Prezident Miloš Zeman se dnes odpoledne na Hradě sejde s ministryní práce Janou Maláčovou (ČSSD). Debatovat by mohli o novinkách v resortu práce a sociálních věcí a chystaných změnách. Ministerstvo pracuje na revizi dávek, prosazuje navýšení minimální mzdy a životního minima či přeměnu dětských skupin na jesle. Hlava státu by pak v brzké době mohla podepisovat novelu se zvýšením rodičovské. Zeman se v minulosti zajímal třeba o klokánky či o fungování hospiců.</p>
      <p>Podle tiskového odboru ministerstva práce patří dnešní setkání k pravidelným schůzkám prezidenta s ministryní. Maláčová se k nim dosud příliš nevyjadřovala. Hrad na svém webu uvedl, že Zeman přijal ministryni na její žádost loni v polovině října, letos v červenci a před měsícem.</p>
      <p>Sněmovna schválila minulý týden novelu s navýšením rodičovské od ledna o 80.000 korun na 300.000 korun pro rodiče novorozenců i pro ty, kteří budou příspěvek zrovna pobírat. Změny ještě neplatí. Čekají na projednání v Senátu a pak na Zemanův podpis. Návrh změn dávek chce ministryně zveřejnit v prosinci. Podle dosavadních informací by se vyplácení mělo zpřísnit. Resort navrhl také tři verze navýšení minimální mzdy z 13.350 korun o 1150, 1350, nebo 1650 korun. Rozhodovat bude vláda. Maláčová prosazuje růst životního minima, a to od ledna o 13 procent. Plánuje změnit i dosavadní dětské skupiny na jesle, které by financoval stát.</p>
    </article>
  </body>
</html>