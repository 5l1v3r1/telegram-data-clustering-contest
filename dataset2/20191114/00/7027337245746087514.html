<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698341/%D8%AA%DA%A9%D8%B0%DB%8C%D8%A8-%D9%86%D9%81%D9%88%D8%B0-%D8%A8%D8%A7%D8%B1%D8%A7%D9%86-%D8%A8%D9%87-%D8%A2%D8%B1%D8%B4%DB%8C%D9%88-%D9%85%D9%84%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="تکذیب نفوذ باران به آرشیو ملی ایران"/>
    <meta property="og:description" content="مدیر کل حوزه ریاست و مشاور رئیس سازمان اسناد و کتابخانه ملی، شایعات مبنی بر نابود شدن اسناد دولتی را بداخلاقی سیاسی دانست و گفت: انتقال اسناد از ساختمان آرشیو به ساختمان کتابخانه، پیش از بارندگی‌ها روی داده و دلیل آن پر شدن مخازن بوده است."/>
  </head>
  <body>
    <article>
      <h1>تکذیب نفوذ باران به آرشیو ملی ایران</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037106_539.jpg"/>
      </figure>
      <p>مدیر کل حوزه ریاست و مشاور رئیس سازمان اسناد و کتابخانه ملی، شایعات مبنی بر نابود شدن اسناد دولتی را بداخلاقی سیاسی دانست و گفت: انتقال اسناد از ساختمان آرشیو به ساختمان کتابخانه، پیش از بارندگی‌ها روی داده و دلیل آن پر شدن مخازن بوده است.</p>
      <p>هانیه گراییلی روز پنجشنبه در گفت وگو با خبرنگار ایرنا، با رد اخبار منتشر شده درباره آسیب دیدن مخازن ساختمان آرشیو که محل نگه‌داری اسناد است، گفت: انتقال اسناد از ساختمان آرشیو، حقیقت دارد اما این انتقال به دلیل پر شدن مخازن این ساختمان و پیش از شروع بارندگی‌های آبان ماه انجام شده است، همه اسناد نیز در سلامت کامل به ساختمان کتابخانه انتقال پیدا کرده‌اند. این شایعات بداخلاقی سیاسی و سیاست‌بازی است.</p>
      <p>مشاور رییس کتابخانه ملی، افزود: ساختمان آرشیو در جایی بنا شده که خود مردم محلی به آن چاله هرز می‌گویند و با کمترین بارش‌ها، آب وارد ساختمان می‌شود، سازندگان این بنا به غلط فکر می کردند این مشکل با زه کشی حل خواهد شد اما متاسفانه این اتفاق نیفتاده است. هر ساله وقتی بارندگی زیاد می‌شود، ساختمان مشکل آب گرفتگی دارد و این مساله مربوط یک سال یا حتی ۱۰ سال اخیر نیست، از روزی که این ساختمان ساخته شده با این مساله روبه‌رو بوده است.</p>
      <p>وی به اقدامات انجام شده در دوره مدیریت جدید کتابخانه ملی اشاره کرد و اظهار داشت: با تلاش‌های انجام شده، سیستم اطفای حریف ساختمان آرشیو با بالاترین کیفیت راه‌اندازی شده است. مساله آب گرفتگی هم زمانی بسیار پیش‌تر از اینکه، بارندگی‌ها آغاز شود در دستور کار جلسه شورای معاونین قرار داشت.</p>
      <p>گراییلی، ادامه داد: به دلیل پر شدن مخازن ساختمان آرشیو، قرار شده است یک طبقه از پارکینگ در حال احداث کتابخانه ملی، برای مخزن اسناد در نظر گرفته شود، چون مخازن هر دو ساختمان محدود و همین حالا نیز پر شده است.</p>
      <p>وی با بیان اینکه در فصل بارانی، ساختمان آرشیو و اسناد آن در خطر هستند و باید برای این مساله تمهیداتی اندیشده شود، گفت: برای ریلی کردن قفسه‌های مخزن، دو ماه پیش در شورای معاونان تصمیم‌گیری شد و بخشی از این انتقال نیز به همین دلیل بوده و صورت جلسه این نشست هم در دسترس است.</p>
      <p>پیش از این یک خبرنگار، در صفحات اجتماعی از آبگرفتگی یکی از مخازن ساختمان سازمان اسناد و از بین رفتن بخشی از اسناد نخست وزیری در دهه ۶۰ خبر داده بود که سازمان اسناد و کتابخانه ملی در بیانیه‌ای این مساله را رد کرد.</p>
    </article>
  </body>
</html>