<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kubera-nenechme-se-zastrasit-slovy-o-zruseni-a-vyhladoveni-senatu/1820929?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T10:52:00+00:00"/>
    <meta property="og:title" content="Kubera: Nenechme se zastrašit slovy o zrušení a vyhladovění Senátu"/>
    <meta property="og:description" content="Praha - Senát podle svého předsedy Jaroslava Kubery (ODS) bude vždy hájit demokratické principy a bude pojistkou ústavnosti, snahy o jeho likvidaci je třeba odmítnout. Senát je součástí třicetileté obnovy demokracie v ČR, řekl dnes Kubera při slavnostním shromáždění v Senátu k 30. výročí pádu komunistického režimu v roce 1989."/>
  </head>
  <body>
    <article>
      <h1>Kubera: Nenechme se zastrašit slovy o zrušení a vyhladovění Senátu</h1>
      <address><time datetime="2019-11-14T10:52:00+00:00">14 Nov 2019, 10:52</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Senát podle svého předsedy Jaroslava Kubery (ODS) bude vždy hájit demokratické principy a bude pojistkou ústavnosti, snahy o jeho likvidaci je třeba odmítnout. Senát je součástí třicetileté obnovy demokracie v ČR, řekl dnes Kubera při slavnostním shromáždění v Senátu k 30. výročí pádu komunistického režimu v roce 1989.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573725800_P201911140479701.jpg"/>
        </figure>
        <figure>
          <img src="https://i3.cn.cz/6/1573726197_P201911140487201.jpg"/>
        </figure>
        <figure>
          <img src="https://i3.cn.cz/6/1573726342_P201911140490101.jpg"/>
        </figure>
        <figure>
          <img src="https://i3.cn.cz/6/1573735574_P201911140695001.jpg"/>
        </figure>
        <figure>
          <img src="https://i3.cn.cz/6/1573735621_P201911140696101.jpg"/>
        </figure>
        <figure>
          <img src="https://i3.cn.cz/6/1573735667_P201911140697401.jpg"/>
        </figure>
        <figure>
          <img src="https://i3.cn.cz/6/1573735685_P201911140697701.jpg"/>
        </figure>
      </slideshow>
      <p>"Nenechme se zastrašit slovy o vyhladovění a zrušení. Svoboda a demokracie jsou nedělitelné. Senát a my všichni to hájíme a respektujeme," uvedl Kubera. Ač je podle něj horní komora různorodého politického složení, vždy bude strážcem hodnot, mezi něž patří osobní svoboda a odpovědnost.</p>
      <p>O vyhladovění Senátu, tedy o jeho nefinancování ze státního rozpočtu, mluvil prezident Miloš Zeman. O zrušení Senátu usilují především strany a hnutí, které v něm nejsou zastoupeny.</p>
      <p>Shromáždění zahájila filmová připomínka událostí z konce roku 1989. Na tehdejší události zavzpomínal někdejší disident, polistopadový český premiér a první předseda obnoveného Senátu Petr Pithart (KDU-ČSL). Uvedl mimo jiné, že komunistická strana se koncem roku 1989 "úplně rozložila" a komunisté plánovali do čela státu pomocí přímé volby proti Václavu Havlovi nasadit protagonisty pokusu o socialismus s lidskou tváří z roku 1968 Alexandra Dubčeka nebo na přání Moskvy Zdeňka Mlynáře.</p>
      <p>Pithartova nástupkyně Libuše Benešová (ODS) na základě vlastních zážitků odmítla tvrzení, že listopadové události byly řízeny z nějaké zahraniční centrály. "Nenechme si spekulacemi o pozadí sametové revoluce zkazit radost z porážky komunismu," uvedla. Za urážlivé označila tvrzení předsedy Pirátů Ivana Bartoše, že uplynulých 30 let bylo promarněných.</p>
      <p>Další z bývalých předsedů Senátu Přemysl Sobotka (ODS) označil komunistickou éru v někdejším Československu za 41 let utrpení. "Žili jsme ve strachu," uvedl. Posteskl si, že za 30 let po sametové revoluci v zemi vládne populismus, voliči se kupují sliby a náladu určují média včetně sociálních sítí. "Demokracie je ohrožena postupnou plíživou regulací a destrukcí hodnot," dodal.</p>
      <p>"Demokracii je nutno posilovat," uvedl nejdéle sloužící předseda Senátu Milan Štěch (ČSSD). Podle něj polistopadový vývoj nebyl bez chyb, ale rychlá privatizace státního majetku byla potřebná, i když umožnila značnou koncentraci majetku a vyvádění zisků do zahraničí. Senát je podle Štěcha garantem polistopadového vývoje a brání uchopení moci stranám s extremistickým programem. Jeho existence je zakotvena v ústavě, kterou by měli ctít všichni aktéři veřejného života, "prezidentem počínaje", dodal Štěch.</p>
    </article>
  </body>
</html>