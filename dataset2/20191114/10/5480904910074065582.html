<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prvni-slovenska-soudkyne-rezignovala-v-kauze-podnikatele-kocnera/1820930?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T10:54:00+00:00"/>
    <meta property="og:title" content="První slovenská soudkyně rezignovala v kauze podnikatele Kočnera"/>
    <meta property="og:description" content="Bratislava - První soudkyně na Slovensku se vzdává taláru po propuknutí aféry ohledně komunikace představitelů slovenské justice s kontroverzním podnikatelem Marianem Kočnerem. Ten čelí obvinění v několika ekonomických kauzách a rovněž byl obžalován z objednání loňské vraždy novináře Jána Kuciaka. Podle listu Sme zmíněná soudkyně jednoho z bratislavských okresních soudců Miriam Repáková vydala nezákonný rozsudek v případu, který slovenská média spojují s Kočnerem."/>
  </head>
  <body>
    <article>
      <h1>První slovenská soudkyně rezignovala v kauze podnikatele Kočnera</h1>
      <address><time datetime="2019-11-14T10:54:00+00:00">14 Nov 2019, 10:54</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - První soudkyně na Slovensku se vzdává taláru po propuknutí aféry ohledně komunikace představitelů slovenské justice s kontroverzním podnikatelem Marianem Kočnerem. Ten čelí obvinění v několika ekonomických kauzách a rovněž byl obžalován z objednání loňské vraždy novináře Jána Kuciaka. Podle listu Sme zmíněná soudkyně jednoho z bratislavských okresních soudců Miriam Repáková vydala nezákonný rozsudek v případu, který slovenská média spojují s Kočnerem.</p>
      <p>Abdikační dopis soudkyně doručila hlavě státu Zuzaně Čaputové, která podle ústavy soudce jmenuje. "Miriam Repáková doručila ve středu oznámení o vzdání se funkce soudce," citovalo Sme mluvčího prezidentky Martina Strižince. Repáková, která je soudkyní devět let, odejde na konci listopadu.</p>
      <p>Repáková je jednou z představitelek slovenské justice, kterým policie kvůli jejich komunikací s Kočnerem v srpnu zabavila mobilní telefon. V říjnu pak soudkyně sama požádala o pozastavení výkonu funkce.</p>
      <p>Podle komunikace, která unikla z Kočnerova mobilního telefonu, si Repáková psala s podnikatelem i ve sporu o vlastnictví jedné z bratislavských firem s majetkem v hodnotě 20 milionů eur (510 milionů korun), ve kterém podle médií nezákonně rozhodla ve prospěch lidí blízkých Kočnerovi. Ze zmíněné komunikace je přitom patrné, že za celou kauzou stál právě Kočner. Soudkyně mu psala také o tom, že ve zmíněném sporu neměl být vydán takzvaný kontumační rozsudek, tedy verdikt bez předchozího líčení.</p>
      <p>Komunikace Kočnera, kterou z jeho mobilního telefonu zajistila policie při vyšetřování Kuciakovy vraždy, poukázala také na korupci a na ovlivňování slovenských soudců. Kvůli kontaktům s Kočnerem několik soudců už dříve požádalo o přerušení výkonu funkce nebo je mimo službu postavil disciplinární senát.</p>
      <p>Po propuknutí aféry v září odstoupila náměstkyně ministra spravedlnosti a bývalá soudkyně Monika Jankovská, která si podle médií vyměnila s Kočnerem tisíce zpráv a která je podezřelá z ovlivňování soudu v jiném Kočnerově případu. Jankovská naopak tvrdila, že s Kočnerem nekomunikovala. Po odchodu z vedení ministerstva se Jankovská do taláru nevrátila, výkon funkce jí pozastavil disciplinární senát.</p>
      <p>Kvůli kontaktům s Kočnerem byl mimo službu postaven i bývalý šéf slovenské prokuratury Dobroslav Trnka. Letos na jaře zase rezignoval náměstek slovenského generálního prokurátora Peter Šufliarsky, který si v minulosti rovněž psal s Kočnerem.</p>
    </article>
  </body>
</html>