<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/uvolniha-shofiora-hvanat-piian-zad-volana-na-uchilishten-avtobus.429581"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T10:14:00+00:00"/>
    <meta property="og:title" content="Уволниха шофьора, хванат пиян зад волана на училищен автобус"/>
    <meta property="og:description" content="На директорката не й направило впечатление да е неадекватен | Dnes.bg"/>
  </head>
  <body>
    <article>
      <h1>Уволниха шофьора, хванат пиян зад волана на училищен автобус</h1>
      <h2>На директорката не й направило впечатление да е неадекватен</h2>
      <address><time datetime="2019-11-14T10:14:00+00:00">14 Nov 2019, 10:14</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Шофьорът на училищен автобус, засечен да вози деца пиян, вече е дисциплинарно уволнен, съобщи зам.-кметът на Община Вълчи дол Пепа Пенчева.</p>
      <p>Вчера шофьорът бе засечен да кара пиян. Проверката с дрегер показа 1,99 промила.</p>
      <related>
        <a href="https://www.dnes.bg/stranata/2019/11/13/s-1-99-promila-shofior-na-avtobus-vozi-deca.429546"/>
      </related>
      <p>55-годишният водач преминал медицински преглед преди да седне зад волана, но не е бил тестван за алкохол преди работа. Причината е, че в училището не разполагат с дрегер, пише "Нова тв".<br/> <br/>След инцидента от общината обещават да засилят контрола над шофьорите на училищни автобуси.</p>
      <p>"Шофьорът е служител на Община Вълчи дол. Той е коректен, дисциплиниран, отговорен и ситуацията, в която той изпадна за нас наистина е много голяма изненада. Имам информация, че той е дисциплинарно уволнен", каза зам.-кметът на Община Вълчи дол Пепа Пенчева.</p>
      <p>"Не съм говорила с него. Вчера разбрах от кмета за ситуацията. Той е шофьор, който беше предпочитан за екскурзии. Децата го харесват, учителите го предпочитат", каза още тя.</p>
      <p>"Лично аз го видях. Не ми направи впечатление да е неадекватен. Държеше се съвсем нормално. Изглеждаше изморен, но в никакъв случай не е бил неадекватен", коментира зам.-директорът на училището Пенка Стоянова.</p>
    </article>
  </body>
</html>