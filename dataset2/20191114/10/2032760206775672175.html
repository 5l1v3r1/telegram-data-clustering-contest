<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89599"/>
    <meta property="og:site_name" content="Denník politika"/>
    <meta property="article:published_time" content="2019-11-14T10:35:17+00:00"/>
    <meta property="og:title" content="Ekoviny #1"/>
    <meta property="og:description" content="14.11.2019 (Webnoviny.sk) –"/>
  </head>
  <body>
    <article>
      <h1>Ekoviny #1</h1>
      <address><time datetime="2019-11-14T10:35:17+00:00">14 Nov 2019, 10:35</time> by <a rel="author">Webnoviny</a></address>
      <p>14.11.2019 (Webnoviny.sk) –</p>
      <h3>Z DOMOVA</h3>
      <p>Prezidentka SR Zuzana Čaputová podpísala začiatkom mesiaca návrh zákona envirorezortu o zálohovaní PET fliaš a plechoviek. Suma by sa mala pohybovať na úrovni 12 centov pri fľašiach a 10 centov pri plechovkách. Staneme sa tak prvou krajinou v strednej Európe, ktorá zavedie zálohovanie nápojových obalov.<br/>99 slovenských škôl získalo certifikát „Zelená škola“. Je to celosvetový program pre materské, základné a stredné školy, ktorý slúži na motiváciu týchto inštitúcií k organizácii vzdelávacích environmentálnych aktivít. V tomto roku sa do projektu už zapojilo 315 škôl z celého Slovenska.<br/>Na severnej strane Nízkych Tatier čistilo 40 dobrovoľníkov nelegálnu skládku v okolí Magurky. Akciu zorganizovalo OZ Priatelia Magurky. Skládka sa údajne tvorila od 60-tych rokov.<br/>Od 1. novembra nadobudne v SR účinnosť vyhláška, ktorá zakazuje používať zviera na verejné vystúpenie a jeho výcvik. Čo v praxi znamená, že by sme v cirkusoch už zvieratá vidieť nemali. Ak hej, organizátorov to vyjde draho. Pokuta sa môže vyšplhať až do výšky 20 tisíc EUR. Zákaz sa ale bohužiaľ netýka psa domáceho, mačky domácej a fretky domácej.<br/>Portál lokálnytrh.sk vytvoril mapu slovenských výrobcov a dodávateľov medu, zeleniny, mäsa, ale aj korenín, kozmetiky a iných výrobkov. Zakladatelia stránky tak reagujú na najnovšie informácie o tom, ako dlho cestujú potraviny z iných krajín až k výrobcom. Táto mapka by mohla dopomôcť obyvateľom ľahko vyhľadať domácich dodávateľov a tým pádom by nemusel produkt cestovať za spotrebiteľom veľké vzdialenosti, čím by sa ušetrili emisie a podporil domáci trh.</p>
      <h3>ZO SVETA</h3>
      <p>Mladá Nemka Jonna Breitenhuber z Berlína vymyslela jedinečný obal na sprchový gél vyrobený z mydla. Koncept sa nazýva SOAPBOTTLE a dostal ocenenie Green Product Award za rok 2018/2019. Len sa skúsme zamyslieť, koľko obalov zo sprchových gélov, ktoré sme sa život použili ležia niekde v prírode.<br/>V roku 2020 bude publikovaná kniha Billa Gatesa o boji proti klimatickej zmene. Bude sa nazývať How to Avoid a Climate Disaster a bude obsahovať Gatesove nápady, ako dosiahnuť nulové emisie. Bude to už v poradí 7. kniha od vynálezcu Microsoft ale prvá týkajúca sa klimatickej zmeny.<br/>Podľa analýzy IEA by veterné elektrárne na mori mohli poskytnúť viac energie, ako svet potrebuje, a to v prípade, že by sa stavali na všetkých použiteľných miestach. Produkcia energie je zodpovedná za najväčšie množstvo CO2 vo vzduchu.</p>
      <h3>ZÁVER</h3>
      <p>Zákony prijaté v poslednom období na Slovensku sľubujú menší krok vpred. Zákaz zvierat v cirkuse a zálohovanie jednorazových obalov na nápoje znie fajn. Ale..</p>
      <p>Vzdelanie obyvateľstva na Slovensku ohľadom ekológie je veľmi nízke. Veľmi nás teší ďalších 99 škôl s certifikátom „Zelená škola“, čo prispieva k vzdelávaniu školákov, ale chýba vzdelanie bežného obyvateľstva (ľudia vo veku od 20-40) a nehovoriac o dôchodcoch.</p>
      <p>Čo tak tento týždeň navštíviť rodičov a starých rodičov a spýtať sa na ich názor na túto problematiku? Skúsiť ich motivovať ku zmene, keď aj čiastočnej a pomôcť tým naším budúcim generáciám. Nič za to nedáte.</p>
      <p>Napísal: Adam Rumanko (ZeroWasteSK)</p>
      <p>Článok vznikol vďaka spolupráci projektu <a href="https://www.instagram.com/eatgreen.begreen/?hl=en">Eatgreen</a> a <a href="https://www.instagram.com/zerowastesk/?hl=en">Zero Waste SK</a></p>
      <p>Inzercia</p>
      <p>Viac k témam: <a href="https://www.webnoviny.sk/tag/eatgreen/"><u>Eatgreen</u></a>, <a href="https://www.webnoviny.sk/tag/ekoviny/"><u>Ekoviny</u></a>, <a href="https://www.webnoviny.sk/tag/pet-flase/"><u>PET fľaše</u></a>, <a href="https://www.webnoviny.sk/tag/pr/"><u>PR</u></a>, <a href="https://www.webnoviny.sk/tag/zalohovanie-plastovych-flias/"><u>zálohovanie plastových fliaš</u></a>, <a href="https://www.webnoviny.sk/tag/zero-waste-sk/"><u>Zero Waste SK</u></a><br/>Zdroj: Webnoviny.sk – <a href="https://www.webnoviny.sk/ekoviny-1/"><u>Ekoviny #1</u></a> © SITA Všetky práva vyhradené.</p>
    </article>
  </body>
</html>