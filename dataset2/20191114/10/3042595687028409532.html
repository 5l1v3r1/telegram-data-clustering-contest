<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/spontanaborterte-i-2015-tok-graviditetstest-pa-direkten/71810500"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T10:06:00+00:00"/>
    <meta property="og:title" content="Spontanaborterte i 2015: Tok graviditetstest på direkten"/>
    <meta property="og:description" content="Familien Nyhus lever av sosiale medier. Denne uken kringkastet de baby-nyhet lenge før de fleste tør å dele."/>
  </head>
  <body>
    <article>
      <h1>Spontanaborterte i 2015: Tok graviditetstest på direkten</h1>
      <h2>Familien Nyhus lever av sosiale medier. Denne uken kringkastet de baby-nyhet lenge før de fleste tør å dele.</h2>
      <address><time datetime="2019-11-14T10:06:00+00:00">14 Nov 2019, 10:06</time> by <a rel="author">Trine Høklie Jonassen</a></address>
      <p>Familien med de tre barna Leonel (7), Matheo (5) og Emilio (3) har over 150 000 følgere på Instagram og deler åpent fra livet på sosiale medier.</p>
      <p>Tidligere denne uken valgte Monica (31) og Christoffer (32) å dele noe de fleste velger å holde privat de første 12 ukene.</p>
      <p>Mens videokameraet går, filmes barnas og deres reaksjon etter at mamma Monica kommer spent ut av badet med graviditetstesten i hånden.</p>
      <p>
        <b>Den viser to blå streker til vill jubel fra hele gjengen. Alle skjønner at mamma har baby i magen og at de tre skal bli storebrødre.</b>
      </p>
      <p>
        <i>- Hvorfor valgte du å ta graviditetstesten foran kamera?</i>
      </p>
      <p>- Vi er veldig åpne, og har en fin dialog med våre følgere. Jeg deler gjerne med dem på lik linje som med mine foreldre. Vi vil vise livet slik det er, sier Monica Nyhus og legger til:</p>
      <p>- Graviditet er en av livets største gaver og gleder og bør kunne deles på lik linje som forlovelse, bryllup og andre store ting i livet. En tidlig graviditet er vel så viktig og følelsesladet som en graviditet i 12.uke, mener hun.</p>
      <h3>- Del nyheten</h3>
      <p>Videoen med den store nyheten er den første familien har lagt ut på Youtube, i tillegg til Instagram.</p>
      <p>Selv om de fleste venter til uke 12 med å dele en slik nyhet, er ikke Monica Nyhus redd for konsekvensene ved å eksponere seg, sin familie og sitt ufødte barn.</p>
      <p>- Jeg hadde ikke gjort det foran ungene om jeg ikke «hadde en sterk mistanke om» at den var positiv, bare for å ha sagt det, sier hun og fortsetter:</p>
      <p>- Vi deler det meste, og har vært åpne overfor følgerne våre om at vi har prøvd å få barn en stund. Hvorfor skal det være tabu å vise dette? Hvorfor er vår glede mindre viktig nå enn om 12 uker? Om vi mister denne gangen også, har vi i såfall støtten og lene oss på.</p>
      <p>
        <b>På St. Hansaften i 2015 opplevde Monica og Christoffer nettopp det. Hun spontanabortere i uke 12.</b>
      </p>
      <p>- Vi er veldig åpne overfor barna. Selv om de er små, vet de at de har en bror i himmelen. Vi har alltid fortalt det tidlig og de er forberedt på at det ikke nødvendigvis går bra.</p>
      <figure>
        <img src="https://dbstatic.no/71811645.jpg?imageId=71811645&amp;x=18.706697459584&amp;y=22.509225092251&amp;cropw=74.133949191686&amp;croph=35.608856088561&amp;width=321&amp;height=193"/>
        <figcaption>Politisk leder i Jordmorforeningen Kari Aarø Vis mer</figcaption>
      </figure>
      <p>Det vanligste er å vente med å fortelle at en ny baby er på vei til man er i 12 svangerskapsuke. Politisk leder i Jordmorforeningen Kari Aarø synes man bør være åpen for begge deler, altså at det er opp til den enkelte når man deler den store nyheten - før eller etter 12. svangerskapsuke.</p>
      <p>- Vi er veldig forskjellige i forhold til dette. Samfunnet bør være åpen for begge deler. Noen er mer private enn andre. Det som kan være fint med å dele det tidlig, er å kunne få støtte om det skulle hende noe uforutsett, sier Aarø.</p>
      <p>Risikoen for spontanabort er størst i de 12 første ukene, derfor har det blitt en sånn praksis at man ikke forteller det før de ukene har gått.</p>
      <p>- Risikoen for spontanabort reduseres kraftig etter det, sier hun og legger til:</p>
      <p>- Personlig mener jeg at det er privatsak og at en sånn nyhet ikke bør deles åpent for alle i sosiale medier.</p>
      <h3>Eksponeringen av barn</h3>
      <p>Familien Nyhus har vært aktive i sosiale medier i flere år, og har tidligere fått kritikk for å bruke barna til å tjene penger og få oppmerksomhet. De har reist på flere lange turer, blant annet et lengre opphold i USA hvor de gjorde flere promoteringsjobber, blant annet for Disney World.</p>
      <p>
        <i>Hva tenker du om eksponeringen av dine barn og deres reaksjon på graviditeten?</i>
      </p>
      <p>- Det er jo ikke noe de har valgt. Men vi har tatt et standpunkt og eksponerer det som bidrar til glede. Vi er påpasselig med hva vi deler og følger Datatilsynets retningslinjer. Vi deler gode øyeblikk, aldri en krangel eller ting som setter de i et dårlig lys. Vi vil lære ungene at det å være åpne er veldig fint. Og vi har forklart at dette er jobben til mamma og pappa.</p>
      <p>
        <b>Barnepsykolog og professor ved Universitetet i Tromsø, Willy-Tore Mørch har vært og er kritisk til at barn blir eksponert i sosiale medier.</b>
      </p>
      <figure>
        <img src="https://dbstatic.no/71811447.jpg?imageId=71811447&amp;width=512&amp;height=308"/>
        <figcaption>Barnepsykolog og professor ved Universitetet i Tromsø, Willy-Tore Mørch Vis mer</figcaption>
      </figure>
      <p>- Barn skal i utgangspunktet samtykke og akseptere dette, også i lav alder. Når barna er så små tar foreldrene dette valget på vegne av sine barn, også i sårbare situasjoner, som jeg vil si dette er, sier han og fortsetter:</p>
      <p>- Jeg er skeptisk og mener dette er å gå for langt.</p>
      <p>
        <i>- Hvordan mener du dette kan ramme dem?</i>
      </p>
      <p>- Hadde ungene vært større hadde de vært i stand til å mene noe om det hadde det vært noe annet. Det er mange som ser dette, andre barn, og andre som kjenner familien. Det at dette kan gå utover ungene er jo en mulighet. Og en nyhet som en graviditet kan sette ungene i en unødvendig skvis om hun skulle abortere, sier Mørch.</p>
    </article>
  </body>
</html>