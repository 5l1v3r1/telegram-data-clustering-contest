<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89597"/>
    <meta property="og:site_name" content="Denník politika"/>
    <meta property="article:published_time" content="2019-11-14T10:35:11+00:00"/>
    <meta property="og:title" content="Polícia začala pre nehodu autobusu trestné stíhanie, nemocnice informovali aj o stave zranených"/>
    <meta property="og:description" content="14.11.2019 (Webnoviny.sk) –aktualizované 14. novembra 10:58"/>
  </head>
  <body>
    <article>
      <h1>Polícia začala pre nehodu autobusu trestné stíhanie, nemocnice informovali aj o stave zranených</h1>
      <address><time datetime="2019-11-14T10:35:11+00:00">14 Nov 2019, 10:35</time> by <a rel="author">Webnoviny</a></address>
      <p>14.11.2019 (Webnoviny.sk) –<br/><b>aktualizované 14. novembra 10:58</b></p>
      <p>V súvislosti so stredajšou tragickou nehodou autobusu a nákladného auta pri Nitrianskych Hrnčiarovciach, ktorá si vyžiadala 12 obetí, začala polícia trestné stíhanie pre všeobecné ohrozenie. Informovala o tom vo štvrtok na sociálnej sieti. Žiadne obvinenie voči konkrétnej osobe zatiaľ polícia neoznámila.</p>
      <h3>Vraky vozidiel odviezli na expertízu</h3>
      <p>Okolnosti a miera zavinenia tragédie sú podľa polície predmetom vyšetrovania. Na mieste udalosti ešte prebieha obhliadka a vyšetrovateľ vypočúva svedkov tragédie. Vraky vozidiel čakajú na expertízu.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Na mieste nehody na zlatomoraveckej ceste pri Nitre boli podľa polície od prvých chvíľ aj policajní psychológovia a Tím posttraumatickej intervenčnej starostlivosti Krajského riaditeľstva Policajného zboru v Nitre. V prvom rade sa snažili poskytnúť pomoc tým, čo prežili a uľahčiť im prežiť ťažké okamihy po obrovskom šoku.</p>
      <p>Aj vo štvrtok sa po krátkom odpočinku vracajú na miesto udalosti a budú pokračovať v pomoci postihnutým. Psychologická pomoc bude v čo najkratšom čase poskytnutá aj zasahujúcim policajtom.</p>
      <h3>Najvážnejšie zranený je v Nových Zámkoch</h3>
      <p>Zdravotný stav zranených, ktorých previezli do nemocníc v Leviciach a Nitre sa nezmenil. Informácie pre agentúru SITA poskytli zdravotnícke zariadenia.</p>
      <p>Najvážnejšie zranený pacient po stredajšej nehode autobusu pri Nitre zostáva vo Fakultnej nemocnici s poliklinikou Nové Zámky v umelom spánku v ohrození života.</p>
      <p><i>„Pacient bol prijatý s veľmi vážnymi mnohopočetnými poraneniami, okamžite bol prijatý na klinike anesteziológie a intenzívnej medicíny, kde podstúpil operáciu. Momentálne je v umelom spánku v ohrození života,“</i> uviedol vo štvrtok dopoludnia hovorca novozámockej nemocnice Ján Baček. Ďalší piati pacienti so strednými a ľahšími poraneniami sú podľa neho mimo ohrozenia života, zostávajú však v opatere lekárov.</p>
      <h4>&gt;&gt;&gt; Tragické nehody autobusov na Slovensku</h4>
      <p>Pri zrážke autobusu s nákladným autom, ktorá sa stala v stredu popoludní v katastri obce Nitrianske Hrnčiarovce v okrese Nitra prišlo o život dvanásť ľudí, ďalších dvadsať skončilo v nemocniciach.</p>
      <p>Auto bolo naložené kamennou zmesou, pričom podľa ministerky vnútra Denisy Sakovej (Smer-SD) išlo smerom na Nitru. Keď schádzalo dolu kopcom, rozkývalo sa, pričom oprotiidúci autobus sa mu snažil vyhnúť. Následne sa prevrátil do priekopy.</p>
      <p>Podľa ministerky ide o najhoršiu nehodu od roku 2009. Po zrážke zostal nákladiak prevrátený na ceste a autobus v priekope.</p>
      <p>Viac k témam: <a href="https://www.webnoviny.sk/tag/dopravna-nehoda/"><u>dopravná nehoda</u></a><br/>Zdroj: Webnoviny.sk – <a href="https://www.webnoviny.sk/stav-pacientov-po-zrazke-autobusu-s-kamionom-sa-nezmenil-o-najvaznejsie-zranenom-zatial-neinformovali/"><u>Polícia začala pre nehodu autobusu trestné stíhanie, nemocnice informovali aj o stave zranených</u></a> © SITA Všetky práva vyhradené.</p>
    </article>
  </body>
</html>