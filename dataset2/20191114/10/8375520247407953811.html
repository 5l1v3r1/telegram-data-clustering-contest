<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/pozhezha-na-viyskovih-skladah-na-vinnichchini-znishchila-mayna-na-105-mln-grn-639899.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T10:32:40+00:00"/>
    <meta property="og:title" content="Пожежа на військових складах на Вінниччині знищила майна на 10,5 млн грн"/>
    <meta property="og:description" content="Військова прокуратура відкрила провадження через пожежу на військовому складі на Вінничині"/>
  </head>
  <body>
    <article>
      <h1>Пожежа на військових складах на Вінниччині знищила майна на 10,5 млн грн</h1>
      <address>
        <time datetime="2019-11-14T10:32:40+00:00">14 Nov 2019, 10:32</time>
      </address>
      <h4>Військова прокуратура відкрила провадження через пожежу на військовому складі на Вінничині</h4>
      <p>Надзвичайна подія сталася ввечері 13 листопада 2019 року на території військової частини 59-ї окремої мотопіхотної бригади, що дислокується в місті Гайсин Вінницької області.</p>
      <p>Про це <a href="https://vppnr.gp.gov.ua/ua/news.html?_m=publications&amp;_c=view&amp;_t=rec&amp;id=261119">інформує</a> пресслужба військової прокуратури, повідомляє «<a href="https://glavcom.ua/">Главком</a>»</p>
      <p>«В металевому ангарі речового складу площею 200 кв. м виникла пожежа. Вогнем знищене майно, яке зберігалось у будівлі: близько 1100 кевларових шоломів, 800 бронежилетів, 1500 спальних мішків, 100 польових наметів, понад 1000 одиниць польової форми, 1400 костюмів захисту від води та інше. Попередня сума збитків - 10,5 мільйонів гривень. Даних про постраждалих або загиблих немає», йдеться у повідомленні.</p>
      <p>Також правоохоронці зазначили, що до ліквідації пожежі було залучено 4 пожежних автомобілі та 20 чоловік особового складу Державної служби з надзвичайних ситуацій у Вінницькій області, а також пожежний автомобіль і особовий склад військових частин Гайсинського гарнізону.</p>
      <p>Попередня причина загоряння - коротке замикання електропроводки.</p>
      <p>1 з 5<br/><a href="https://glavcom.ua/vinnytsia/news/pozhezha-na-viyskovih-skladah-na-vinnichchini-znishchila-mayna-na-105-mln-grn-639899.html#">на весь екран згорнути</a></p>
      <figure>
        <img src="https://glavcom.ua/img/gallery/6398/99/671180_big.jpg"/>
      </figure>
      <figure>
        <img src="https://glavcom.ua/img/gallery/6398/99/671181_big.jpeg"/>
      </figure>
      <figure>
        <img src="https://glavcom.ua/img/gallery/6398/99/671182_big.jpg"/>
      </figure>
      <figure>
        <img src="https://glavcom.ua/img/gallery/6398/99/671183_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>На місці події працювали оперативні групи військової прокуратури Вінницького гарнізону, Територіального управління Державного бюро розслідувань,  розташованого у місті Хмельницькому, а також Вінницького зонального відділу Військової служби правопорядку.</p>
      <p>На даний час тривають першочергові слідчі дії, проводиться огляд місця події, допитуються свідки.</p>
      <p>Нагадаємо, раніше «Главком» повідомляв, що <a href="https://glavcom.ua/vinnytsia/news/pid-vinniceyu-zgoriv-viyskoviy-sklad-59-ji-ompbr-ryatuvalniki-borolisya-z-vognem-chotiri-godini-639833.html">під Вінницею знову згорів військовий склад</a>.</p>
    </article>
  </body>
</html>