<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Galup-Vseki-vtori-smyata-che-po-Zhivkovo-vreme-se-e-zhiveelo-po-dobre-913787"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T10:25:00+00:00"/>
    <meta property="og:title" content="&quot;Галъп&quot;: Всеки втори смята, че по Живково време се е живеело по-добре"/>
    <meta property="og:description" content="Почти всеки втори българин (45%) подкрепя крилатото твърдение &quot;При Живков беше по-добре&quot;, а 54% от н..."/>
  </head>
  <body>
    <article>
      <h1>"Галъп": Всеки втори смята, че по Живково време се е живеело по-добре</h1>
      <address>
        <time datetime="2019-11-14T10:25:00+00:00">14 Nov 2019, 10:25</time>
      </address>
      <p>Почти всеки втори българин (45%) подкрепя крилатото твърдение "При Живков беше по-добре", а 54% от нашенците са убедени, че "демокрацията ни отне много". Това сочат данните от проучване на "Галъп интернешънъл", посветено на някои твърдения, превърнали се в крилати фрази или откровени клишета в десетилетията след 1989 г.</p>
      <p>Близо три четвърти от пълнолетните българи споделят популярната иронична фраза от социалните мрежи "съсипаха я тази държава". Почти всички са убедени, че у нас има мафия, а единственото по-сигурно от това е само, че преди доматите са били истински, за разлика от сега.</p>
      <p>Закономерно, колкото по-недоволен си от прехода, толкова повече смяташ, че той още не е свършил. Така например за 71% от отговорите преходът все още не е свършил, а на обратното твърдение са само 10% от анкетираните.</p>
      <p>За съжаление е сериозен брой и на хората, които твърдят, че "никога няма да се оправим" - 42% от отговорилите. На фона на тях оптимистите и не съгласните с това твърдение са 36%, а без мнение са 22% от хората.</p>
      <p>Очаквано, на твърдения от типа "Съсипаха я тази държава", "Всички са маскари", "При Живков беше по-добре" и т.н. по-умерено или пък с подчертано несъгласие реагират привържениците на управляващите. Привържениците на БСП пък са на другия полюс. Те, например, са почти съвсем съгласни, че демокрацията ни е отнела много. Те показват и доста видима носталгия към времето на Живков.</p>
      <p>Най-сериозна подкрепа от всички получава твърдението, че "преди доматите бяха истински". Това мнение подкрепят 84% от анкетираните, а едва 3% не го споделят. 13% пък нямат мнение по въпроса.</p>
    </article>
  </body>
</html>