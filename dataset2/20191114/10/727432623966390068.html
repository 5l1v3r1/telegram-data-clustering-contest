<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/dette-er-den-nye-1000-lappen/71818348"/>
    <meta property="og:site_name" content="Dinside"/>
    <meta property="article:published_time" content="2019-11-14T10:01:00+00:00"/>
    <meta property="og:title" content="Dette er den nye 1000-lappen"/>
    <meta property="og:description" content="I dag lanseres siste lapp i den nye seddel-serien."/>
  </head>
  <body>
    <article>
      <h6 class="kicker">Nye sedler</h6>
      <h1>Dette er den nye 1000-lappen</h1>
      <h2>I dag lanseres siste lapp i den nye seddel-serien.</h2>
      <address><time datetime="2019-11-14T10:01:00+00:00">14 Nov 2019, 10:01</time> by <a rel="author">Eilin Lindvoll</a></address>
      <p>Torsdag 14. november kommer <a href="https://www.norges-bank.no/aktuelt/nyheter-og-hendelser/Kalender/19-11-14-lansering/">siste tilskudd i Norges Banks nye seddel-serie</a>, nemlig 1000-lappen.</p>
      <p>Utgivelsen markeres med et arrangement i samarbeid med Havforskningsinstituttet på Akvariet i Bergen, hvor sentralbanksjef Øystein Olsen vil holde tale.</p>
      <related>
        <a href="https://www.dinside.no/okonomi/na-utgar-de-gamle-50--og-500-lappene/71519345"/>
      </related>
      <h3>Hav og bølger</h3>
      <p>Motivet på forsiden til 1000-kroneseddelen er en bølge på åpent hav. «Bølgen forteller oss om havet som en motkraft vi bryner oss på, og om en drivkraft som bringer oss framover», skriver <a href="https://www.norges-bank.no/tema/Sedler-og-mynter/Ny-seddelserie/Ny-1000-kroneseddel/ny-1000-beskrivelse/">Norges Bank</a>.</p>
      <p>På baksiden av seddelen kan du skimte åpent hav i horisonten. Vinden blåser liten storm, og de rektangulære formene er lengre enn på 500-kroneseddelen.</p>
      <p>Du kan også se to framstillinger av et vannmolekyl i flytende og fast form.</p>
      <figure>
        <img src="https://dbstatic.no/71818371.jpg?imageId=71818371&amp;x=0&amp;y=0&amp;cropw=100&amp;croph=100&amp;width=643&amp;height=291"/>
        <figcaption><b>SEDDEL MED MENING:</b> Hovedmotivet på 1000-kroneseddelen er en bølge på åpent hav. Bølgen forteller oss om havet som en motkraft vi bryner oss på, og om en drivkraft som bringer oss framover, skriver Norges Bank. Foto: Norges Bank. Vis mer</figcaption>
      </figure>
      <figure>
        <img src="https://dbstatic.no/71818503.jpg?imageId=71818503&amp;x=0&amp;y=0&amp;cropw=100&amp;croph=100&amp;width=643&amp;height=293"/>
        <figcaption><b>Foto:</b> Norges Bank. Vis mer</figcaption>
      </figure>
      <h3>- Fjern 1000-lappen</h3>
      <p>Finansdepartementet sendte for noen år siden ut høringsforslag om å fjerne seddelen, men Norges Bank mener det er nødvendig å ha tusenlappen som betalingsmiddel, skriver NTB. Skattedirektør Hans Christian Holte har argumentert for at vi vil kunne redusere den svarte økonomien hvis seddelen ble faset ut.</p>
      <p>Store seddelvalører, som 1000-kronerseddelen, har vært omdiskutert ikke minst med tanke på svart arbeid. I 2016 åpnet den europeiske sentralbanken (ESB) for å fjerne den mest verdifulle euro-seddelen fra markedet for å begrense hvitvasking og terrorfinansiering.</p>
      <p>Dette mente Kai A. Olsen, professor i informatikk ved Høgskolen i Molde og Universitetet i Bergen og en av forfatterne bak rapporten «Et kontantfritt Norge innen 10 år» i 2011, var en god idé.</p>
      <p>- Ta vekk 1000-lappen, og se hva som skjer. Hvis det går bra, kan man vurdere å fjerne 500-lappen også. Da blir det vanskelig å betale svart, sa Olsen til <a href="https://e24.no/privatoekonomi/i/pL156W/esb-vurderer-aa-fjerne-500-lappen-i-euro">E24</a>.</p>
      <p>- Si du for eksempel skal betale snekkeren 50.000 kroner i kontanter, og skal bruke 100-lapper. Da får du en svær bunke med penger. Det blir fort uhåndterlig. Når du kommer med en James Bond-koffert med penger, er du ikke bare kriminell, du føler deg som en kriminell, eksemplifiserte han.</p>
      <related>
        <a href="https://www.dinside.no/okonomi/se-opp-for-falske-sedler-nar-de-nye-sedlene-lanseres/70302566"/>
      </related>
      <h3>Siste frist i november 2020</h3>
      <p>Den nye seddelserien, generasjon 8, er lansert i tre omganger. Først ute var ny 100- og 200-kroneseddel i mai 2017, fulgt av ny 50- og 500-kroneseddel i oktober 2018. Og nå er siste- og størstemann snart ute.</p>
      <p>Som ved utrullingen av alle nye sedler, utgår de gamle nøyaktig ett år etter lansering av de nye.</p>
      <p>
        <b>Det vil si at siste sjanse til å bruke de gamle 1000-lappene blir 13. november 2020.</b>
      </p>
      <h3>Dette gjør du med gamle sedler</h3>
      <p>Dersom du skulle oppleve å finne utgåtte sedler, er likevel ikke alt håp ute. Innenfor en tidsfrist kan du levere dem inn til Norges Bank og bytte dem i nye sedler.</p>
      <p>Noen banker og butikker kan fortsatt akseptere sedlene, men det er bare Norges Bank som er pliktig til å ta dem imot.</p>
      <p>Ingen er forpliktet til å akseptere gamle 50- og 500-kronesedler etter 18. oktober, men de kan veksles gebyrfritt hos Norges Bank i minst ti år fra de er ugyldige.</p>
      <related>
        <a href="https://www.dinside.no/okonomi/dette-betyr-sedlene-dine/61588158"/>
      </related>
      <p>Dersom du skulle ha sedler som er eldre enn dette, er det ikke sikkert at det vil lønne seg å bytte dem inn: Norges Bank tar nemlig et vekslingsgebyr på 250 kroner for å bytte inn sedler med en utløpsdato på mer enn ti år.</p>
      <p>Dette gebyret er det samme uansett om du har en gammel 100-lapp eller en bunke 1000-lapper. Med andre ord: Du skal ha mer enn en 100-lapp for at det skal kunne tjene seg å veksle inn gamle sedler.</p>
      <h3>Send pengene i posten</h3>
      <p>Du kan veksle inn sedlene ved personlig oppmøte i Norges Bank eller ved et av bankens depoter. Norges Bank har hovedkontor i Oslo og depoter i Trondheim, Tromsø, Bergen og Stavanger.</p>
      <p>Men, for deg som bor langt unna, er det også en annen mulighet:</p>
      <p>Du kan sende inn de gamle sedlene sammen med et spesielt skjema hvor du oppgir kontonummer. Dette sendes til Norges Bank, og pengene vil da settes inn på din konto. Du finner <a href="https://www.norges-bank.no/tema/Sedler-og-mynter/Ugyldige-sedler-og-mynter/Retningslinjer-veksling-av-utgaatte-sedler-og-mynter/">skjema</a> og adresse på nettsida til Norges Bank.</p>
      <related>
        <a href="https://www.dinside.no/okonomi/se-hva-du-far-igjen-for-odelagte-sedler/61015455"/>
      </related>
    </article>
  </body>
</html>