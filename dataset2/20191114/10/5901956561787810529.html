<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/izredne-razmere-pri-sosedih-take-katastrofe-ne-pomnijo-249102"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T10:10:00+00:00"/>
    <meta property="og:title" content="Izredne razmere pri sosedih, take katastrofe ne pomnijo"/>
    <meta property="og:description" content="BENETKE, ZAGREB – Italijanske oblasti bodo razglasile izredne razmere zaradi naravne katastrofe v Benetkah, da bi čim hitreje mobilizirali sredstva in se izognili izginotju enega najlepših mest na..."/>
  </head>
  <body>
    <article>
      <h1>Izredne razmere pri sosedih, take katastrofe ne pomnijo</h1>
      <h2>Na Hrvaškem izdan rdeči alarm.</h2>
      <address><time datetime="2019-11-14T10:10:00+00:00">14 Nov 2019, 10:10</time> by <a rel="author">T. V.</a></address>
      <p>BENETKE, ZAGREB – Italijanske oblasti bodo razglasile izredne razmere zaradi naravne katastrofe v Benetkah, da bi čim hitreje mobilizirali sredstva in se izognili izginotju enega najlepših mest na svetu. V sredo je bila višina morja v tem mestu 1,87 metra, česar niso doživeli že 53 let.<br/><br/>Italijanska vlada v Rimu se bo sestala, da bi razglasila izredne razmere, potem ko je morje zalilo okoli 80 odstotkov Benetk. Morje je prevračalo gondole in poplavljalo kavarne, trgovine, bare in restavracije ter povzročilo izpad električne energije po vsem mestu. Na delu je bilo 160 gasilcev, ki so opravili 400 intervencij. »Katastrofa, ki je zadela Benetke, je udarec v srce naše države,« je izjavil italijanski premier <b>Giuseppe Conte</b>.<br/><br/>Medtem ko so za jutri <a href="https://www.slovenskenovice.si/novice/slovenija/clanek/opozorilo-vremenarjev-prihajajo-nove-tezave-najhuje-v-petek-249046"><b>slovenski vremenarji za obalni del izdali oranžni alarm</b></a>, pa so hrvaški prižgali rdeče opozorilo. Napovedali so hude nevihte, jugo se bo okrepil, padavine pa bodo pogoste in obilne. Najhuje bo po napovedih ob jadranski obali, kjer je morje v torek in sredo<b> <a href="https://www.slovenskenovice.si/novice/svet/clanek/video-kaos-v-dalmaciji-hvar-odrezan-od-sveta-morje-zalilo-ulice-248633">povzročilo številne nevšečnosti</a></b>. Izmerili so tudi najvišji val na Jadranu. Rekorder, izmerjen 12. novembra ob 16. uri v akvatoriju Dubrovnika, je meril 10,87 metra.</p>
    </article>
  </body>
</html>