<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/cska/dzhareta-posochi-edinstveniq-problem-v-igrata-na-cska-1406080.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-14T10:30:00+00:00"/>
    <meta property="og:title" content="Джарета посочи единствения проблем в играта на ЦСКА"/>
    <meta property="og:description" content="Спортният директор на ЦСКА Кристиано Джарета посочи кой е според него единственият проблем в клуба към момента Той анализира представянето на червените в мача срещу Славия"/>
  </head>
  <body>
    <article>
      <h1>Джарета посочи единствения проблем в играта на ЦСКА</h1>
      <address><time datetime="2019-11-14T10:30:00+00:00">14 Nov 2019, 10:30</time> by <a rel="author">Sportlive.bg</a></address>
      <p>Спортният директор на <b><a href="https://www.sportlive.bg/bgfootball/cska">ЦСКА</a></b> Кристиано Джарета посочи кой е според него единственият проблем в клуба към момента. Той анализира представянето на "червените" в мача срещу Славия.</p>
      <p><i>"Много съм доволен от видяното в последния мач, защото отборът ни даде всичко от себе си. Първото полувреме беше прилично, а второто - доста позитивно. Няма как да не сме доволни, предвид че имахме 5-6 чисти положения да решим мача. Това говори, че контролирахме срещата и че се подобряваме“</i>, каза Джарета пред "Тема Спорт".</p>
      <p><i>"Проблемът обаче е друг. Този двубой трябваше да завърши 5:0, като се има предвид колко положения създадохме. Накрая обаче се стигна дотам да треперим и за малко да допуснем гол и да завършим наравно. Бих казал, че единственият проблем на ЦСКА в този момент е реализирането на голове. Това го тренираме много усилено през всяка седмица. Набляга се на завършващата фаза. Но това е процес. Трябва да повтаряш толкова много упражненията, че да се превърне в навик"</i>, посочи той.</p>
      <p>Италианецът бе запитан и защо ЦСКА вкарва почти всичките си голове след почивката, а през първите полувремена не е убедителен.</p>
      <p><i>"Нашата кондиция е толкова добра, че имаме силата да контролираме мачовете от начало до край. По отношение на кондицията сме изключително щастливи. Но трябва да се подобрим пред гола. Както казах - това ни е проблемът. В крайна сметка треньорът Крушчич е начело на отбора от около месец, така че в момента сме в процес на развитие. Всеки ден виждам прогрес в играчите. Но освен в тренировките, трябва да има подобрение и в мачовете"</i>, посочи Джарета. <b><i><a href="https://www.sportlive.bg/bgfootball/cska/Krushchich-sled-uspeha-sreshtu-Slaviq-Imahme-i-kysmet-v-kraq-1404691.html">А как коментира мача треньорът Крушчич вижте в този материал. </a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/cska/Bivshiqt-kapitan-na-cSKA-trygva-kym-Plovdiv--1405747.html"/>
        <a href="https://www.sportlive.bg/bgfootball/cska/Samo-1-predstavitel-ot-Pyrva-liga-beshe-chast-ot-prestizhna-futbolna-konferenciq-v-Madrid-1405722.html"/>
        <a href="https://www.sportlive.bg/bgfootball/cska/Vizhte-sumata-koqto-sa-gotovi-ot-cSKA-da-platqt-za-edin-ot-naj-dobrite-BG-napadateli-1405699.html"/>
        <a href="https://www.sportlive.bg/bgfootball/cska/Stojcho-Mladenov-Vinagi-ima-veroqtnost-da-se-vyrna-v-cSKA-1405497.html"/>
        <a href="https://www.sportlive.bg/bgfootball/ludogorec/Ludogorec-Levski-i-cSKA-v-bitka-za-igrach-na-opashkar-1405448.html"/>
      </related>
    </article>
  </body>
</html>