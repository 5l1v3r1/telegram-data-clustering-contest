<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/mariana-miclaus-director-metrorex-magistrala-5-va-fi-gata-in-a-doua-jumatate-a-lui-2020-18583204"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T10:40:53+00:00"/>
    <meta property="og:title" content="Mariana Miclăuş, director Metrorex: Magistrala 5 va fi gata în a doua jumătate a lui 2020"/>
    <meta property="og:description" content="Mariana Miclăuş, noul director general al Metrorex, a declarat joi în cadrul inaugurării plăţii cu cardul contactless la metrou, că lucrările la Magistrala 5 vor fi finalizate în al doilea semestru al anului viitor, la acest moment acestea fiind realizate 87%."/>
  </head>
  <body>
    <article>
      <h1>Mariana Miclăuş, director Metrorex: Magistrala 5 va fi gata în a doua jumătate a lui 2020</h1>
      <address><time datetime="2019-11-14T10:40:53+00:00">14 Nov 2019, 10:40</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Mariana Miclăuş, noul director general al Metrorex, a declarat joi în cadrul inaugurării plăţii cu cardul contactless la metrou, că lucrările la Magistrala 5 vor fi finalizate în al doilea semestru al anului viitor, la acest moment acestea fiind realizate 87%.</p>
      <p>"Sigur că noi ne dorim să finalizăm lucrările. Lucrările sunt finalizate în proporţie de 87%, dar mai sunt fronturi neatacate, personal, împreună cu colegii mei voi face o vizită pe şantier. O estimare este anul viitor, sfârşitul semestrului I, începutul semestrului II, sperăm să reuşim să finalizăm tot ceea ce s-a început", a declarat directorul general.</p>
      <p>Ministrul Transporturilor, Lucian Bode a declarat la preluarea mandatului, de asemenea, că lucrările nu vor putea fi terminate în acest an.</p>
      <p>"Ne asumăm să finalizăm Magistrala 5 pe tronsonul Drumul Taberei - Eroilor. (...) Din păcate, aşa cum arată lucrurile astăzi, acest obiectiv nu va putea fi recepţionat în anul 2019", a spus Lucian Bode.</p>
      <p>După exiprarea mandatului de director general provizoriu al lui Marin Aldea, Consiliul de Administraţie a numit-o pe Mariana Miclauş la conducerea Metrorex începând cu 12 noiembrie.</p>
      <p>Aceasta s-a ocupat anterior de Serviciul Managementul Finanţărilor Externe, potrivit unui comunicat al companiei.</p>
    </article>
  </body>
</html>