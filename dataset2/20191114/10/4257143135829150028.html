<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon"/>
    <meta property="og:site_name" content="infostart"/>
    <meta property="article:published_time" content="2019-11-14T10:27:00+00:00"/>
    <meta property="og:title" content="Gulyás Gergely: a Széll Kálmán tértől a János-hegyig mehet a Fogaskerekű"/>
    <meta property="og:description" content="Nem volt kormányülés a héten, de a 147. kormányinfó így sem maradt el. A minisztériumoknál történt létszámleépítés után a maradványpénzekből jutalmakat osztanak a tárcáknál. Szó volt a létszámstopról, a Normafáról és az iparűzési adóról is."/>
  </head>
  <body>
    <article>
      <h1>Gulyás Gergely: a Széll Kálmán tértől a János-hegyig mehet a Fogaskerekű</h1>
      <address><time datetime="2019-11-14T10:27:00+00:00">14 Nov 2019, 10:27</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/14/megvan-kit-javasol-borkai-zsolt-helyere-a-fidesz"/>
        <a href="https://infostart.hu/gazdasag/2019/11/14/unios-penzcsapok-a-magyar-kormany-bekalkulalta-a-koltsegvetesbe-a-penzvisszatartast"/>
      </related>
      <h3>Nem volt kormányülés a héten, de a 147. kormányinfó így sem maradt el. A minisztériumoknál történt létszámleépítés után a maradványpénzekből jutalmakat osztanak a tárcáknál. Szó volt a létszámstopról, a Normafáról és az iparűzési adóról is.</h3>
      <p>2019.11.14. 11:04</p>
      <h4>147. kormányinfó</h4>
      <p>Köszöntjük kedves Olvasóinkat! A 147. kormányinfón a hétközi stratégiaikabinet-ülés döntéseit ismerteti Hollik István kormányszóvivő és Gulyás Gergely kancelláriaminiszter. Tartsanak velünk - percről percre!</p>
      <p>2019.11.14. 11:19</p>
      <h4>Hollik István</h4>
      <p>Nem volt kormányülés. A stratégiai kabinet ült össze a héten.</p>
      <p>2019.11.14. 11:22</p>
      <h4>Gulyás Gergely: rövid leszek</h4>
      <p>Vita alakult ki az önkormányzati törvény és a forrásmegosztási törvény körül, a kormány nem kíván változtatni ezen, csak ha a helyhatóságok kezdeményezik. A törvény rögzíti a feladatokat, kinek mit kell tennie. A közösségi közlekedés az egyik legfontosabb feladat, Budapesten 15+15 milliárd forintot ad normatív támogatásként közösségi közlekedésre, és 80 milliárd forintot a metró felújítására. Megismételte a korábban nyilvánosságra hozottakat: most első helyen nevesítik, hogy az iparűzési adóból a közösségi közlekedést kell finanszírozni.</p>
      <p>2019.11.14. 11:24</p>
      <h4>Gulyás Gergely: megadóztatjuk az ingatlanspekulációt</h4>
      <p>A belterületek fél százalékkal nőttek néhány év alatt, ezáltal 50-szeresére lehetett növelni egy telek értékét. Meg fogjuk adóztatni a spekulációt.</p>
      <p>2019.11.14. 11:25</p>
      <h4>Gulyás Gergely: létszámstop</h4>
      <p>A hatályban lévő létszámstop csak a közigazgatásra vonatkozik, kórházakra, szociális intézményekre nem. A minisztériumoknál volt egy jelentős leépítés, ennek valamennyi minisztériumnál maradványösszege lett, ebből<b> jutalmat fognak kifizetni a tárcáknál.</b></p>
      <p>2019.11.14. 11:29</p>
      <h4>Gulyás Gergely: 41 százalékban hívtunk le EU-s forrásokat</h4>
      <p>Ez kifejezetten jó arány. Ezen a héten is érkeztek pénzek. <b>9. helyen állunk a lehívásban, a V4-ek között mi vagyunk az elsők</b> - mondta a kancelláriaminiszter. <b>A Magyarországot megelőző államok ráadásul összegszerűen jórészt kevesebb pénzt kapnak, az ország a második legtöbb pénzt tudta lehívni</b> - tette hozzá.</p>
      <p>2019.11.14. 11:30</p>
      <h4>Kérdések jönnek</h4>
      <p>Gulyás Gergely válaszol.</p>
      <p>2019.11.14. 11:31</p>
      <h4>Változhat-e a déli migráció útvonala a kormány szerint?</h4>
      <p>Gulyás Gergely: a balkáni útvonalon 100 ezer migráns van ma. Mi továbbra is elkötelezettek vagyunk a külső határ biztosítása iránt. <b>Elkötelezettek vagyunk, hogy minél kevesebben próbálják meg az átjutást a déli határon, ehhez az EU-nak Törökországgal stabil kapcsolata kell, hogy legyen.</b></p>
      <p>2019.11.14. 11:33</p>
      <h4>Forrásmegosztás: minden pénzt megkap-e Budapest?</h4>
      <p>Gulyás Gergely: nincs változás a korábbiakhoz képest. A főváros ugyanazzal a támogatással számolhat, mint eddig, a változás az, hogy <b>a közlekedés az első helyre kerül feladatként.</b></p>
      <p>2019.11.14. 11:36</p>
      <h4>Van-e előrelépés az atlétikai stadion ügyében?</h4>
      <p>Gulyás Gergely: november végéig várnia kell a kormánynak a fővárosra. <b>A nemzetközi szövetség meg fogja várni ezt. </b>Még a kritikusok is azt mondják, hogy kell ez a területrendezés és az atlétika-vb hasznot hoz. Ez egy zöld beruházás, érthetetlen, hogy aki zöldnek mondja magát, miért nem támogatja.</p>
      <p>2019.11.14. 11:38</p>
      <h4>Ki dönt, hogyan és mi alapján a gyerekek iskolaérettségéről?</h4>
      <p>Gulyás Gergely: az Oktatási Hivatalnál lehet felmentéseket kérni, és a hivatal meg fogja adni ezt. Eddig az iskolában kellett ezt kérni. Ennek az a célja, hogy <b>ne 7, 7 és fél éves korban menjenek iskolába</b> a gyerekek, ez egy oktatáspolitikai vita. Szakpolitikai vitákat nem szeretnék nagypolitikai vitává tenni.<br/>Hollik István:<b> az osztrák modellt vettük át egy az egyben.</b></p>
      <p>2019.11.14. 11:38</p>
      <h4>A pedagógussztrájk november végi ígéretéről mit gondol a kormány?</h4>
      <p>Gulyás Gergely: béremelési bejelentések lesznek még novemberben.</p>
      <p>2019.11.14. 11:42</p>
      <h4>Mire számítanak Várhelyi Olivér meghallgatása ügyében?</h4>
      <p>Gulyás Gergely:<b> azt reméljük, hogy a jelöltek szakmai alkalmasságát minősítik.</b> Az általam olvasott beszámolók alapján az derült ki, hogy Várhelyi Olivér alkalmasságához kétség sem férhet.</p>
      <p>2019.11.14. 11:43</p>
      <h4>Mit szól a kormány Czeglédy Csaba ellenzéki kerületi megbízásaihoz?</h4>
      <p>Gulyás Gergely: az ellenzék még a látszatra sem ad. Czeglédy Csaba elítélt, most is büntetőeljárás van ellene folyamatban.</p>
      <p>2019.11.14. 11:48</p>
      <h4>Mit jelent az, hogy a jegyzők építéshatósági jogköre átkerül a megyei önkormányzatokhoz vagy a kormányhivatalokhoz?</h4>
      <p>Gulyás Gergely: a kérdés jó, meg fogom nézni, hogy például szoborengedélyezés ügyében mi a helyzet. A törvény arra irányul, hogy egyesíteni kell az építéshatósági jogköröket.</p>
      <p>2019.11.14. 11:51</p>
      <h4>Mi volt a célja a létszámstopnak a közszférában?</h4>
      <p>Gulyás Gergely: semmilyen létszámstop nincs a kórházakban. Jobb Kormányinfóra járni, mint újságcikkeket olvasni. Budapesten és Pest megyében a létszámstop alóli felmentés pedig automatikus. Az önkormányzati létszámstop december 1-jén már nem lesz hatályban. Kontroll alatt akarjuk tartani az önkormányzatoknál az elvándorlást.</p>
      <p>2019.11.14. 11:52</p>
      <h4>Hogyan kommentálják, hogy Várhelyi Olivér a kormányéval gyökeresen eltérő álláspontokat képviselt?</h4>
      <p>Gulyás Gergely: az a szabály, hogy a kormánytól függetlenül végezze a tevékenységét.</p>
      <p>2019.11.14. 11:56</p>
      <h4>Miért nem emelik fel 18 évre a tankötelezettség alsó határát, ahogy Pokorni Zoltán javasolja?</h4>
      <p>Hollik István: a legtöbb országban alacsonyabb a korhatár, mint Magyarországon. Az a lényeg, hogy minden magyar fiatal használható szakmát szerezzen, erre 18 éves kor alatt is lehetőség lesz. Ez a szabály egy társadalompolitikai szemléletről is szól.</p>
      <p>2019.11.14. 11:57</p>
      <h4>Van-e új jelölt Borkai Zsolt helyére Győr élén?</h4>
      <p>Gulyás Gergely: tárgyaltunk arról, hogy kik a jelöltek, de a jelölés joga a győri csoporté. Őket megelőzve nem udvarias neveket mondani. Konzultálni kell.</p>
      <p>2019.11.14. 11:59</p>
      <h4>Hogy kommentálja, hogy a MOB elutasította Steinmetz Ádám javaslatát, amely által elvonható lenne az olimpiai járadék erkölcstelen életvitel miatt?</h4>
      <p>Gulyás Gergely: tiszteletben tartjuk a MOB döntését.</p>
      <p>2019.11.14. 12:00</p>
      <h4>Mi lesz az új családvédelmi akciótervben?</h4>
      <p>Gulyás Gergely: <b>elmélyítjük az eddigi intézkedéseket, akár az adókedvezményt, akár a támogatás összegszerűségét illetően,</b> a többin Novák Katalin államtitkársága dolgozik.</p>
      <p>2019.11.14. 12:05</p>
      <h4>Számonkéri-e a kormány a török partnert a háborús konfliktusok egyes keresztényellenes tettei miatt?</h4>
      <p>Gulyás Gergely: <b>a leghatározottabban el kell ítélni, ha vallási csoportokat atrocitások érnek.</b></p>
      <p>2019.11.14. 12:06</p>
      <h4>A török elnök azt mondta, hogy azokat küldik vissza a migránsok közül, akik nem jó, ha az utcán mozognak. Magyar van-e ilyen?</h4>
      <p>Gulyás Gergely: nincs információnk erről.</p>
      <p>2019.11.14. 12:07</p>
      <h4>Lesz-e most orvosbéremelés is a tanári mellett?</h4>
      <p>Gulyás Gergely: <b>a források rendelkezésre állnak, novemberben lesz konkrét béremelési javaslat.</b></p>
      <p>2019.11.14. 12:08</p>
      <h4>Normafa-projekt: mi a kormány álláspontja?</h4>
      <p>Gulyás Gergely: szinte minden engedéllyel rendelkezik az a terv, ami a Fogaskerekű felújítását és meghosszabbítását jelenti, <b>40 milliárd forintba kerül, a Fogas a Széll Kálmán tértől a János-hegyig járhat kvázi villamosként.</b></p>
      <p>2019.11.14. 12:20</p>
      <h4>Mit tesz a kormány azért, hogy egykori SZDSZ-esek ne kaphassanak kulturális pénzeket?</h4>
      <p>Gulyás Gergely: az ideológiai távol állás a forrásmegvonásnak önmagában nem oka.</p>
      <p>2019.11.14. 12:24</p>
      <h4>Kórházi fertőzések: 541 halálesethez vezettek. Ezek az adatok sarkallják-e a kormányt intézkedésre?</h4>
      <p>Gulyás Gergely: rendkívül fontos feladat ez, tudjuk, hogy ezen a területen előrelépésre van szükség. Számokról, hogy mekkora csökkenés szükséges, az egészségügyi államtitkár asszony tudna beszélni. A tárcának kell forrást rendelnie ehhez, vagy a kormányhoz fordulnia emiatt.</p>
      <p>2019.11.14. 12:27</p>
      <h4>A párkapcsolaton belüli erőszak büntetésében lesznek-e szabálymódosítások?</h4>
      <p>Gulyás Gergely: a jogszabályok kellően egyértelműek és szigorúak, a konkrét eseteket ki kell vizsgálni. A sajtóban most keringő üggyel kapcsolatban azt gondolom, a hatóság nem kellően lépett fel.</p>
      <p>2019.11.14. 12:29</p>
      <h4>Szóba került-e az Orbán-Erdogan-találkozón a keresztény értékek védelme?</h4>
      <p>Gulyás Gergely: nem kaptam erről tájékoztatást, nem voltam ott a találkozón. senki nem tesz annyit az üldözött keresztényekért, mint a magyar kormány. Értem a kérdés mögött meghúzódó szándékot. <b>Tűrhetetlen és elfogadhatatlan cselekmények történnek a keresztények ellen Szíriában.</b></p>
      <p>2019.11.14. 12:30</p>
      <h4>A tájékoztató véget ért.</h4>
      <p>Köszönjük kitartó figyelmüket!</p>
      <p>
        <i>Nyitókép: MTI/Soós Lajos</i>
      </p>
    </article>
  </body>
</html>