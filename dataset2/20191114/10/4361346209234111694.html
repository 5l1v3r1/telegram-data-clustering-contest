<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tele-van-a-konyhaja-fajdalomcsillapitoval-nem-szukseges-azonnal-gyogyszerert-nyulni/186523"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T10:00:00+00:00"/>
    <meta property="og:title" content="Tele van a konyhája fájdalomcsillapítóval - nem szükséges azonnal gyógyszerért nyúlni"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tele van a konyhája fájdalomcsillapítóval - nem szükséges azonnal gyógyszerért nyúlni</mark>
      </h1>
      <address><time datetime="2019-11-14T10:00:00+00:00">14 Nov 2019, 10:00</time> by <a rel="author">Bors</a></address>
      <p>
        <b>Ha fáj valamink, a 21. században kényelmes megoldás bemenni a legközelebbi patikába. De nem feltétlen szükséges a gyógyszergyárak profitját növelni: van egy sor házi szer is, ami nem pálinka. </b>
        <b>Ha fáj valamink, a 21. században kényelmes megoldás bemenni a legközelebbi patikába. De nem feltétlen szükséges a gyógyszergyárak profitját növelni: van egy sor házi szer is, ami nem pálinka.</b>
      </p>
      <p><b>Fejfájás: levendula, borsmenta</b><br/>Sokan illatáért, szépségéért, mások altató, nyugtató hatásáért kedvelik a levendulát. Utóbbinak köszönhetően remekül „kezeli” a főleg idegi alapon kialakult fejfájást is. Ehhez legjobb olaj formájában alkalmazni: aromaterápiás jelleggel elpárologtatni néhány cseppet, míg elhever az ember pár percre a kanapén.</p>
      <figure>
        <img src="http://media.borsonline.hu/cikk/20/192108/gallery-picture/645w/2022403_shutterstock-14518866981.jpg"/>
        <figcaption>© shutterstock</figcaption>
      </figure>
      <p>A másik csodaszer a borsmenta. Teaként, illóolajként, masszázskrémben is segít a görcsökön.</p>
      <figure>
        <img src="http://media.borsonline.hu/cikk/20/192108/gallery-picture/645w/2022424_shutterstock-6863256101.jpg"/>
        <figcaption>© shutterstock</figcaption>
      </figure>
      <p>A benne lévő mentolnak köszönhetően fájdalomcsillapító, idegnyugtató és izomlazító hatású. Hűsít, felpezsdíti a vérkeringést, ezért jó fejfájás ellen is.</p>
      <p><b>Fogfájás: szegfűszeg, csili</b><br/>A gyulladt fogak fájdalma ellen – ha nem akar vagy tud egyből fogorvoshoz rohanni – rágcsáljon el egy egész szegfűszeget! Ez a növény is régóta ismert és használt fájdalomcsillapító. A másik jó megoldás a csilipaprika.</p>
      <figure>
        <img src="http://media.borsonline.hu/cikk/20/192108/gallery-picture/645w/2022405_shutterstock-407250397.jpg"/>
        <figcaption>© shutterstock</figcaption>
      </figure>
      <p>A benne lévő kapszaicin nemcsak a daganatok vagy a helicobacter pylori okozta gyomorgyulladás ellen hasznos, de szintén fájdalomcsillapító. Ha szereti az erős, fűszeres ételeket, és a gyomra is bírja, egyen bátran (már ha tud a fogfájástól)!</p>
      <p><b>Gyomorégés: ecet</b><br/>A gyomorégés a leggyakoribb panaszok közé sorolható. Talán pont azért, mert szinte mindenkivel rendszeresen előfordul, csak a végső esetben fordulnak vele orvoshoz. A gyógyszertárakban számtalan, vény nélkül kapható, „tuti” szer van. Én is kipróbáltam már párat, de őszintén bevallom: nálam semmit sem értek.</p>
      <figure>
        <img src="http://media.borsonline.hu/cikk/20/192108/gallery-picture/645w/2022392_3-shutterstock-4993641851.jpg"/>
        <figcaption>© shutterstock</figcaption>
      </figure>
      <p>Nem úgy, mint a savanyú ételek: egy kis kovászosuborka-lé vagy savanyú káposzta. A hozzáértők meleg szívvel ajánlják az almaecetet is. Egy pohár vízbe keverjen bele egy kanállal, és ahogy issza, már érezni fogja a jótékony hatását. Képes percek alatt megszüntetni az emésztési problémákból fakadó gyomorfájást.</p>
      <p><b>Izomfájdalom: rozmaring, kurkuma</b><br/>A rozmaringból készült olaj bemasszírozva rendkívül hatásos izom- és csontfájdalmak kezelésére, de nem alkalmazhatja mindenki.</p>
      <figure>
        <img src="http://media.borsonline.hu/cikk/20/192108/gallery-picture/645w/2022390_3-shutterstock-4993641851.jpg"/>
        <figcaption>© shutterstock</figcaption>
      </figure>
      <p>Várandós édesanyákat például óva intenek tőle a szakértők. A biztos és mindenki számára alkalmazható megoldás a kurkuma lehet. Ereje abban rejlik, hogy csökkenti a testben a kortizoltermelést.</p>
      <figure>
        <img src="http://media.borsonline.hu/cikk/20/192108/gallery-picture/645w/2022388_3-shutterstock-4993641851.jpg"/>
        <figcaption>© shutterstock</figcaption>
      </figure>
      <p>Elég belőle naponta negyed teáskanálnyi. Ekkora mennyiség igazából bármilyen ételben elfér, és gyönyörű sárga lesz tőle például a rizs, ráadásul finom ízt is ad neki. De a levesekbe is simán belefőzheti.</p>
      <p><b>Ízületi fájdalom: zselatin, birs</b><br/>Drágábbnál drágább készítményeket lehet kapni, amelyek az ízületi fájdalmak ellen hatásosak. Ehhez képest a legtöbb háztartásban ott lapul a szinte filléres alternatíva: az étkezési zselatin. Két teáskanál zselatint oldjon fel egy deci vízben, és míg folyós, kenje fel a fájós tesztrészére! Hagyja hatni 45 percig!</p>
      <figure>
        <img src="http://media.borsonline.hu/cikk/20/192108/gallery-picture/645w/2022382_3-shutterstock-4993641851.jpg"/>
        <figcaption>© shutterstock</figcaption>
      </figure>
      <p>Bőre valószínűleg ennyi idő alatt az egészet beissza, de a maradékot törölje le nyugodtan! A biztos hatás érdekében érdemes kúraszerűen legalább nyolc hétig naponta megismételni a folyamatot. A birs méltatlanul mellőzött gyógyhatású növény.</p>
      <figure>
        <img src="http://media.borsonline.hu/cikk/20/192108/gallery-picture/645w/2022413_5-shutterstock-7753263611.jpg"/>
        <figcaption>© shutterstock</figcaption>
      </figure>
      <p>Eleink a magját nyákká főzték, és sok más mellett ízületi nyavalyákra is alkalmazták. Nagyon jó gyulladáscsökkentő külsőleg is. Ha van elég, használja, míg teljesen meg nem szűnik a fájdalom!</p>
      <p><b>Óvatosan a mentollal!</b><br/>Egyéves korig tilos mentoltartalmú készítményeket alkalmazni, mert szív- és légzésbénulást okozhat! Illóolajának használata öt év alatti kisgyermekeknél sem ajánlott. Érzékeny egyéneknél gyomornyálkahártya-gyulladás vagy csalánkiütés jelentkezhet – figyelmeztet weboldalán a Budai Endokrinközpont.</p>
    </article>
  </body>
</html>