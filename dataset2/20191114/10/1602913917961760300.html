<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/citu-atacarea-sistematica-a-bancilor-a-fost-politica-de-stat-a-psd-trebuie-o-relatie-mai-buna-18583141"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T10:32:51+00:00"/>
    <meta property="og:title" content="Cîţu: Atacarea sistematică a băncilor a fost politică de stat a PSD. Trebuie o relaţie mai bună"/>
    <meta property="og:description" content="Partenerii financiari ai României s-au arătat îngrijoraţi de politica de stat a PSD de atacare sistematică şi permanentă a sistemului bancar, a precizat joi ministrul Finanţelor, Florin Cîţu, adăugând că România trebuie să-şi facă prieteni din instituţiile financiar-bancare."/>
  </head>
  <body>
    <article>
      <h1>Cîţu: Atacarea sistematică a băncilor a fost politică de stat a PSD. Trebuie o relaţie mai bună</h1>
      <address><time datetime="2019-11-14T10:32:51+00:00">14 Nov 2019, 10:32</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Partenerii financiari ai României s-au arătat îngrijoraţi de politica de stat a PSD de atacare sistematică şi permanentă a sistemului bancar, a precizat joi ministrul Finanţelor, Florin Cîţu, adăugând că România trebuie să-şi facă prieteni din instituţiile financiar-bancare.</p>
      <p>"Vă spun că astăzi aşa cum arată situaţia României trebuie să ne facem prieteni din toţi cei care pot să ne ajute cu finanţarea. Relaţia noastră cu instituţiile financiare este una bună. Sunt oameni pe care-i cunosc, cu care am lucrat de ani de zile, am avut deja discuţii cu ei. Evident că şi ei intuiau situaţia reală si vom vedea cum vom găsi soluţii", a spus ministrul.</p>
      <p>Florin Cîţu a exclus un împrumut de la FMI şi a precizat că intenţia sa este îmbunătăţirea relaţiei cu instituţiile financiar-bancare. Recent, trezoreria s-a împrumutat la un cost de 0,24%, cea mai mică dobândă din istorie, potrivit ministrului.</p>
      <p>Deficitul bugetar la 10 luni a urcat la 2,84% din produsul intern brut (PIB) la 10 luni, a mai precizat Florin Cîţu, completând că acesta ar putea creşte la peste 4% la finalul anului.</p>
      <p>„"Deficitul la 9 luni trebuia să fie 2,28%, execuţia la 9 luni este 2,6%. Astăzi vă prezint execuţia la 10 luni, exact cum mi-a predat-o Eugen Teodorovici, 2,84%, mai mult decât trebuia să fie la sfârşitul anului. (…) Deficitul astăzi, dacă nu facem nimic, este în jur de 4%. Peste 4% ca să fiu mai precis. Aici a fost şi discuţia de la Comisie (n.r. Comisia Europeană), pentru că nimeni nu se aştepta să fie aşa rea situaţia. Dacă nu facem nimic în urmatoarea lună şi jumatate, deficitul va ajunge peste 4%. Avem câteva soluţii, sunt 11 miliarde care nu au fost colectaţi din economie şi poate putem recupera ceva dar asta este situatia. Rectificarea va veni cu un deficit mai mare de 4% pentru acest an”, a spus Cîţu, care a precizat că rectificarea este primul obiectiv în mandatul său, succedat de bugetul pentru 2020 care să vină cu un deficit bugetar mai aproape de 3%.</p>
      <p>Ministrul Finanţelor a spus că revoluţia fiscală prin mutarea contribuţiilor a produs un deficit de 2 miliarde de lei la bugetul asigurărilor care apare din cauza neplăţii contribuţiilor. La sfârşitul anului acest deficit ar putea creşte la 4 miliarde, a spus Cîţu. Proiectul încă se află în Parlament.</p>
      <p>Florin Cîţu a mai precizat că din cele 4-5 miliarde de lei nerambursări de TVA au fost returnat deja 1 miliard de lei şi că planul este returnarea întregii sume până la sfârşitul anului.</p>
      <p>Datele prezentate de ministrul Finanţelor arată o gaură de 21 de miliarde de lei din veniturile prognozate şi cele colectate la buget. "Veniturile estimate pe primele 9 luni trebuiau să fie 249 miliarde lei, sunt la 228 miliarde lei, 21 miliarde lei gaură, diferenţă, deficit, cum vreţi să-I spuneţi. De unde vine diferenţa? Jumătate din cele 21 miliarde, 11 miliarde sunt bani din economie necolectaţi, asta este ceva ce trebuie eu să discut cu ANAF. Cealaltă jumătate vine din fonduri europene. De acolo vine partea a doua. Niciodată nu a fost intenţia celor de la PSD să ia acei bani. Aşa se împart cei 21 miliarde lei. 11 miliarde sunt bani necolectaţi din economia românească, restul din exterior", a arătat Cîţu.</p>
      <p>El a completat: "La cheltuieli, banii pentru investiţii şi pentru proiecte cu finanţare din fonduri europene nu sunt cheltuiţi. Pare bizar că nu vrei să cheltuieşti bani pentru investiţii finanţate cu fonduri europene, dar banii sunt luaţi de acolo şi duşi către cheltuieli de personal, asistenţă socială, bunuri şi servicii, o altă metodă prin care se transferau bani către baronii locali. Nu a existat niciodată un interes la PSD de a investi bani în buget ci doar de a-i pune în buget la începutul anului şi apoi să-i transfere către baronii locali şi programele electorale ale PSD", a explicat Cîţu.</p>
      <p>Ministrul a adăugat că mare parte din cheltuieli au fost realizate în ultimele zile după căderea guvernului Dăncilă.</p>
    </article>
  </body>
</html>