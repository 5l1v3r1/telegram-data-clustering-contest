<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741673"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T10:51:00+00:00"/>
    <meta property="og:title" content="&quot;จุรินทร์&quot;โชว์ประกันรายได้ทำจริงจ่ายเงินเกษตรกรแล้ว 1.23 ล้านราย"/>
    <meta property="og:description" content="“จุรินทร์”โชว์ผลสำเร็จโครงการประกันรายได้ล่าสุด เกษตรกรชาวสวนปาล์ม ข้าว ยาง กว่า 1.23 ล้านคน ได้รับประโยชน์ ได้เงินส่วนต่างรวม 1.76 หมื่นล้านบาท"/>
  </head>
  <body>
    <article>
      <h1>"จุรินทร์"โชว์ประกันรายได้ทำจริงจ่ายเงินเกษตรกรแล้ว 1.23 ล้านราย</h1>
      <address>
        <time datetime="2019-11-14T10:51:00+00:00">14 Nov 2019, 10:51</time>
      </address>
      <p>
        <b>“จุรินทร์”โชว์ผลสำเร็จโครงการประกันรายได้ล่าสุด เกษตรกรชาวสวนปาล์ม ข้าว ยาง กว่า 1.23 ล้านคน ได้รับประโยชน์ ได้เงินส่วนต่างรวม 1.76 หมื่นล้านบาท</b>
      </p>
      <p>นายจุรินทร์ ลักษณวิศิษฎ์ รองนายกรัฐมนตรีและรมว.พาณิชย์ เปิดเผยถึงความคืบหน้าการดำเนินโครงการประกันรายได้สินค้าเกษตร 3 รายการ คือ ปาล์มน้ำมัน ข้าว และยางพารา ตั้งแต่คณะรัฐมนตรี (ครม.) ให้ความเห็นชอบการดำเนินโครงการ ว่า ขณะนี้ได้มีการโอนเงินส่วนต่างให้กับเกษตรกรแล้ว 1,239,680 ราย คิดเป็นเงิน 17,628 ล้านบาท แยกเป็นปาล์มน้ำมันโอนเงินให้กับชาวสวนแล้ว 295,880 ราย คิดเป็นเงิน 3,360 ล้านบาท ข้าวโอนแล้ว 440,000 ราย คิดเป็นเงิน 11,400 ล้านบาท และยางพาราได้มีการโอนไปแล้ว 503,800 ราย คิดเป็นเงิน 2,868 ล้านบาท<br/> <br/>ทั้งนี้ ในส่วนของยางพารายังมีปัญหาในทางปฏิบัติอยู่บ้าง คือ กำหนดวันโอนเงินเข้าบัญชีเกษตรกรตั้งแต่ 1-15 พ.ย.62 เพราะการยางแห่งประเทศไทย (กยท.) ต้องไปตรวจสวนยางด้วยว่ายังทำสวนอยู่หรือไม่ และผลิตยางชนิดใดเป็นยางแผ่น น้ำยางสด หรือยางก้อนถ้วย จากนั้นถึงจะส่งเรื่องให้ธนาคารเพื่อการเกษตรและสหกรณ์การเกษตร (ธ.ก.ส.) ดำเนินการโอนเงินเข้าบัญชีเกษตรกร<br/> <br/>“กยท. แจ้งว่า มีบุคลากรจำกัด ทำให้วันที่ 15 พ.ย.นี้ อาจจะยังโอนเงินส่วนต่างให้กับชาวสวนยางได้ไม่ครบถ้วน ซึ่งได้กำชับให้เร่งรัดดำเนินการให้เร็วที่สุด เพราะเกษตรกรจำนวนมากยังรอเงินส่วนต่างโอนเข้าบัญชีอยู่ และไม่ได้หมายความว่าหลังวันที่ 15 พ.ย. จะไม่ได้รับเงินส่วนต่าง ยังจะโอนต่อเนื่องจนครบทุกบัญชีเกษตรกรที่ขึ้นทะเบียนไว้ และจากนั้นจะโอน 3 งวดต่อปีทุก 2 เดือน เดือนนี้โอน 1-15 พ.ย.62  งวดหน้าโอนวันที่ 1 ม.ค.63 โดยจะไม่ช้าเหมือนงวดแรก เนื่องจากมีการตรวจสอบครบถ้วนแล้ว สามารถโอนเงินได้ทันทีภายในวันเดียว คือ วันที่ 1 ม.ค.63 และงวดต่อไป 1 มี.ค. 63 ก็จะโอนได้ครบถ้วนภายในวันเดียวเช่นกัน แต่งวดแรกที่ช้า เพราะเป็นครั้งแรกในประวัติศาสตร์ตั้งแต่มีประเทศไทยมาที่มีการประกันรายได้ชาวสวนยาง จึงมีปัญหาในทางปฏิบัติอยู่บ้าง”</p>
      <figure>
        <img src="https://www.dailynews.co.th/admin/upload/20191114/news_bznPKDkDAy180321_533.jpg?v=20191115077?v=8829"/>
      </figure>
      <p> <br/> สำหรับมันสำปะหลัง ครม. ได้มีมติอนุมัติโครงการเมื่อวันที่ 12 พ.ย.2562 ที่ผ่านมา ประกันรายได้หัวมันสำปะหลังสด เชื้อแป้ง 25% ในพื้นที่เพาะปลูกมันสำปะหลังทั่วประเทศ ราคากิโลกรัม (กก.) ละ 2.50 บาท ไม่เกินครัวเรือนละ 100 ตัน โดยเกษตรกรทุกรายที่ขึ้นทะเบียนผู้ปลูกและแจ้งระยะเวลาเก็บเกี่ยวกับกรมส่งเสริมการเกษตร จะได้สิทธิรับเงินส่วนต่าง โดยเงื่อนไขการใช้สิทธิ เกษตรกรหนึ่งครัวเรือน ใช้สิทธิได้ 1 ครั้ง และจะจ่ายงวดแรกวันที่ 1 ธ.ค.62 จากนั้นจะจ่ายทุกวันที่ 1 ของเดือนเป็นเวลา 12 เดือน<br/> <br/>ส่วนข้าวโพดเลี้ยงสัตว์ ได้นัดประชุม 3 ฝ่าย ประกอบด้วยกระทรวงพาณิชย์ ภาคเอกชน และเกษตรกร ในวันในวันที่ 30 พ.ย. 62 ที่จังหวัดลำปาง หากพิจารณาได้ข้อสรุปการประกันรายได้แล้ว ก็จะนำเสนอให้คณะกรรมการนโยบายและบริหารจัดการข้าวโพดเลี้ยงสัตว์ (นบขพ.) พิจารณา และนำเสนอ ครม. อนุมัติต่อไป และคาดว่าน่าจะดำเนินการจ่ายเงินส่วนต่างประกันรายได้ภายในปีนี้<br/> <br/> </p>
    </article>
  </body>
</html>