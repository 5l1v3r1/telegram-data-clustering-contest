<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/germania_pil-6546100/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T10:33:00+00:00"/>
    <meta property="og:title" content="La Germania evita per un soffio la recessione: Pil +0,1% nel terzo trimestre"/>
    <meta property="og:description" content="L'aumento della spesa delle famiglie e del governo ha compensato una forte flessione nel settore manifatturiero, legata al calo dell'export"/>
  </head>
  <body>
    <article>
      <h1>La Germania evita per un soffio la recessione: Pil +0,1% nel terzo trimestre</h1>
      <h2>L'aumento della spesa delle famiglie e del governo ha compensato una forte flessione nel settore manifatturiero, legata al calo dell'export</h2>
      <address><time datetime="2019-11-14T10:33:00+00:00">14 Nov 2019, 10:33</time> by <a rel="author">AGI - Agenzia Giornalistica Italia</a></address>
      <p>La Germania evita per un pelo di finire in recessione. Il Pil nel terzo trimestre cresce dello 0,1% congiunturale, quanto basta per non aggiungere al -0,2% del secondo trimestre una seconda contrazione di fila dell'economia, che avrebbe decretato la recessione tecnica. Gli analisti si aspettavano un calo dello 0,1% congiunturale. Su base annuale il Pil tedesco avanza dello 0,5%, dopo il +0,3% del secondo trimestre.</p>
      <p>L'aumento della spesa delle famiglie e del governo ha compensato una forte flessione nel settore manifatturiero, legata al calo dell'export. È quanto emerge dalle stime flash del Pil diffuse oggi dall'ufficio federale di statistica Destatis. "Lo sviluppo economico resta fragile" commenta il ministro dell'Economia Peter Altmaier. "Il confronto trimestrale mostra che i contributi positivi nel terzo trimestre provengono principalmente dai consumi, secondo i calcoli provvisori " spiega Destatis.</p>
      <p>L'economia tedesca, fortemente orientata all'esportazione, è stata duramente colpita dalla guerra commerciale Usa-Cina, dall'incertezza sulla Brexit e dalle interruzioni nel settore automobilistico causate dalle nuove norme sulle emissioni e dal passaggio ai veicoli elettrici. La produzione di auto in Germania è diminuita del 9% nei primi 10 mesi dell'anno. </p>
    </article>
  </body>
</html>