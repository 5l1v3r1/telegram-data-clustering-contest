<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/helleland-om-wada-miljoet---ble-latterliggjort-og-skremt/71817744"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T10:30:31+00:00"/>
    <meta property="og:title" content="Helleland om WADA-miljøet: - Ble latterliggjort og skremt"/>
    <meta property="og:description" content="Linda Hofstad Helleland forteller om trusler, hersketeknikker og maktsyke innenfor antidopingbyråets vegger i sin nye bok."/>
  </head>
  <body>
    <article>
      <h1>Helleland om WADA-miljøet: - Ble latterliggjort og skremt</h1>
      <h2>Linda Hofstad Helleland forteller om trusler, hersketeknikker og maktsyke innenfor antidopingbyråets vegger i sin nye bok.</h2>
      <address><time datetime="2019-11-14T10:30:31+00:00">14 Nov 2019, 10:30</time> by <a rel="author">Fredrik Stuve</a></address>
      <p>I tre år har Høyre-politiker Linda Hofstad Helleland vært visepresident i WADA. Den siste tiden har hun brukt på å skrive ei bok om sine opplevelser i antidopingorganisasjonen.</p>
      <p>I går ble det kjent at norske selskaper hadde <a href="https://www.dagbladet.no/sport/vg-helleland-fikk-pst-varsel-om-russisk-overvakning/71816720">spionert på Helleland</a> på vegne av russiske interesser etter at hun ble valgt inn i WADA-styret.</p>
      <p>
        <b>I boka «Ren idrett, skittent spill» går Helleland særlig til angrep mot det sterke grepet IOC har på organisasjonen og den manglende viljen til å gjøre endringer som gjør antidopingbyrået mer uavhengig og selvstendig.</b>
      </p>
      <p>Helleland forteller historien om hvordan hun opplevde tiden fra hun ble valgt inn i styret i 2016, fram til hun tapte kampen om presidentskapet tidligere i år.</p>
      <p>– De begynte med å fryse meg ut, de begynte å holde meg utenfor, holde informasjon borte fra meg. Deretter ble det latterliggjøring, de begynte å svekke min integritet. Til slutt ble det full isolasjon, skriver Helleland.</p>
      <h3>I klinsj med Reedie</h3>
      <p>Helleland tar også et oppgjør med avgående president Craig Reedie.</p>
      <p>
        <b>I boka forteller Helleland om hvordan forholdet til presidenten i det internasjonale antidopingbyrået, raskt forvitret etter hun ble valgt til visepresident i 2016.</b>
      </p>
      <p>Helleland hevder at Reedie skal ha ha tatt i bruk flere hersketeknikker og isolert Helleland vekk fra avgjørelsene som skulle tas.</p>
      <p>- Jeg hadde lest og hørt om hvordan norske kvinner ble møtt og behandlet i politikken i 1970-åra, hvordan de ble latterliggjort og skremt av menn som ville beholde maktposisjonene for seg selv. Slik var det i WADA nå, skriver Helleland.</p>
      <p>
        <b>I forbindelse med et styremøte i Seoul i november 2017 hevder Helleland at Reedie skal ha blitt sint og frest til henne da hun ønsket å få mer informasjon før hun signerte på en bonusavtale for WADAs generaldirektør Olivier Niggli.</b>
      </p>
      <figure>
        <img src="https://dbstatic.no/71818205.jpg?imageId=71818205&amp;width=1024&amp;height=615"/>
        <figcaption><b>AVVISER ANKLAGENE:</b> Avtroppende WADA-president Craig Reedie avviser påstandene til Helleland. Foto: AFP PHOTO / Ishara S. KODIKARA /NTB Scanpix Vis mer</figcaption>
      </figure>
      <p>Rådgiver Jan Åge Fjørtoft og Ricci Bitti var også med på møtet i gangen, og da Helleland nektet å skrive under på papiret ble det opphetet stemning. I boka forklarer Helleland at hun ville ha mer informasjon og at hun der og da ikke forsto hva hun skrev under på. Reedie mente det var uhøflig å stille spørsmål om bonusen.</p>
      <p>I boka står det:</p>
      <p>
        <i>«Jeg trengte ikke å svare for noen, kjeftet han. Ingen skulle få vite dette. Og nå ble også (Francesco) Ricci Bitti sint. De freste til meg og holdt pekefingrene sine opp i ansiktet mit.</i>
      </p>
      <p>
        <i>- Gjør det! kommanderte Reedie.</i>
      </p>
      <p>
        <i>Han kom så nær at jeg kjente ånden hans, og det kom spytt fra munnen.Jan Åge tok til motmæle.</i>
      </p>
      <p>
        <i>- Du behandler ikke henne på den måten, sa han høyt og tydelig. Så ble Jan Åge dyttet bort, før også han ble skjelt ut.»</i>
      </p>
      <figure>
        <img src="https://dbstatic.no/71818235.jpg?imageId=71818235&amp;x=0&amp;y=6.4885496183206&amp;cropw=100&amp;croph=73.664122137405&amp;width=321&amp;height=193"/>
        <figcaption><b>TETT SAMARBEID:</b> Jan Åge Fjørtoft har fungert som rådgiver for Linda Hofstad Helleland i WADA-perioden. Foto: Terje Pedersen / NTB scanpix Vis mer</figcaption>
      </figure>
      <p>Til Dagbladet bekrefter Fjørtoft at han husker situasjonen godt.</p>
      <p>- Ja, jeg husker det veldig godt. Grunnen til at den situasjonen er tatt med i boka, er for å vise at det i WADA var et miljø og en måte å lede på som demokratiske og opplyste land ikke er vant til, forteller Fjørtoft.</p>
      <p>Han sier videre at han kjenner seg godt igjen i måten Helleland uttrykker at WADA-ledelsen har motarbeidet Helleland, men også utøverrepresentanter i WADA-styret.</p>
      <p>- Jeg har sittet bak på de møtene i tre år og fått med meg det som har skjedd. Fått med meg det som har skjedd med Linda, og det som skjedde med profilerte utøvere som Edwin Moses og Beckie Scott.</p>
      <p>- Informasjon holdes unna for de i WADA-systemet som er mot avgjørelsene som tas. Linda klarte å samle myndighetene og i det øyeblikket endret alt seg. Det er ingenting de frykter mer enn at myndighetene skal ta grep og organisere seg, fortsetter Fjørtoft.</p>
      <p>I en mail til <a href="https://www.nrk.no/sport/tar-et-knusende-oppgjor-med-idrettstopper_-_-de-drev-med-utfrysning-og-latterliggjoring-1.14781164">NRK</a> har WADA-president Reedie avvist situasjonen med Fjørtoft og Helleland i Seoul.</p>
      <p>- Tull! Dette er en vag, smålig og falsk anklage uten noe grunnlag. Det er helt sikkert noen som har vært uenig i mine meninger i noen saker. Men å komme med sånne påstander uten bevis er uansvarlig og injurierende. Det er klart for meg at Helleland hadde andre politiske motiver og ambisjoner, skriver Reedie i en mail til NRK.</p>
      <h3>Ferdig som visepresident</h3>
      <p>Helleland gir ut boka i forbindelse med at hun trer ut av vervet som visepresident den 31. desember i år. Hun tapte kampen om å bli WADAs nye president til den polske idrettsministeren Witold Banka.</p>
      <p>- Det som Linda har kjempet for er et sterkt og uavhengig organ. WADA er helt avgjørende for idretten. Hvis WADA mister sin troverdighet er det krise for all idrett. Det er så viktig, for i det øyeblikket man ikke tror på fairplay vil de store kommersielle partnerne slutte å legge penger inn i idretten. Da vil også myndighetene se på hva de bevilger penger til. Alt henger sammen, sier Fjørtoft.</p>
      <p>
        <i>- Har det hjulpet med Hellelands tre år i styret?</i>
      </p>
      <p>- Absolutt. Myndighetene har blitt sterkere og man har fått trollet opp i lyset. One Voice har blitt et viktig apparat til å samle de forskjellige lands myndigheter. Så må man finne ut hva som er neste steg på veien. Det er tre hovedpunkter som har blitt bedre. De har fått samlet myndighetene, arbeidet ble mer transparent og de har styrket posisjonen til utøverne, sier den tidligere fotballprofilen.</p>
      <p>- Gjennom Global Athlete og ikke minst hvordan utøverne i Tyskland organiserer seg, får utøverne større og større posisjon. Det er de dette handler om.</p>
      <p>- Du hadde en som sto opp og turte og rive litt i det opparbeidede systemet, konkluderer Fjørtoft.</p>
    </article>
  </body>
</html>