<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/gorenje-zlahka"/>
    <meta property="og:site_name" content="Primorske novice"/>
    <meta property="article:published_time" content="2019-11-14T10:58:48+00:00"/>
    <meta property="og:title" content="Gorenje zlahka"/>
    <meta property="og:description" content="Velenjčani so brez težav opravili svoje delo z Izolo, ki tako ostaja prikovana na dno lestvice. Gorenje je po šesti zmagi po nepolnem krogu napredovalo na četrto mesto prve A lige."/>
  </head>
  <body>
    <article>
      <h1>Gorenje zlahka</h1>
      <address><time datetime="2019-11-14T10:58:48+00:00">14 Nov 2019, 10:58</time> by <a rel="author">STA</a></address>
      <p>
        <b>Velenjčani so brez težav opravili svoje delo z Izolo, ki tako ostaja prikovana na dno lestvice. Gorenje je po šesti zmagi po nepolnem krogu napredovalo na četrto mesto prve A lige.</b>
      </p>
      <figure>
        <img src="https://static.primorske.si/foto/highres/gnweb/719721_260-butan.jpg"/>
        <figcaption>Izolanom prvoligaška sezona za zdaj ne gre po načrtih, saj so na zadnjem mestu lestvice. Foto: Zdravko Primožič/FPA</figcaption>
      </figure>
      <h3>Butan plin Izola : Gorenje 27:37 (12:21)</h3>
      <p><b>Dvorana v Kraški ulici, gledalcev 200</b>, sodnika Žitnik in Majer. <b>Butan plin Izola</b>: Alessio, Jurič 3, Božič 3, Brumen, Gačević 1, Gašperšič 4, Poberaj, Petrović 3, Miklavec 3, Nikolić 3, Čolić 2, Beganovič 2, Hušić, Novak 3. Trener: Fredi Radojkovič. <b>Gorenje Velenje</b>, strelci: Celminš 5, Mazej 2, Haseljić 4, Matanović 4, Levc 1, Miklavčič 1, Drobež 3, Verdinek 7, Kavčič 5, Okleščen 3, Bojanić 2. Trener: Zoran Jovičić. Izključitve: BP Izola 4, Gorenje 2 minuti; 7-m: Izola 3 (2), Gorenje 2 (2).</p>
      <p>Velenjčani so bili sinoči v Kraški ulici za razred boljši od domačih rokometašev, vse dvome o zmagi so razrešili v prvi polovici tekme. V nadaljevanju so varčevali moči za veliko pomembnejši sobotni prvi obračun tretjega kroga evropskega pokala EHF z makedonskim Metalurgom iz Skopja, ki se bo v Rdeči dvorani pričel ob 20. uri.</p>
      <p>Tekma je bila izenačena le v uvodnih desetih minutah, nato pa so na parketu dvorane na Kraški ulici v Izoli povsem zagospodarili izbranci gostujočega trenerja <b>Zorana Jovičića</b>. Pri vodstvu s 5:4 so med deseto in 23. minuto naredili delni izid 11:2 in povedli s 16:6, prvo polovico tekme pa zaključili z vodstvom 21:12. Velenjčani so v drugem polčasu gostitelje imeli pod nadzorom, najvišje vodstvo pa so si priigrali v 49. minuti (33:19). V gostujoči ekipi je bil najbolj učinkovit <b>Matic Verdinek</b> s sedmimi, v domači pa <b>Rok Gašperšič</b> s štirimi goli.</p>
      <p>Izolane v nedeljo, 24. novembra čaka sosedski derbi v Kopru.</p>
    </article>
  </body>
</html>