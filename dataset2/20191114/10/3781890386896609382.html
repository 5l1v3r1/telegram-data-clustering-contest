<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741671"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T10:43:00+00:00"/>
    <meta property="og:title" content="เอ็ตด้า หนุนไทยใช้ Digital ID ยืนยันตัวตนดิจิทัล"/>
    <meta property="og:description" content="เอ็ตด้า ผนึก เอกชน-กลุ่มธนาคาร ดัน Digital ID ในการพิสูจน์และยืนยันตัวตนดิจิทัลของประเทศไทย"/>
  </head>
  <body>
    <article>
      <h1>เอ็ตด้า หนุนไทยใช้ Digital ID ยืนยันตัวตนดิจิทัล</h1>
      <address>
        <time datetime="2019-11-14T10:43:00+00:00">14 Nov 2019, 10:43</time>
      </address>
      <p>
        <b>เอ็ตด้า ผนึก เอกชน-กลุ่มธนาคาร ดัน Digital ID ในการพิสูจน์และยืนยันตัวตนดิจิทัลของประเทศไทย</b>
      </p>
      <p>วันนี้ (14 พ.ย.) นางสุรางคณา วายุภาพ ผู้อำนวยการนักงานพัฒนาธุรกรรมทางอิเล็กทรอนิกส์ หรือ เอ็ตด้า (ETDA) กล่าวว่า Digital ID เป็นธุรกิจบริการที่เป็นโครงสร้างพื้นฐานสำคัญของการทำธุรกรรมทางอิเล็กทรอนิกส์ ซึ่งจะต้องอยู่ภายใต้การกำกับดูแลตามกฎหมายว่าด้วยธุรกรรมทางอิเล็กทรอนิกส์ จึงเป็นภารกิจสำคัญของเอ็ตด้า ซึ่ง กระทรวงดิจิทัลเพื่อเศรษฐกิจและสังคม (ดีอีเอส) ที่จะต้องออกพระราชกฤษฎีกา เพื่อกำหนดรายละเอียดในการกำกับดูแล เพื่อให้เกิดความเชื่อมั่นในด้านความน่าเชื่อถือของผู้ให้บริการ ซึ่งจะต้องเปิดกว้างรองรับทุกเทคโนโลยีและนวัตกรรมใหม่ๆ และคำนึงถึงการคุ้มครองผู้บริโภค และต้องมีการคุ้มครองข้อมูลส่วนบุคคล  และระบบต้องมีความมั่นคงปลอดภัย โดยสอดคล้องกับกฎหมายและแนวปฏิบัติในระดับสากลที่เกี่ยวข้อง ซึ่งจะต้องให้ความสำคัญตั้งแต่ในขั้นตอนการออกแบบระบบ ดังนั้นในฐานะ Regulator กำกับดูแลผู้ให้บริการออกใบรับรองอิเล็กทรอนิกส์การส่งเสริมการให้บริการพิสูจน์และยืนยันตัวตนทางดิจิทัล ที่ภาคธุรกิจของไทย มีความพร้อม และตื่นตัวในเรื่องนี้ และเชื่อว่า ในอนาคตจะมีบริษัทที่ทำ Platform Digital ID เพิ่มมากขึ้น<br/><br/>นางสาวสุธีรา ศรีไพบูลย์ รักษาการประธานบริษัท ตัวแทนบริษัท เนชั่นแนลดิจิทัลไอดี จำกัด (NDID) เปิดเผยว่าบริษัทได้ดำเนินการพัฒนาระบบ NDID Platform โดยการพัฒนาให้เกิดเป็นระบบโครงสร้างพื้นฐานที่สนับสนุนการแลกเปลี่ยนข้อมูลระหว่างหน่วยงานที่เกี่ยวข้อง โดยที่ผู้ใช้บริการซึ่งเป็นเจ้าของข้อมูลต้องให้การยินยอม (Consent) ก่อนการดำเนินการใดๆ ระบบ NDID ไม่มีการรวมศูนย์เก็บข้อมูล ข้อมูลจะถูกเก็บแบบกระจายศูนย์ภายใต้หน่วยงานที่ดูแลข้อมูลนั้นๆ ระบบถูกออกแบบภายใต้แนวคิด Decentralized  ด้วยเทคโนโลยี Blockchain  โดยข้อมูลบนระบบ Blockchain ของ NDID เป็น Timestamp Log  ของรายการที่เกิดขึ้น ระบบเปรียบเสมือนถนนที่เชื่อมโยงไปยังหน่วยงานต่างๆ มีความปลอดภัย โปร่งใส สามารถตรวจสอบได้<br/><br/>สำหรับงานนี้ ได้ร่วมมือกับบริษัทและสมาชิก กลุ่มธนาคารนำร่อง 10 ธนาคาร กลุ่มบริษัทหลักทรัพย์ บริษัทหลักทรัพย์จัดการกองทุน และบริษัทประกันชีวิต กว่า 20 บริษัท พร้อมด้วยบริษัทข้อมูลเครดิตแห่งชาติจำกัด สำนักงานคณะกรรมการกำกับหลักทรัพย์และตลาดหลักทรัพย์ และ ตลาดหลักทรัพย์แห่งประเทศไทย และยังได้รับเกียรติจากทางธนาคารภาครัฐ ที่ให้ความสนใจ ให้ความสำคัญในการเข้ามาเป็นสมาชิกบนระบบ NDID Platform เพื่อพัฒนา การให้บริการต่างๆ จากความสำเร็จในการเข้าร่วมทดสอบการเชื่อมต่อระบบการพิสูจน์และยืนยันตัวตนระหว่างสมาชิกที่เข้าร่วมทดสอบกว่า 30 บริษัท จนเกิดความสำเร็จ และมีความพร้อมที่จะให้บริการจริงแก่ประชาชน ภายใต้ Regulatory Sandbox ของธนาคารแห่งประเทศไทย เพื่อเป็นการสร้างความมั่นใจ ในระบบการพิสูจน์และยืนยันตัวตน ว่ามีการทำงานที่ถูกต้อง มีความปลอดภัย และเป็นไปตามข้อบังคับทางกฎหมายให้แก่ผู้บริโภค สำหรับการเปิดตัวนวัตกรรมใหม่ ที่เอื้อประโยชน์แก่ทุกภาคส่วนโดยยึดหลักประชาชนผู้บริโภคเป็นศูนย์กลาง ในโครงสร้างระบบการพิสูจน์และยืนยันตัวตนทางอิเล็กทรอนิกส์ ที่สอดคล้องและเป็นไปตามแนวคิดการสร้าง Digital Platform ของรัฐบาล                                   </p>
    </article>
  </body>
</html>