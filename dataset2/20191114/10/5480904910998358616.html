<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/odposlechy-bema-a-janouska-jdou-k-soudu/1820909?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T10:16:00+00:00"/>
    <meta property="og:title" content="Odposlechy Béma a Janouška jdou k soudu"/>
    <meta property="og:description" content="Praha - Státní zástupce dnes podal obžalobu v kauze vynesení odposlechů bývalého pražského primátora Pavla Béma a lobbisty Romana Janouška. ČTK to potvrdil mluvčí Městského státního zastupitelství v Praze Aleš Cimbala. Na posun v případu upozornila Česká televize. V kauze čelí od roku 2013 stíhání někdejší šéf Věcí veřejných a bývalý ministr dopravy Vít Bárta společně s policistou Janem Petržílkem. Oba muži vinu ze zneužití pravomoci a ohrožení utajované informace odmítají."/>
  </head>
  <body>
    <article>
      <h1>Odposlechy Béma a Janouška jdou k soudu</h1>
      <address><time datetime="2019-11-14T10:16:00+00:00">14 Nov 2019, 10:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Státní zástupce dnes podal obžalobu v kauze vynesení odposlechů bývalého pražského primátora Pavla Béma a lobbisty Romana Janouška. ČTK to potvrdil mluvčí Městského státního zastupitelství v Praze Aleš Cimbala. Na posun v případu upozornila Česká televize. V kauze čelí od roku 2013 stíhání někdejší šéf Věcí veřejných a bývalý ministr dopravy Vít Bárta společně s policistou Janem Petržílkem. Oba muži vinu ze zneužití pravomoci a ohrožení utajované informace odmítají.</p>
      <p>"Podání obžaloby v této věci mohu potvrdit. Bližší informaci k jejímu obsahu ale nemohu poskytnout, protože je vedena v utajeném režimu," sdělil Cimbala bez dalších podrobností. Mluvčí pražského městského soudu Markéta Puci ČTK sdělila, že soud zatím tuto obžalobu neeviduje.</p>
      <p>Odposlechnuté telefonické hovory Janouška a Béma, v nichž se muži oslovují "Mazánku" a "Kolibříku", zveřejnila v březnu 2012 Mladá fronta Dnes. Odposlechy odhalují Janouškův vliv na kroky hlavního města pod Bémovým vedením. Deník tehdy uvedl, že nahrávky pořídila v roce 2007 Bezpečnostní informační služba (BIS).</p>
      <p>Bárta byl na podzim roku 2013 obviněn z toho, že v roce 2009 jako majitel bezpečnostní agentury ABL navedl tehdejšího agenta BIS Petržílka, aby zmíněné citlivé dokumenty vynesl. Petržílek, který v době svého zadržení vedl u protikorupční policie odbor analytiky a informatiky, skončil po zatčení ve vazbě. Bártu policisté stíhali na svobodě.</p>
      <p>Bárta po zadržení uvedl, že se ničeho nezákonného nedopustil. Petržílek řekl, že BIS je jeho srdcová záležitost a nikdy by ji nezradil. Za ohrožení utajované informace a za zneužití pravomoci hrozí mužům v případě prokázání viny až desetileté odnětí svobody.</p>
    </article>
  </body>
</html>