<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Figueras-innocent-denuncia-extreballador-Generalitat_0_2343965699.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T10:50:36+00:00"/>
    <meta property="og:title" content="Figueras: &quot;Soc innocent. Tot parteix de la denúncia d'un extreballador de la Generalitat&quot;"/>
    <meta property="og:description" content="El seu advocat, Francesc Sánchez, agraeix el tracte a la Guàrdia Civil i lamenta el dels Mossos"/>
  </head>
  <body>
    <article>
      <h1>Figueras: "Soc innocent. Tot parteix de la denúncia d'un extreballador de la Generalitat"</h1>
      <h2>El seu advocat, Francesc Sánchez, agraeix el tracte a la Guàrdia Civil i lamenta el dels Mossos</h2>
      <address>
        <time datetime="2019-11-14T10:50:36+00:00">14 Nov 2019, 10:50</time>
      </address>
      <p>Després d'haver passat una nit al calabós de la Guàrdia Civil, Gerard Figueras assegura: "Soc innocent". El secretari general de l'Esport va ser detingut aquest dimarts en el marc d'una operació de la Guàrdia Civil <a href="https://www.ara.cat/societat/investiguen-ajuts-govern-entitats-esportives_0_2342765784.html">per presumpta malversació, prevaricació de fons públics i tràfic d'influències</a> que, al seu parer, neix "d'una denúncia d'un extreballador de la Generalitat" després que fos acomiadat del departament de Presidència per "suposades males praxis".  </p>
      <p>"En el moment ho repasses tot fil per randa per veure on t'has pogut equivocar", ha admès Figueras, que, tanmateix, ha explicat que està "molt tranquil" i amb ganes d'explicar-se. "La consciència em dicta que el procediment administratiu ha estat impecable", ha defensat. </p>
      <figure>
        <img src="https://www.ara.cat/2019/11/14/imatges/Gerard-Figueres-sortint-detingut-escorcoll234277599067342871651x366_2343975737_67380765_117x66.jpg"/>
      </figure>
      <p>
        <a href="https://www.ara.cat/societat/investiguen-ajuts-govern-entitats-esportives_0_2342765784.html">Investiguen ajuts del Govern a entitats esportives</a>
      </p>
      <p>El cos policial espanyol va escorcollar dimarts, a instàncies del magistrat Joaquín Aguirre i en el marc de l'operació Voloh, el domicili de Figueras, així com el dels altres tres arrestats: l'exregidora del PDECat a Barcelona Maite Fandos; Lluís Pallisera, subdirector general de gestió i recursos humans del Consell Català de l'Esport, i Àlex Gallo, apoderat d'Eduqat, societat que gestiona i explota el Canal Olímpic de Catalunya. Tots ells van passar una nit en dependències de la Guàrdia Civil per, finalment, ser posats a disposició judicial l'endemà, tot i que van negar-se a declarar. <a href="https://www.ara.cat/politica/Llibertat-detinguts-presumpte-desviament-Govern_0_2343365797.html">El jutge va considerar deixar-los en llibertat amb càrrecs</a>. </p>
      <p>"Figueras té la voluntat de declarar", ha indicat el seu advocat, Francesc Sánchez, històric lletrat de Convergència, que, tanmateix, ha matisat que dimecres va negar-s'hi perquè "va aixecar-se el secret de sumari i vam comunicar-li al jutge la nostra voluntat de mirar primer l'expedient per veure de què se'ns acusava". Un cop el magistrat va donar-los el vistiplau, Sánchez va assegurar que "demanaran una declaració voluntària". </p>
      <p>
        <a href="https://www.ara.cat/politica/Llibertat-detinguts-presumpte-desviament-Govern_0_2343365797.html">Llibertat amb càrrecs per a Figueras, Fandos i els altres dos detinguts per presumpte desviament de fons del Govern</a>
      </p>
      <h3>Un anunci a la fundació CatMón</h3>
      <p>"Estic tranquil i amb ganes d'explicar-me", ha insistit el secretari general de l'Esport, que, com el seu advocat, creu que la Guàrdia Civil "no té concepció" de l'organisme. "La secretaria general de l'Esport és, bàsicament un organisme per subvencionar altres entitats", ha argumentat Figueras. </p>
      <p>"L'origen del problema és haver posat un anunci a la revista que edita la fundació CatMón", ha considerat Figueras, que ha defensat que és un "anunci públic" i fet "a preu de mercat". "Estan obsessionats amb la fundació CatMón", ha etzibat Sánchez, ja que, ha dit, "entenen que està vinculada amb el món independentista". "Ras i curt: creuen que aquests diners [els de l'anunci] van anar a parar al Procés". </p>
    </article>
  </body>
</html>