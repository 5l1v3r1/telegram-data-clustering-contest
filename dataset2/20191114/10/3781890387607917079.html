<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741608"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T10:15:00+00:00"/>
    <meta property="og:title" content="'อิทธิพล'ตีกลับสืบข้อเท็จจริงสอบข้าราชการวธ."/>
    <meta property="og:description" content="รมว.วธ. ตีกลับผลสรุปสืบข้อเท็จจริงสอบข้าราชการ วธ. สั่งหาข้อมูลเพิ่มเติมปมจัดติวข้อสอบ คาดปิดจ็อบเรื่องนี้ไม่เกิน 2 สัปดาห์จะตั้งโต๊ะชี้แจงเอง ยันไม่มีมวยล้ม ให้ความเป็นธรรมทุกฝ่าย"/>
  </head>
  <body>
    <article>
      <h1>'อิทธิพล'ตีกลับสืบข้อเท็จจริงสอบข้าราชการวธ.</h1>
      <address>
        <time datetime="2019-11-14T10:15:00+00:00">14 Nov 2019, 10:15</time>
      </address>
      <p>
        <b>รมว.วธ. ตีกลับผลสรุปสืบข้อเท็จจริงสอบข้าราชการ วธ. สั่งหาข้อมูลเพิ่มเติมปมจัดติวข้อสอบ คาดปิดจ็อบเรื่องนี้ไม่เกิน 2 สัปดาห์จะตั้งโต๊ะชี้แจงเอง ยันไม่มีมวยล้ม ให้ความเป็นธรรมทุกฝ่าย</b>
      </p>
      <p>วันนี้ (14 พ.ย.) นายอิทธิพล คุณปลื้ม รมว.วัฒนธรรม เปิดเผยถึงความคืบหน้าการตั้งคณะกรรมการสืบสวนข้อเท็จจริงการจัดสอบคัดเลือกข้าราชการตำแหน่งนักวิชาการวัฒนธรรมปฏิบัติการ จำนวน 150 อัตรา ว่า เมื่อเร็วๆ นี้ นายสมเกียรติ พันธรรม ผู้ตรวจราชการ วธ. ในฐานะประธานคณะกรรมการสืบข้อเท็จจริงได้สรุปรายงานผลสืบสวนข้อเท็จจริงมาให้ตนพิจารณาแล้ว ซึ่งเบื้องต้นผลสรุปยังสอบไม่ครอบคลุมทุกประเด็น จึงตีกลับไปให้สอบสวนมาเพิ่มเติม เพราะรายละเอียดที่สรุปมาให้ตนพิจารณาค่อนข้างน้อย โดยเฉพาะประเด็นการร้องเรียนข้าราชการระดับ 9 วธ.รายหนึ่งในหน่วยงานสำนักงานรัฐมนตรี ที่มีการติวข้อสอบการคัดเลือกบุคคลเข้ารับราชการกองพิธีการศพให้แก่บุคคลที่สอบได้ในลำดับต้นๆ แต่ประเด็นนี้ยอมรับว่ามีการติวข้อสอบเกิดขึ้นจริง เพียงแต่การสอบสวนยังไม่ชี้ชัดว่า การจัดติวนั้นเป็นการติวในลักษณะไหน<br/><br/>ต่อข้อถามว่า จะมีการโละบัญชีผู้สอบได้อันดับต้นๆ ตามที่มีผู้ร้องเรียนถึงความไม่โปร่งใสในการสอบหรือไม่ นายอิทธิพล กล่าวว่า เรื่องนี้ตนยังไม่แน่ใจ แต่รายละเอียดทั้งหมดต้องขอดูการสรุปข้อมูลการสืบสวนข้อเท็จจริงให้ชัดเจน และครอบคลุมอีกครั้ง เพื่อให้ความเป็นธรรมกับทุกฝ่าย<br/><br/>รมว.วัฒนธรรม กล่าวต่อไปว่า ส่วนประเด็นประกาศสำนักงานปลัด วธ. เรื่องการขึ้นบัญชีและการยกเลิกบัญชีผู้ได้รับการคัดเลือกเพื่อบรรจุและแต่งตั้งบุคคลเข้ารับราชการในตำแหน่งนักวิชาการวัฒนธรรมปฏิบัติการ สังกัดสำนักงานปลัด วธ. ซึ่งต้องมีการประกาศสองรอบนั้น เนื่องจากคณะกรรมการคัดเลือกฯ ได้กำหนดหลักเกณฑ์เพิ่มเติมเกี่ยวกับการทดสอบสมรรถภาพของร่างกาย ซึ่งเป็นสาระสำคัญของการสอบคัดเลือก เพียงแต่ไม่ได้ประกาศหลักเกณฑ์ให้ทราบโดยทั่วไป จึงทำให้เกิดความเข้าใจคลาดเคลื่อน ทั้งนี้ ไม่ต้องกังวลเรื่องนี้ ไม่มีมวยล้ม จะสรุปผลการสืบสวนทั้งหมด เพื่อนำไปสู่การดำเนินการในขั้นตอนต่อไปไม่เกิน 2 สัปดาห์ โดยตนจะเป็นผู้แถลงที่มาที่ไปในเรื่องนี้ให้สังคมรับทราบเอง.</p>
    </article>
  </body>
</html>