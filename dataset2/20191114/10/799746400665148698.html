<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103035/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T10:27:01+00:00"/>
    <meta property="og:title" content="Пристайко пояснив, чому Україна не коментує скандал навколо імпічменту Трампа"/>
    <meta property="og:description" content="Офіційний Київ ніяк не коментує скандал навколо імпічменту президента США Дональда Трампа, тому що втручання у цю справу тільки нашкодить Україні."/>
  </head>
  <body>
    <article>
      <h1>Пристайко пояснив, чому Україна не коментує скандал навколо імпічменту Трампа</h1>
      <address>
        <time datetime="2019-11-14T10:27:01+00:00">14 Nov 2019, 10:27</time>
      </address>
      <p>Офіційний Київ ніяк не коментує скандал навколо імпічменту президента США Дональда Трампа, тому що втручання у цю справу тільки нашкодить Україні.</p>
      <p>Як повідомляє "Європейська правда", про це заявив глава МЗС України Вадим Пристайко в інтерв'ю <a href="https://www.bbc.com/ukrainian/features-50393138">ВВС Україна</a>.</p>
      <p>"Ви пам'ятаєте, наскільки часто нас звинувачували в тому, що Україна намагалася грати роль (впливати на президентські вибори у США - ред.) раніше, коли були вибори президента. Я не думаю, що ми грали якусь роль, але певні помилки, які були зроблені, дозволили використовувати нас як якийсь об'єкт у цих скандалах", - сказав Пристайко.</p>
      <p>Він зазначив, що позиція МЗС полягала в тому, що запорукою безпеки України є відносини з США, які є нашим найбільшим безпековим і політичним партнером, в тому, щоб ми мали підтримку обох партій.</p>
      <p>"Наша позиція, яку ми доповідаємо всім президентам, скільки би в нас їх не було, - що треба використовувати можливості по обидві сторони проходу в Конгресі. І найгірше, що ми можемо зробити, - це стати розмінною монетою", - сказав міністр.</p>
      <p>Пристайко наголосив, що Україна зараз стала такою монетою міністерство намагається викарабкатися з цього.</p>
      <p>"Ми просимо кожен раз не використовувати нас як розмінну монету. І це не один раз говорив президент Зеленський. Він казав: ми будемо розслідувати всі випадки. Є питання - є канали офіційні, прокурори, хай зв'язуються, це підписано в наших угодах про взаємну правову допомогу", - сказав він.</p>
      <p>Як відомо, Палата представників Конгресу США у середу <b><a href="https://www.eurointegration.com.ua/news/2019/11/13/7103004/">розпочала</a></b> публічну фазу слухань у справі імпічменту президента Дональда Трампа.</p>
      <p>У середу перед законодавцями виступили двоє свідків – тимчасовий повірений у справах США в Україні Вільям Тейлор і заступник помічника державного секретаря з європейських та євразійських справ<b><a href="https://www.eurointegration.com.ua/news/2019/11/14/7103016/"> Джордж Кент.</a></b></p>
      <p>У п’ятницю, 15 листопада, конгресмени заслухають експосла США в Україні Марі Йованович.</p>
      <p>Очікується, що ще восьмеро осіб свідчитимуть наступного тижня.</p>
      <p>Читайте також: "<b><a href="https://www.eurointegration.com.ua/articles/2019/11/13/7102978/">Імпічмент йде до фіналу: чи несе "Українагейт" реальну загрозу для Дональда Трампа</a></b>".</p>
    </article>
  </body>
</html>