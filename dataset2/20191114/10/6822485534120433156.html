<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:59:00+00:00"/>
    <meta property="og:title" content="دادستان کل کشور:‌ باید چهره نظام را از اقداماتی مثل نان و کباب دادن به مردم پاک کنیم"/>
    <meta property="og:description" content="حجت‌الاسلام و المسلمین محمدجعفر منتظری امروز در حاشیه همایش سراسری هیات‌های نظارت بر انتخابات یازدهمین دوره مجلس شورای اسلامی در جمع خبرنگاران، اظهار کرد: انتخابات امر مهم و سرنوشت‌سازی برای کشور است و همه ما وظیفه داریم زمینه انتخابات سالم، باشکوه و حضور هرچه گسترده‌تر مردم را فراهم کنیم."/>
  </head>
  <body>
    <article>
      <h1>دادستان کل کشور:‌ باید چهره نظام را از اقداماتی مثل نان و کباب دادن به مردم پاک کنیم</h1>
      <address>
        <time datetime="2019-11-14T10:59:00+00:00">14 Nov 2019, 10:59</time>
      </address>
      <p>دادستان کل کشور با بیان اینکه در ایام انتخابات به راه انداختن کارناوال‌ها ممنوع است، گفت: باید سعی کنیم چهره نظام را از امر نامطلوب نان، سفره و کباب دادن به مردم پاک کنیم.</p>
      <p>حجت‌الاسلام و المسلمین محمدجعفر منتظری امروز در حاشیه همایش سراسری هیات‌های نظارت بر انتخابات یازدهمین دوره مجلس شورای اسلامی در جمع خبرنگاران، اظهار کرد: انتخابات امر مهم و سرنوشت‌سازی برای کشور است و همه ما وظیفه داریم زمینه انتخابات سالم، باشکوه و حضور هرچه گسترده‌تر مردم را فراهم کنیم.</p>
      <p>وی افزود: انتخابات موضوعی است که همه دستگاه‌ها از جمله هیات نظارت، مسئولان اجرایی و قضایی به نحوی در آن دخیل هستند، ما در حوزه مسائل مربوط به دستگاه قضایی ستاد پیشگیری از تخلفات انتخاباتی را داشتیم، دستورالعملی در شرف آماده شدن است که هفته آینده ابلاغ خواهیم کرد.</p>
      <p>منتظری بیان‌ کرد: انتطار ما از کاندیداهای مختلف و افرادی که خود را در معرض انتخابات قرار می‌دهند و نامزد انتخابات می‌شوند این است که کمال همکاری را برای برگزاری یک انتخابات سالم و باشکوه فراهم کنند. از جناح‌بندی و دسته‌بندی‌های سیاسی مضر به سلامت انتخابات پرهیز کنند، البته اختلاف‌نظرها و جناح‌بندی‌های سیاسی مختلف که در کشور به رسمیت شناخته شده اشکال ندارد اما آنچه برای سلامت انتخابات مضر بوده این است که از این جناح‌بندی‌های سیاسی برداشت‌های بد کنیم.</p>
      <p>دادستان کل کشور خاطرنشان کرد: همه ما وظیفه داریم زمینه فراهم شدن انتخابات سالم، پرشکوه و خالی از هرگونه شائبه، اشکال، اشتباه و تخلف را فراهم کنیم. امیدواریم مردم در اسفندماه سال جاری با حضور گسترده، پرشکوه و مقتدرانه در برابر توطئه‌های دشمن و استکبار جهانی مقاومت خود را نشان دهند و مردم با حضور خود آنگونه که شایسته ملت، نظام و کشور است، انتخابات با ارزش و باشکوهی را فراهم و به سرانجام دهند.</p>
      <p>وی با بیان اینکه تبلیغات زودرس یکی از تخلفاتی بوده که زیاد وجود داشته است، عنوان کرد: به راه انداختن کارناوال‌ها و هزینه کردن‌های اسراف‌گونه نیز از این موارد است. از نامزدهای انتخابات انتظار داریم به این مسائل توجه ویژه کنند، تبلیغات زودرس را آغاز نکنند زیرا تخلف است و ما هم تصمیم داریم به عنوان تخلف برخورد کنیم. به ستادهای استانی تاکید کردیم که تبلیغات زودرس در عرصه حقیقی و مجازی از نظر ما قابل قبول نیست و ممنوع است.</p>
      <p>منتظری اضافه کرد: به راه انداختن کارناوال‌ها ممنوع است، همچنین هزینه کردن مبالغی که برای مردم سوال برانگیز خواهد شد، فردی از نامزدان که می‌خواهد وارد مجلس شود، مگر چه خبر است که هزینه‌های میلیاردی را انجام می‌دهند. اجازه دهند تبلیغات سالم و معمولی انجام شود، مردم نیز وقتی ببینند افراد به سلامت وارد عرصه تبلیغات می‌شوند، گرایش آن‌ها بیشتر خواهد شد. باید سعی کنیم چهره نظام را از امر نامطلوب نان، سفره و کباب دادن به مردم پاک کنیم.</p>
    </article>
  </body>
</html>