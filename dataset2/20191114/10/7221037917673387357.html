<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ataturk-ile-ilgili-skandal-paylasimlar-yapmisti-disiplin-sorusturmasi-baslatildi/926908"/>
    <meta property="og:site_name" content="medya faresi"/>
    <meta property="article:published_time" content="2019-11-14T10:30:00+00:00"/>
    <meta property="og:title" content="Atatürk ile ilgili skandal paylaşımlar yapmıştı! Disiplin soruşturması başlatıldı"/>
    <meta property="og:description" content="Samsun Büyükşehir Belediyesi AKP Grup Başkanvekili Hasan Uzunlar’ın Mustafa Kemal Atatürk hakkındaki sosyal medya paylaşımları tartışma yarattı. CHP Samsun İl Başkanlığı savcılığa suç duyurusunda bulunurken, AKP'li Uzunlar görevinden alındı. AKP de Uzunlar hakkında disiplin süreci başlattı."/>
  </head>
  <body>
    <article>
      <h1>Atatürk ile ilgili skandal paylaşımlar yapmıştı! Disiplin soruşturması başlatıldı</h1>
      <h2>Samsun Büyükşehir Belediyesi AKP Grup Başkanvekili Hasan Uzunlar’ın Mustafa Kemal Atatürk hakkındaki sosyal medya paylaşımları tartışma yarattı. CHP Samsun İl Başkanlığı savcılığa suç duyurusunda bulunurken, AKP'li Uzunlar görevinden alındı. AKP de Uzunlar hakkında disiplin süreci başlattı.</h2>
      <address>
        <time datetime="2019-11-14T10:30:00+00:00">14 Nov 2019, 10:30</time>
      </address>
      <p>Sözcü'den İsmail Akduman'ın haberine göre, sosyal medya paylaşımlarında Atatürk’e yönelik ‘dinsiz, alkolik gibi’ ifadelere yer veren AKP'li Uzunlar, 10 Kasım’da Atatürk için yapılan saygı duruşuna tepki gösterilen fotoğraflar paylaştı.</p>
      <p>“Mustafa Kemal Türk değil ki, Atatürk olsun” şeklinde bir alıntıyı retweet eden Hasan Uzunlar, kılık kıyafet devrimine ilişkin resmin altına da, “Yahudi şapkası benzetmesi” yaptı. Paylaşımları gören çok sayıda vatandaş Uzunlar’a tepki gösterdi.</p>
      <p>Samsun Büyükşehir Belediyesi AKP Grup Başkanvekili Hasan Uzunlar, söz konusu paylaşımları kendisinin yaptığını kabul ederek şöyle konuştu:</p>
      <p>
        <i>“Atatürk bizim devletimizin kurucu Cumhurbaşkanıdır. Biz iki şeyle mücadele ediyoruz. Biri din sömürücüleri biri de Atatürk sömürücüleri. Sosyal medya hesapları benim. Paylaşımları da ben yaptım. Ancak bunlar ortalıkta dolaşan her an karşınıza çıkabilecek sosyal medya fotoğrafları. Ben hiç bir yorum yapmadım. Bunlar televizyonlarda söylenen şeyler. Bu hesaplar da benim özel hesaplarım. Bir kere bile Atatürk karşıtlığı yapmadım. Sosyal ağlar benim siyasi kimliğimle alakalı değildir. Atatürk düşmanı değilim. Sömürücülerin düşmanıyım.”</i>
      </p>
      <figure>
        <img src="http://i.medyafaresi.com/uploads/content/akpli-grup-baskanvekili-hakkinda-disiplin-sorusturmasi-baslatildi-14112019jpg.jpg?v=1573727836"/>
      </figure>
      <h3>CHP'li Akcagöz, suç duyurusunda bulundu</h3>
      <p>Eski CHP Samsun il başkanı avukat Tufan Akcagöz savcılığa suç duyurusunda bulundu. Uzunlar hakkında eski CHP Samsun il başkanı avukat Tufan Akcagöz de savcılığa suç duyurusunda bulundu.</p>
      <p>Akcagöz, “<i>Atatürk'e hakaret etmek demek; bütün milli mücadele dönemine sövmek demektir ve bunu yapan kişi mutlaka yargı önünde cezasını görür, görmelidir. Burası Samsun. 19 Mayıs kenti. Bu ne cüret, bu ne cesaret! Yargı önünde hesaplaşacağız. Kendisi hakkında Samsun cumhuriyet savcılığına suç duyurusunda bulundum</i>” diye konuştu.</p>
      <p>CHP Samsun İl Başkanlığı da Uzunlar hakkında savcılığa suç duyurusunda bulunulduğunu açıkladı.</p>
      <h3>Görevden alındı, hakkında disiplin soruşturması başlatıldı</h3>
      <p>AKP Samsun İl Başkanı<b>Ersan Aksu,</b>Hasan Uzunlar ile ilgili sosyal medya sayfasından bir açıklama yaparak, Uzunlar’ın Samsun Büyükşehir Belediyesi Meclisi AKP Grup Başkanvekilliği görevinden alındığını duyurdu. Aksu, “Genel merkezimizle yaptığımız istişare neticesinde, partimizin İlkadım ve Büyükşehir Belediye Meclisi Grup Başkanvekilli Hasan uzunlar, sosyal medya paylaşımları nedeniyle grup başkanvekilliği görevlerinden alınmış, disipline sevki konusun da da gerekli işlemler başlatılmıştır” dedi.</p>
    </article>
  </body>
</html>