<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tuyler-urperten-taciz-davasinda-haluk-levent-sozunu-tuttu-215029h.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T10:50:56+00:00"/>
    <meta property="og:title" content="Tüyler ürperten taciz davasında Haluk Levent, sözünü tuttu"/>
    <meta property="og:description" content="Yıllarca amcasının oğlunun cinsel istismarına uğrayan Ayşenur G. &quot;Ben bir şeytanın eline düştüm&quot; yazılı mektup bırakarak intihar etti. Konuyla alakalı gerekli desteği göstereceğini söyleyen Haluk Levent, bugün gerçekleşen duruşmaya katıldı."/>
  </head>
  <body>
    <article>
      <h1>Tüyler ürperten taciz davasında Haluk Levent, sözünü tuttu</h1>
      <h2>Yıllarca amcasının oğlunun cinsel istismarına uğrayan Ayşenur G. "Ben bir şeytanın eline düştüm" yazılı mektup bırakarak intihar etti. Konuyla alakalı gerekli desteği göstereceğini söyleyen Haluk Levent, bugün gerçekleşen duruşmaya katıldı.</h2>
      <address>
        <time datetime="2019-11-14T10:50:56+00:00">14 Nov 2019, 10:50</time>
      </address>
      <p>Antalya'nın Alanya ilçesinde Ayşenur G.'nin (22) bir mektup bırakıp intihar etmesinin ardından 14 yıl hapis cezasına çarptırılıp, Yargıtay kararıyla tahliye edilen amcasının oğlu Selahattin S.'nin (30) yeniden yargılanacağı dava, Alanya'da başladı. Duruşmayı takibi için gelen sanatçı Haluk Levent, ise Ayşenur'un yanında olacağının sözünü verdiğini belirterek," Ben bu işin peşini bırakmayacağım demiştim. Herkes onun çektiği acılar için ve kadınlık onuru için burada" dedi.<br/><br/><b>MEKTUP BIRAKARAK CANINA KIYDI</b><br/><br/>İddiaya göre, Ayşenur Güven, küçük yaşlardan itibaren amcasının oğlu sanık S.S. tarafından cinsel istismar eylemlerine maruz bırakıldı ve bu durum Ayşenur'un evlenerek bir çocuk sahibi olmasından sonra da devam etti. Ayşenur, sanık S.S.'nin tehdit ve cinsel saldırı eylemlerine daha fazla dayanamayınca içinde bulunduğu bu zor durumu hem eşi hem de ailesi ile paylaştı. Olayın ortaya çıkmasından tam 3 gün sonra geriye bir mektup bırakarak ve kendisini asarak yaşamına son verdi.</p>
      <figure>
        <img src="https://www.olay.com.tr/d/other/aysenur-un-intihar-ettigi-dava-yeniden-yargid-2-12616484_o.jpg"/>
      </figure>
      <p><b>BERAAT KARARI VERİLDİ</b><br/><br/>Sanık S.S., yargılama süresince suçu inkar etti ve Ayşenur'un telefon numarasının dahi olmadığını iddia etmesine rağmen yine iddiaya göre sanık tarafından son 3 yılda 1612 defa arandığı tespit edildi. Yerelde yargılamayı yürüten Alanya 1. Ağır Ceza Mahkemesi tarafından atılı suçlar yönünden sanık S.S. aleyhine 14 yıl hapis cezası verildi ve karar Antalya Bölge Adliye Mahkemesi tarafından onaylandı. Dosyanın temyiz incelemesi için Yargıtay'a gitmesinin ardından yerel mahkemede verilen ve üst yargı denetiminde onanan karar, 2'ye karşı 3 oy ile "sanık tarafından suçun işlendiğine dair şüpheden uzak kesin bir delil bulunmadığı" gerekçesi ile bozuldu ve beraat kararı verildi.</p>
      <figure>
        <img src="https://www.olay.com.tr/d/other/aysenur-un-intihar-ettigi-dava-yeniden-yargid-12616484_o.jpg"/>
      </figure>
      <p><b>HALUK LEVENT DE DURUŞMAYA KATILDI</b><br/><br/>Kararın ardından tahliye edilen Selahattin S, dosya davanın yeniden görülmesi için Alanya 1'inci Ağır Ceza Mahkemesi'ne gönderildi. Selahattin S.'nin yeniden yargılandığı dava bugün Alanya 1'inci Ağır Ceza Mahkemesi'ndeki yeniden görülmeye başlandı. Duruşmaya Ayşenur Güven'in ailesi ve avukatı ile AHBAP Platformu'nun başkanı sanatçı Haluk Levent de katıldı.</p>
      <p>Duruşma öncesi Alanya Adliyesi önünde Ayşenur Güven'in annesi Emine baba Mustafa Sezer ile görüşen Haluk Levent, burada gazetecilere yaptığı açıklamada Ayşenur'un yanında olacağının sözünü verdiğini belirtti. Levent, "Ben bu işin peşini bırakmayacağım demiştim. Herkes onun çektiği acılar için ve kadınlık onuru için burada, bende buradayım. Ben şunu çok iyi biliyorum. Biz ne olursa olsun ve direneceğiz ve kazacağız" dedi.</p>
      <figure>
        <img src="https://www.olay.com.tr/d/other/aysenur-un-intihar-ettigi-dava-yeniden-yargid-6-12616484_o.jpg"/>
      </figure>
      <p><b>"SUÇLUNUN HAK ETTİĞİ GİBİ CEZALAR VERİLSİN"</b><br/><br/>Anne Emine Sezer, üzüntüsünden dolayı konuşamazken, baba Mustafa Sezer ise adalete güvendiklerini aktardı. Baba Sezer, "Adalet istiyorum ve lütfen bu kanunları yapan kişilere medya aracılığıyla seslenmek istiyorum. Bu kararlar yapılırken bin kere düşünsünler bir kere karar versinler. Bu kararlar verilirken, ödül verilir gibi değil suçlunun hak ettiği gibi cezalar verilsin. Ben adalete güveniyorum" dedi.</p>
      <p>Haluk Levent ağlanyan Ayşenur'un kız kardeşi Zehra Sezer'e ise "Sana söz, Ben sana söz veriyorum biz başaracağız. Ayşenur'un ruhunu huzura eriştireceğiz" dedi.</p>
    </article>
  </body>
</html>