<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/ukrzaliznicya-virishila-dobuduvati-darnickiy-vokzal-i-vidkriti-v-nomu-torgovo-rozvazhalniy-centr-639885.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T10:07:04+00:00"/>
    <meta property="og:title" content="Укрзалізниця вирішила добудувати Дарницький вокзал і відкрити в ньому торгово-розважальний центр"/>
    <meta property="og:description" content="Дарницький вокзал стоїть недобудований з 2007 року"/>
  </head>
  <body>
    <article>
      <h1>Укрзалізниця вирішила добудувати Дарницький вокзал і відкрити в ньому торгово-розважальний центр</h1>
      <address>
        <time datetime="2019-11-14T10:07:04+00:00">14 Nov 2019, 10:07</time>
      </address>
      <h4>Дарницький вокзал стоїть недобудований з 2007 року</h4>
      <p>Укрзалізниця планує передати в концесію залізничний вокзал на станції «Дарниця» в Києві. Він один із перших у переліку об’єктів, для розвитку яких планується залучити інвесторів на умовах державно-приватного партнерства. Про це <a href="https://www.uz.gov.ua/press_center/up_to_date_topic/505375/">повідомив</a> голова правління АТ «Укрзалізниця» Євген Кравцов.</p>
      <p>«До прийняття Закону України «Про концесії», на жаль, механізмів для розбудови цього об’єкту не було. Тепер ми маємо дієвий інструмент та перспективу для залучення інвесторів», - сказав він.</p>
      <p>За словами Кравцова, саме завдяки залученню приватного капіталу планується добудувати цей об’єкт та зробити з нього на лівому березі Києва сучасний вокзал з торгово-розважальними площами. </p>
      <p>Раніше директор зі стратегічного розвитку та інвестиційної політики УЗ Антон Саболевський заявив, що <a href="https://glavcom.ua/kyiv/news/darnickiy-vokzal-u-kijevi-vzhe-nihto-ne-zbirajetsya-dobudovuvati-635839.html">Укрзалізниця не буде добудовувати Дарницький вокзал в столиці, оскільки не бачить економічної доцільності проєкту</a>.</p>
      <p>У 2015 році Укрзалізниця мала намір відкрити в недобудованому будинку Дарницького вокзалу адміністративну частину, торговий комплекс і вела переговори про можливе відкриття там готелю.</p>
      <p>«Ми робимо експертизу цієї будівлі, після чого проєкт буде розбитий на три черги. Перша черга - це буде та частина будівлі, яка розташована найближче до існуючого вокзалу, ми там хочемо зробити «Укрзалізницю new». В існуючому головному офісі УЗ залишиться тільки апарат управління самого ПАТ, а всі нові компанії, які будуть створюватися (пасажирська, вантажна, промислова) будуть розташовуватися в будівлі Дарницького вокзалу», - казав у грудні 2015 року на той момент в.о. голови правління УЗ Володимир Завгородній.</p>
      <blockquote>Перша черга будівництва пасажирського вокзального комплексу на станції Дарниця в Києві була завершена в січні 2007 року. Незавершеним залишається будівництво головної будівлі вокзалу з центральним тунелем (побудований залізобетонний каркас на сім поверхів, тунель без оздоблення та інженерних мереж), відкритої автостоянки з підземним паркінгом, головного перону та зовнішніх мереж водопостачання й водовідведення.</blockquote>
      <related>
        <a href="https://glavcom.ua/kyiv/news/nazvano-sim-prichin-priyti-na-interaktivnu-vistavku-ukraine-wow-na-stolichnomu-vokzali-639379.html"/>
        <a href="https://glavcom.ua/news/sbu-vikrila-kolishnogo-posadovcya-ukrzaliznici-na-roztrati-ponad-50-mln-grn-tovaristva-639207.html"/>
        <a href="https://glavcom.ua/kyiv/news/darnickiy-vokzal-u-kijevi-vzhe-nihto-ne-zbirajetsya-dobudovuvati-635839.html"/>
      </related>
    </article>
  </body>
</html>