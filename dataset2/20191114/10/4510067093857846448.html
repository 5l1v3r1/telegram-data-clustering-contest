<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/oradence-in-lacrimi-petronela-rotar-le-a-citit-fanilor-fragmente-emotionante-din-cartile-sale-foto-152781.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T10:07:00+00:00"/>
    <meta property="og:title" content="Orădence în lacrimi: Petronela Rotar le-a citit fanilor fragmente emoționante din cărțile sale  (FOTO)"/>
    <meta property="og:description" content="Scriitoarea Petronela Rotar a fost prezentă, miercuri seară, în sala mare a Primăriei Oradea, acolo unde și-a lansat cele mai recente cărți, două la număr. Circa 40 de orădeni au fost prezenți, i-au pus întrebări și s-au emoționat când Rotar le-a citit câteva fragmente din volumele sale."/>
  </head>
  <body>
    <article>
      <h1>Orădence în lacrimi: Petronela Rotar le-a citit fanilor fragmente emoționante din cărțile sale  (FOTO)</h1>
      <address><time datetime="2019-11-14T10:07:00+00:00">14 Nov 2019, 10:07</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/petronela-rotar-la-oradea-131119-05.JPG"/>
        </figure>
      </slideshow>
      <p>
        <b>Scriitoarea Petronela Rotar a fost prezentă, miercuri seară, în sala mare a Primăriei Oradea, unde și-a lansat cele mai recente cărți, două la număr. Circa 40 de orădeni au fost prezenți, i-au pus întrebări și s-au emoționat când Rotar le-a citit câteva fragmente din volumele sale.</b>
      </p>
      <p>
        <b>"Urăsc că poate face asta”</b>
      </p>
      <p>Alături de Petronela Rotar, au mai vorbit Cătălin Popa, reprezentantul Fundației Comunitare Oradea, și Orlando Balaș, lector la Universitatea din Oradea. „Este incredibil cum altcineva găsește cuvintele potrivite pentru a le așterne pe hârtie ca și cum ar scrie ceea ce simt eu. Urăsc faptul că poate face asta”, a glumit Cătălin Popa.</p>
      <p>Orlando Balaș a prezentat câteva dintre cărțile Petronelei Rotar, încheind cu cele mai recente: „Privind înăuntru” și „Ajută-mă să nu dispar”. „În timp ce «Privind înăutru» este un fel de jurnal de familie, «Ajută-mă să nu dispar» e o carte dură, în care o femeie experimentează dragostea și încearcă să treacă peste traumele din copilărie”, a explicat Balaș.</p>
      <p>
        <b>Povestea bunicii</b>
      </p>
      <p>Petronela a citit câteva fragmente din cărţile sale, primul (din "Alive") fiind despre bunica sa, Victoria, care a murit săptămâna trecută. În text se vorbește despre iubirea neîmplinită a bunicii, care a refuzat să se căsătorească cu băiatul de care era îndrăgostită pentru că familiile lor erau rivale. „Deși l-a iubit, ea nu a vrut să se facă de râs și să fugă cu el, a preferat să se căsătorească cu bunicul, dar nu l-a uitat niciodată, și nici el pe ea. Înainte de a muri, el a cerut ca la înmormântare să se cânte romanța pe care o ascultau ei când erau tineri”, a povestit Petronela.</p>
      <p>La final, scriitoarea a mărturisit și că bunica ei este înmormântată chiar între cei doi bărbaţi, soțul și iubitul său din tinerețe. Detaliu care le-a făcut pe mai multe orădence din asistenţă să lăcrimeze...</p>
      <figure>
        <img src="https://www.ebihoreanul.ro/user_files/petronela-rotar-la-oradea-131119-22.JPG"/>
      </figure>
      <p>
        <b>Cartea „Orbi”, ecranizată</b>
      </p>
      <p>După ce a citit și câteva fragmente din cărțile noi, cei prezenți au interacționat cu autoarea, punându-i mai multe întrebări. La inițiativa unei tinere din sală, Petronela vorbit și despre ecranizarea cărții „Orbi”, pe care a anunțat-o anul trecut, în octombrie, pe blogul său. „Filmul este încă în procesul de creație. Producătorul este Libra Films, a lui Tudor Giurgiu. Nu știu când va fi gata, dar vă voi ține la curent”, a spus Petronela Rotar. </p>
      <p>Întrebată dacă va scrie și o continuare, scriitoarea a recunoscut că nu îi plac continuările. „Eu am scris ce am avut de scris despre personajele mele. Pe mine, continuările mereu m-au dezamăgit, așa că eu nu voi face asta”, a spus scriitoarea. </p>
      <p>Cărțile „Privind înăuntru” și „Ajută-mă să nu dispar” se pot achiziționa online la prețul de 35 lei fiecare.</p>
      <p>Născută lângă Braşov, Petronela Rotar a fost reporter, editor şi prezentator la staţii locale ale Pro TV, Antena 1 şi Realitatea. În prezent Petronela Rotar este bloggeriţă şi scriitoare. În anul 2017, ea a lansat, inclusiv la <a href="https://www.ebihoreanul.ro/stiri/ultima-or-31-20-48/orbi-bloggerita-petronela-rotar-si-a-lansat-la-oradea-cea-mai-vanduta-carte-romaneasca-din-2017-foto-138422.html">Oradea</a>, primul său roman, "Orbi", care a fost cea mai vândută carte în România în acel an.</p>
    </article>
  </body>
</html>