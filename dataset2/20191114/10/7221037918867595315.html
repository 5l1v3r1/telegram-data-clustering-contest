<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/chp-saban-vatan-ve-gazeteciler-derhal-serbest-birakilmalidir/926909"/>
    <meta property="og:site_name" content="medya faresi"/>
    <meta property="article:published_time" content="2019-11-14T10:45:00+00:00"/>
    <meta property="og:title" content="CHP: Şaban Vatan ve gazeteciler derhal serbest bırakılmalıdır"/>
    <meta property="og:description" content="Meclis Rabia Naz Vatan Başta Olmak Üzere Şüpheli Çocuk Ölümlerini Araştırma Komisyonu’nun CHP’li üyeleri ortak açıklama yaptı."/>
  </head>
  <body>
    <article>
      <h1>CHP: Şaban Vatan ve gazeteciler derhal serbest bırakılmalıdır</h1>
      <h2>Meclis Rabia Naz Vatan Başta Olmak Üzere Şüpheli Çocuk Ölümlerini Araştırma Komisyonu’nun CHP’li üyeleri ortak açıklama yaptı.</h2>
      <address>
        <time datetime="2019-11-14T10:45:00+00:00">14 Nov 2019, 10:45</time>
      </address>
      <p>Rabia Naz Vatan’ın ölümünü araştırmak için kurulan TBMM Araştırma Komisyonu’nun CHP grubu üyeleri olarak, Giresun Eynesil’deki çalışmalarımızı takip eden gazeteciler Canan Coşkun ve Kazım Kızıl ile acılı baba Şaban Vatan’ın durumuna ilişkin yazılı bir açıklama yaptı.</p>
      <p>CHP’li Üyeler,gözaltındakiler derhal bırakılmaları gerektiğini bildirdi ve “1.5 yıldır aydınlatılamayan olayda Komisyonumuz çalışmalarına henüz yeni başlamışken savcılığın gazetecileri hedef alması, ülkemizdeki basın ve ifade özgürlüğünün geldiği noktayı göstermesi açısından da kaygı vericidir” dedi.</p>
      <p>Yazılı açıklama şöyle.</p>
      <p>TBMM Araştırma Komisyonumuz gibi, gazeteciler Coşkun ve Kızıl da olayın aydınlatılması ve halkın gerçeklerden haberdar olması için ilçede bulunmaktaydı. Rabia Naz Vatan’ın ölümünün aydınlatılmasında birincil sorumluluğu olan savcılığın, halkın haber alma hakkına hizmet eden bu gazetecileri gözaltına alması kabul edilemez.</p>
      <p>İlçede araştırma yapan gazetecilerin çalışmalarının; kamuoyunun bilgilenmesine hizmet edeceği gibi, komisyonumuzun çalışmalarına da önemli katkı sağlayacağı inancındayız.</p>
      <p>1.5 yıldır aydınlatılamayan olayda Komisyonumuz çalışmalarına henüz yeni başlamışken savcılığın gazetecileri hedef alması, ülkemizdeki basın ve ifade özgürlüğünün geldiği noktayı göstermesi açısından da kaygı vericidir.</p>
      <p>Hem acılı baba Şaban Vatan, hem de olayın aydınlatılması için çaba gösteren gazeteciler derhal serbest bırakılmalıdır. Adli makamlar tarafından yapılması gereken, gazetecilerin gözaltına alınması değil 11 yaşındaki Rabia Naz Vatan’ın ölümünün üzerindeki gölgenin bir an önce aydınlatılması ve sorumluların yargı önüne çıkartılarak kamu vicdanının rahatlatılmasıdır.</p>
      <p>DR. JALE NUR SÜLLÜ - NECATİ TIĞLI - SEVDA ERDAN KILIÇ</p>
      <p>RABİA NAZ VATAN BAŞTA OLMAK ÜZERE ŞÜPHELİ ÇOCUK ÖLÜMLERİNİ ARAŞTIRMAK İÇİN KURULAN TBMM ARAŞTIRMA KOMİSYONU</p>
      <p>CHP GRUBU ÜYELERİ</p>
      <p>
        <i>
          <b>(Medyafaresi.com - Ankara)</b>
        </i>
      </p>
    </article>
  </body>
</html>