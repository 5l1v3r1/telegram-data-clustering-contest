<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/u-grudni-onyshhenka-ekstraduyut-iz-ispaniyi-do-ukrayiny-glava-nabu/"/>
    <meta property="og:site_name" content="Рубрика"/>
    <meta property="article:published_time" content="2019-11-14T10:03:20+00:00"/>
    <meta property="og:title" content="У грудні Онищенка екстрадують із Іспанії до України, - глава НАБУ"/>
    <meta property="og:description" content="Екс-нардепа Олександра Онищенка, який переховується від слідства в Іспанії, мають екстрадувати у грудні 2019 року, повідомив директор Національного антикорупційного бюро України (НАБУ) Артем Ситник. “Онищенко повертається, ну, майже повернувся до України. Чому? Тому що він програв усі суди на території Іспанії – і в частині екстрадиції, і в частині визнання його політичним біженцем”, – сказав […]"/>
  </head>
  <body>
    <article>
      <h1>У грудні Онищенка екстрадують із Іспанії до України, - глава НАБУ</h1>
      <address><time datetime="2019-11-14T10:03:20+00:00">14 Nov 2019, 10:03</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/07/Oleksandr-Onyshhenko-860x580-c-1.jpg"/>
      </figure>
      <p>
        <b>
          <b>Екс-нардепа Олександра Онищенка, який переховується від слідства в Іспанії, мають екстрадувати у грудні 2019 року, повідомив директор Національного антикорупційного бюро України (НАБУ) Артем Ситник.</b>
        </b>
      </p>
      <p>“Онищенко повертається, ну, майже повернувся до України. Чому? Тому що він програв усі суди на території Іспанії – і в частині екстрадиції, і в частині визнання його політичним біженцем”, – сказав Ситник в ефірі<a href="https://24tv.ua/ru/skandalnyj_onishhenko_pochti_vernulsja_v_ukrainu__sytnik_n1233760"> “24 каналу”.</a></p>
      <p>За словами директора НАБУ, Онищенка буде екстрадовано, найімовірніше, у грудні цього року.</p>
      <p>“Є певна орієнтовна дата – це грудень 2019 року. Звичайно, щось ще може статися, але суди він програв. Тому є рішення про його екстрадицію”.</p>
      <p>Також прес-служба Спеціальної антикорупційної прокуратури (САП) заявила, що Антикорупційний суд 13 листопада задовольнив два клопотання прокурора про арешт рахунків Онищенка в Естонії та Російській Федерації, які екс-нардеп використав для переказу EUR500 тисяч у вересні 2019 року.</p>
      <p>Водночас Онищенко на своїй сторінці у Facebook спростував інформацію про заморожування його рахунків на суму EUR500 тисяч і наголосив, що рішення про його екстрадицію може бути реалізовано лише за згодою Кабінету міністрів Іспанії.</p>
      <p><b>“У рішенні мого суду написано, що мене можуть екстрадувати лише за згодою Кабінету міністрів Іспанії.</b> Суд щодо екстрадиції був у березні 2017 року і три роки Кабмін так нічого і не підписав. У результаті я сам повідомив усім, що написав заяву, що хочу повернутися до України. І суд схвалив і дав мені дозвіл на добровільне повернення. і повернуся я до України… Якщо захочу цього я”, – пояснив Онищенко.</p>
      <p>Як повідомлялося, правоохоронні органи України підозрюють Онищенка в організації схеми з розкрадання коштів під час видобутку та продажу природного газу в рамках договорів про спільну діяльність із ПАТ “Укргазвидобування”. Верховна Рада надала згоду на притягнення його до відповідальності, затримання та арешт 5 липня 2016 року. Проте напередодні голосування, скориставшись статусом народного депутата, Онищенко покинув територію держави. Його було оголошено в національний розшук 8 серпня 2016 року.</p>
      <p> </p>
    </article>
  </body>
</html>