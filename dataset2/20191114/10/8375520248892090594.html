<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pristayko-povidomiv-koli-mozhe-vidbutisya-zustrich-u-normandskomu-formati-639892.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T10:20:07+00:00"/>
    <meta property="og:title" content="Пристайко повідомив, коли може відбутися зустріч у нормандському форматі"/>
    <meta property="og:description" content="Очільник МЗС України: Ми знаємо деякі можливі дати, але для того, щоб повідомити суспільству, ми повинні знати більш точну інформацію"/>
  </head>
  <body>
    <article>
      <h1>Пристайко повідомив, коли може відбутися зустріч у нормандському форматі</h1>
      <address>
        <time datetime="2019-11-14T10:20:07+00:00">14 Nov 2019, 10:20</time>
      </address>
      <h4>Очільник МЗС України: Ми знаємо деякі можливі дати, але для того, щоб повідомити суспільству, ми повинні знати більш точну інформацію</h4>
      <p>Міністр закордонних справ Вадим Пристайко прогнозує зустріч лідерів країн у «нормандському форматі» (Україна, Німеччина, Франція, Росія) до кінця 2019 року. Про це він заявив на брифінгу за підсумками зустрічі з федеральним міністром європейських, інтеграційних і закордонних справ Австрії Олександром Шалленбергом.</p>
      <p>«Ми знаємо деякі можливі дати, але для того, щоб повідомити суспільству, ми повинні знати більш точну інформацію. Єдине, що я думаю, що до кінця цього року саміт все-таки відбудеться», - сказав він.</p>
      <p>Пристайко наголосив, що Україна виконала всі умови для зустрічі й на сьогодні проходять консультації з іншими трьома сторонами-учасниками для пошуку зручної дати і місця зустрічі усіх чотирьох президентів.</p>
      <p>За словами міністра, президент Володимир Зеленський сподівається, що під час зустрічі в «нормандському форматі» Україна відкриє шлях для остаточного вирішення питання щодо Донбасу.</p>
      <p>Пристайко наголосив, що російська сторона після завершення розведення сил і засобів у районі селища Петровське не висуває додаткових умов для зустрічі в «нормандському форматі».</p>
      <p>«Ми дійсно домовилися про певні передумови цієї зустрічі, і передумов було всього дві - це «формула Штайнмаєра» і розведення у трьох ділянках, яке ми завершили кілька днів тому. Ніяких додаткових умов для зустрічі не виставлялося», - підсумував Пристайко.</p>
      <p>Як повідомлялось, Зеленський має намір порушити тему повернення Росією Криму Україні на зустрічі лідерів «нормандського формату».</p>
      <footer>Джерело: <a href="http://ukranews.com/ua">Українські новини</a></footer>
      <related>
        <a href="https://glavcom.ua/columns/viktornebozhenko/zustrich-zelenskogo-i-putina-ce-gra-kit-i-misha-639807.html"/>
        <a href="https://glavcom.ua/news/pristayko-zustrich-zelenskogo-z-putinim-u-kazahstani-maloymovirna--639496.html"/>
        <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html"/>
      </related>
    </article>
  </body>
</html>