<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89601"/>
    <meta property="og:site_name" content="Denník politika"/>
    <meta property="article:published_time" content="2019-11-14T10:35:25+00:00"/>
    <meta property="og:title" content="Prezidentka Čaputová ostro kritizovala dezinformačné weby, podnecujú chorých ľudí k činom"/>
    <meta property="og:description" content="14.11.2019 (Webnoviny.sk) – Bojovať s nepravdou či vedomou lžou je vždy nerovný boj. Povedala to vo štvrtok prezidentka Zuzana Čaputová na otvorení konferencie Pravda, lož, a sloboda slova: 30 rokov po páde totality. Kritizovala tiež dezinformačné weby. Podľa prezidentky by mali niesť zodpovednosť za obsah, ktorý šíria."/>
  </head>
  <body>
    <article>
      <h1>Prezidentka Čaputová ostro kritizovala dezinformačné weby, podnecujú chorých ľudí k činom</h1>
      <address><time datetime="2019-11-14T10:35:25+00:00">14 Nov 2019, 10:35</time> by <a rel="author">Webnoviny</a></address>
      <p>14.11.2019 (Webnoviny.sk) – Bojovať s nepravdou či vedomou lžou je vždy nerovný boj. Povedala to vo štvrtok prezidentka Zuzana Čaputová na otvorení konferencie Pravda, lož, a sloboda slova: 30 rokov po páde totality. Kritizovala tiež dezinformačné weby. Podľa prezidentky by mali niesť zodpovednosť za obsah, ktorý šíria.</p>
      <p><i>„Bojovať s nepravdou či vedomou lžou je vždy nerovný boj. Lebo pri snahe o pravdu sa držíme limitovaného priestoru faktov, a ten je vždy užší ako nekonečný priestor klamstva, ktorý nie je viazaný na nič, na žiadne zábrany. Pravda nám dáva slobodu. Zároveň nás ale neuchráni stretnutiu s krutou nepravdou a klamstvom. S vedomým a účelovým klamstvom, ktoré nevieme ovplyvniť,“</i> poznamenala.</p>
      <p><i>„Pre demokraciu je životne nevyhnutné, aby sa v nej mohli slobodne šíriť informácie, myšlienky a názory. Sloboda slova, sloboda prejavu zabezpečuje, že verejnosť dostane k dispozícii všetky nevyhnutné informácie, aby mohla vzniknúť široká diskusia o veciach verejného záujmu,“</i> povedala prezidentka na začiatku svojho prejavu.</p>
      <p>Poďakovala sa novinárom za to, čo robili <i>„v záujme toho, aby verejnosť bola informovaná. A to aj o veciach, o ktorých mnohí nechceli a nechcú nič vedieť“</i>. Dezinformačné weby, naopak, ostro odsúdila. <i>„Informácie a slová, ktoré šíria, sú namierené na veľmi nízke pudy a iniciujú chorých, labilných alebo frustrovaných ľudí k činom,“</i> povedala.</p>
      <p>Viac k témam: <a href="https://www.webnoviny.sk/tag/dezinformacia/"><u>dezinformácia</u></a>, <a href="https://www.webnoviny.sk/tag/dezinformacne-media/"><u>dezinformačné médiá</u></a>, <a href="https://www.webnoviny.sk/tag/prezident-slovenskej-republiky/"><u>prezident Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/prezidentka-caputova-ostro-kritizovala-dezinformacne-weby-podnecuju-chorych-ludi-k-cinom/"><u>Prezidentka Čaputová ostro kritizovala dezinformačné weby, podnecujú chorých ľudí k činom</u></a> © SITA Všetky práva vyhradené.</p>
    </article>
  </body>
</html>