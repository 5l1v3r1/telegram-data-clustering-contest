<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pozhezha-na-viyskovomu-skladi-na-vinnichchini-u-prokuraturi-nazvali-sumu-zbitkiv-ta-prichinu-329614_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T10:59:00+00:00"/>
    <meta property="og:title" content="Пожежа на військовому складі на Вінниччині: у прокуратурі назвали суму збитків та причину"/>
    <meta property="og:description" content="Було знищене багато майна, яке зберігалось у будівлі."/>
  </head>
  <body>
    <article>
      <h1>Пожежа на військовому складі на Вінниччині: у прокуратурі назвали суму збитків та причину</h1>
      <h2>Було знищене багато майна, яке зберігалось у будівлі.</h2>
      <address>
        <time datetime="2019-11-14T10:59:00+00:00">14 Nov 2019, 10:59</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/244994.jpg"/>
          <figcaption>© Військова прокуратура Центрального регіону України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244995.jpg"/>
          <figcaption>© Військова прокуратура Центрального регіону України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244996.jpeg"/>
          <figcaption>© Військова прокуратура Центрального регіону України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244998.jpg"/>
          <figcaption>© Військова прокуратура Центрального регіону України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244999.jpeg"/>
          <figcaption>© Військова прокуратура Центрального регіону України</figcaption>
        </figure>
      </slideshow>
      <p><a href="https://dt.ua/UKRAINE/u-vinnickiy-oblasti-mayzhe-chotiri-godini-gasili-pozhezhu-na-armiyskomu-skladi-329589_.html"><b>Пожежа на території військової частини</b></a> 59-ї окремої мотопіхотної бригади у місті Гайсин Вінницької області знищила майно на 10,5 мільйонів гривень. Як повідомляють у пресслужбі військової прокуратури Центрального регіону України, було розпочато кримінальне провадження.</p>
      <p>Вказується, що розслідування справи за ознаками злочину, передбаченого ч. 3 ст. 425 КК (Недбале ставлення до військової служби) доручили Державному бюро розслідувань.</p>
      <p>Пожежа виникла у металевому ангарі речового складу площею 200 кв.м. Було знищене майно, яке зберігалось у будівлі: близько 1100 кевларових шоломів, 800 бронежилетів, 1500 спальних мішків, 100 польових наметів, понад 1000 одиниць польової форми, 1400 костюмів захисту від води та інше. Даних про постраждалих унаслідок інциденту немає.</p>
      <p>Пожежу ліквідували чотири пожежних автомобілі та 20 чоловік особового складу Держслужби з надзвичайних ситуацій, а також пожежний автомобіль і особовий склад військових частин Гайсинського гарнізону.</p>
      <p>За даними прокуратури, попередньою причиною загоряння є коротке замикання електропроводки. Наразі тривають першочергові слідчі дії, оглядають місце події і допитують свідків.</p>
      <p>За часів незалежності в Україні зафіксовано 13 великих пожеж на військових складах, а <b><a href="https://dt.ua/UKRAINE/z-pochatku-rosiyskoyi-agresiyi-v-chernigivskiy-oblasti-gorit-vzhe-shostiy-arsenal-290521_.html">з початку російської агресії у 2014 році - шість</a></b>. У результаті НС <b><a href="https://dt.ua/UKRAINE/ukrayina-vtratila-vid-pozhezh-na-viyskovih-skladah-do-p-yati-milyardiv-dolariv-zmi-290698_.html">Україна втратила близько п'яти млрд доларів</a></b>, істотно скоротився запас дефіцитних артилерійських снарядів, виробництво яких було налагоджено лише недавно.</p>
      <p>Зокрема, у жовтні минулого року надійшла інформація про <b><a href="https://dt.ua/UKRAINE/za-faktom-vibuhiv-na-arsenali-v-ichni-vidkrito-kriminalnu-spravu-290515_.html">пожежі і вибухи на території 6 арсеналу</a></b> МОУ поблизу смт Дружба (Ічнянський район, Чернігівська область). Територія арсеналу - 682,6 га, з них технічна – 402 га. На ньому зберігалося кілька десятків тонн боєприпасів, вогонь охопив п'ять складів – 10% від техтериторії арсеналу. Через цю подію евакуювали населення із 38 населених пунктів.</p>
      <p>Детальніше про вибухи арсеналів боєприпасів і наслідки для ЗСУ читайте в статті Юрія Бутусова "<b><a href="https://dt.ua/internal/katastrofa-v-ichni-durni-ne-vchatsya-navit-na-p-yati-pomilkah-291542_.html">Катастрофа в Ічні: дурні не вчаться навіть на п'яти помилках</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>