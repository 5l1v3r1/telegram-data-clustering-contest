<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823028.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:09:00+00:00"/>
    <meta property="og:title" content="گزارش اختصاصی الف/ عملیات گسترده نیروهای مسلح عراق در استان دیاله؛ ضربات مهلک به عناصر مخفی داعش در حومه دریاچه «حمرین، حوض مطیبیجه و کنعان» + نقشه میدانی و عکس"/>
    <meta property="og:description" content="در استان دیاله عراق چه می گذرد؟"/>
  </head>
  <body>
    <article>
      <h1>گزارش اختصاصی الف/ عملیات گسترده نیروهای مسلح عراق در استان دیاله؛ ضربات مهلک به عناصر مخفی داعش در حومه دریاچه «حمرین، حوض مطیبیجه و کنعان» + نقشه میدانی و عکس</h1>
      <address>
        <time datetime="2019-11-14T10:09:00+00:00">14 Nov 2019, 10:09</time>
      </address>
      <p>
        <b>در استان دیاله عراق چه می گذرد؟</b>
      </p>
      <p>به گزارش گروه بین الملل الف، از محورهای شمال شرق، شمال و شمال غرب استان دیاله خبر می رسد عملیات نیروهای مسلح عراق علیه هسته های خاموش گروهک تروریستی داعش همچنان ادامه دارد.</p>
      <p>نیروهای عراقی پس از دریافت اطلاعات اطلاعات دقیق، عملیات گسترده ای را در حومه دریاچه « حمرین» در شمال شرق استان دیاله آغاز کردند و توانستند 4 مقر عناصر مخفی داعش را کشف کنند و جست و جوی منطقه به منطقه در این محور جریان دارد.</p>
      <figure>
        <img src="https://www.alef.ir/files/archive/originals/2019/46/159782.png"/>
      </figure>
      <p>هدف اصلی نیروهای مسلح عراق از انجام عملیات در حومه دریاچه « حمرین»، شناسایی تروریست های داعش و مقرهای آنان است تا امنیت به طور کامل به این محور بازگردد چرا که ناامنی های روزهای گذشته باعث شده شماری از شهروندان خانه های خود را ترک و آواره شوند.</p>
      <p>هسته های خاموش گروهک تروریستی داعش تلاش می کنند با ناامن کردن مناطق شمال شرق استان دیاله، مردم را مجبور به فرار کنند و از شکاف امنیتی به وجود آمده برای تقویت خود استفاده کنند.</p>
      <p>از غرب استان دیاله خبر می رسد، نیروهای عراقی 3 مقر عناصر مخفی داعش را در منطقه « المیته» هدف قرار دادند و براساس اطلاعات به دست آمده شماری از تروریست ها در جریان این حملات کشته و زخمی شدند.</p>
      <p>به گزارش گروه بین الملل الف، نیروهای مسلح عراق در یک عملیات دقیق در منطقه « حوض مطیبیجه» در غرب استان دیاله هم موفق شدند شماری از تروریست های داعش از جمله یک فرمانده میدانی آنان را به هلاکت برسانند.</p>
      <p>منطقه « حوض مطیبیجه» در نزدیکی مرزهای استان صلاح الدین واقع شده به دلیل متروک بودن و خالی شدن روستاها به مکانی مناسب برای رشد و تقویت هسته های خاموش گروهک تروریستی داعش تبدیل شده است.</p>
      <p>این منطقه مهم همچنین از محور جنوبی به منطقه مهم«طارمیه» در شمال استان بغداد که آلوده به عناصر مخفی داعش است متصل می شود و همین مسئله خطری بزرگ برای مناطق شمالی پایتخت به شمار می آید.</p>
      <p>خبرها از محور جنوبی منطقه « کنعان» از توابع « بعقوبه» در غرب استان دیاله حاکیست، نیروهای تیپ 19 ارتش عراق موفق شدند 2 مقر و انبار حامل تهیزات نظامی و تله های انفجاری هسته های خاموش داعش را کشف و ضبط کنند.</p>
      <figure>
        <img src="https://www.alef.ir/files/archive/originals/2019/46/159783.jpg"/>
      </figure>
      <p>این منطقه راهبردی از محور غربی به شهر بعقوبه متصل و تحرکات عناصر مخفی داعش در این محور یک خطر برای این شهر محسوب می شود، منطقه « کنعان» همچنین در مسیر « مندلی - بعقوبه» واقع شده و همین مسئله بر اهمیتش افزوده است.</p>
      <p>از منطقه «هبهب» در شمال غرب بعقوبه خبر می رسد، گروهی مشترک از نیروهای مسلح عراق، عملیاتی را برای شناسایی هسته های خاموش داعش و کشف مقرهای آنان آغاز کرده اند که همچنان در جریان است.</p>
      <p>به گزارش گروه بین الملل سایت الف، نیروی هوایی ارتش عراق نیز در روزهای گذشته چندین عملیات را در محورهای مختلف استان دیاله از جمله « حمرین و وادی ثلاب» انجام و شماری از تروریست های داعش در جریان حملات هوایی به هلاکت رسیدند و چندین مقر آنان منهدم شد.</p>
      <figure>
        <img src="https://www.alef.ir/files/archive/originals/2019/46/159781.png"/>
      </figure>
    </article>
  </body>
</html>