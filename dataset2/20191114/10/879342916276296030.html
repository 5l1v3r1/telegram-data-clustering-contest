<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/pogljad/ekonomika/derzhbyudzhet-2020.-chomu-ekonomichnoho-dyva-ne-bude"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T10:40:17+00:00"/>
    <meta property="og:title" content="Держбюджет-2020. Чому економічного дива не буде?"/>
    <meta property="og:description" content="Верховна Рада планує розглянути й ухвалити у другому читанні проєкт закону про державний бюджет України на 2020 рік на засіданні 14 листопада."/>
  </head>
  <body>
    <article>
      <h1>Держбюджет-2020. Чому економічного дива не буде?</h1>
      <address><time datetime="2019-11-14T10:40:17+00:00">14 Nov 2019, 10:40</time> by <a rel="author">Андрій Новак</a></address>
      <p>
        <b>Проєкт держбюджету-2020 можна назвати структурною ксерокопією кошторису на 2019 рік. Так у коментарі «Слово і Діло» оцінив бюджет на наступний рік глава Комітету економістів України Андрій Новак.</b>
      </p>
      <p>Андрій Новак звернув увагу, що структура дохідної і видаткової частини кошторису-2020 року, співвідношення між центральним і місцевим бюджетом нічим не відрізняється від бюджету нинішнього року.</p>
      <p>«<i>Це не дивно, оскільки в основі бюджету-2020 бюджетна резолюція, яку ухвалив уряд Гройсмана навесні-2019. До того ж, у Мінфіні залишився колишній міністр фінансів. Ймовірно, ніхто і не збирався готувати якийсь принципово новий документ. Тому структурно вийшла ксерокопія</i>», – прокоментував Новак.</p>
      <p>Економіст зауважив, що в проєкті бюджету-2020 є тільки дрібні новації з приводу грального бізнесу, легалізації видобутку бурштину. Але в перші роки це принесе несуттєві надходження, уточнив він.</p>
      <p>На думку Новака, в найближчій перспективі сподіватися на українське економічне диво не доводиться.</p>
      <p>«<i>Все економічні дива, які ми можемо назвати в світі – рукотворні. За різних часів диво стало можливим завдяки конкретним економістам, політикам. Однак будь-яка високорозвинена країна досягла свого економічного дива завдяки одній рисі – наявності моделі власного розвитку. Це та риса, яка притаманна будь-якому економічному диву. І це те, чого немає у нас</i>», – прокоментував Новак.</p>
      <p>Економіст акцентував, що Україна у 28-й рік незалежності так і не визначила, яку економічну модель хоче будувати. У нового уряду навіть в лексиці відсутнє поняття «економічна модель України», зазначив він.</p>
      <p>За словами Новака, перше, з чого розпочав уряд – проєкт держбюджету. Але для початку потрібно було визначитися з економічною моделлю, далі під реалізацію моделі позначити секторальні програми розвитку, а тільки потім для забезпечення секторальних програм ухвалити бюджет, вказав економіст.</p>
      <p>«<i>Новий уряд пішов від зворотного – бюджет, суто формальна програма Кабміну, не секторальна, а загальна, щоб отримати рік недоторканності, при цьому про модель загалом ані слова. Зараз економічного дива чекати не варто точно. Для нього не зроблено навіть першого кроку – економічної моделі розвитку</i>», – прокоментував Андрій Новак.</p>
      <p>Експерт економічних програм Центру Разумкова Володимир Сіденко також погодився з тим, що підстави для українського економічного дива поки немає. Один з головних індикаторів – інвестиції та інноваційна активність, а в України немає жодного з цих факторів, констатував експерт.</p>
      <p>Крім того, для економічного ривка потрібен серйозний розвиток інфратруктури, що, судячи з бюджету-2020, не планується, продовжив Сіденко.</p>
      <related>
        <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu"/>
      </related>
      <p>За його словами, з таким підходом, який має влада, питання виходу на нормальні темпи економічного зростання можна вирішувати десятиліттями.</p>
      <p>«<i>Навіть не варто дивитися на досвід Китаю, досить врахувати хоча б, якою була політика розвитку В'єтнаму. На ідеї зменшення кількості функцій держави та економічної лібералізації, які взяла наша влада за основу, «чуда» не досягти</i>», – підсумував Володимир Сіденко.</p>
      <p>Нагадаємо, Верховна рада планує розглянути і ухвалити у другому читанні проєкт закону про державний бюджет України на 2020 рік на засіданні 14 листопада.</p>
      <p>Раніше «Слово і Діло» проаналізувало, <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu">на що і скільки в наступному році будуть витрачати бюджетні кошти.</a></p>
      <p>Також «Слово і Діло» писало, <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom">як основні показники бюджету-2020 відрізняються від проєкту на 2019-й.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu"/>
        <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"/>
        <a href="https://www.slovoidilo.ua/2019/11/13/novyna/polityka/komitet-rekomenduvav-radi-uxvalyty-czilomu-proyekt-derzhbyudzhetu-2020"/>
        <a href="https://www.slovoidilo.ua/2019/11/13/novyna/polityka/rozhlyad-derzhbyudzhetu-2020-mozhe-tryvaty-dvox-nochi-araxamiya"/>
      </related>
    </article>
  </body>
</html>