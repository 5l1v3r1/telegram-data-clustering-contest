<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425738/telika-apotelesmata-ths-kentrikhs-antiproswpeias-toy-texnikoy-epimelhthrioy-elladas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T10:40:02+00:00"/>
    <meta property="og:title" content="Τελικά αποτελέσματα της Κεντρικής Αντιπροσωπείας του Τεχνικού Επιμελητηρίου Ελλάδας"/>
    <meta property="og:description" content="Στις 12 Νοεμβρίου 2019 ολοκληρώθηκε η καταμέτρηση των ψήφων και η κατανομή των εδρών των εκλογών της 3ης Νοεμβρίου 2019 για την Κεντρική Αντιπροσωπεία του Τεχνικού Επιμελητηρίου Ελλάδος. Στις εκλογές αυτές ψήφισαν 32.236 ενεργοί μηχανικοί, μέλη του Τ.Ε.Ε.. Από τα ψηφοδέλτια, 30.744 ήταν έγκυρα, 733 ήταν άκυρα και 759 ήταν λευκά."/>
  </head>
  <body>
    <article>
      <h1>Τελικά αποτελέσματα της Κεντρικής Αντιπροσωπείας του Τεχνικού Επιμελητηρίου Ελλάδας</h1>
      <h2>Σάρωσε με ποσοστό 38,47% η “Δημοκρατική Κίνηση Μηχανικών”- εκλέγεται αντιπρόσωπος Δωδ/σου ο Σταμάτης Παπαντωνίου</h2>
      <address>
        <time datetime="2019-11-14T10:40:02+00:00">14 Nov 2019, 10:40</time>
      </address>
      <p>
        <b>Στις 12 Νοεμβρίου 2019 ολοκληρώθηκε η καταμέτρηση των ψήφων και η κατανομή των εδρών των εκλογών της 3ης Νοεμβρίου 2019 για την Κεντρική Αντιπροσωπεία του Τεχνικού Επιμελητηρίου Ελλάδος. Στις εκλογές αυτές ψήφισαν 32.236 ενεργοί μηχανικοί, μέλη του Τ.Ε.Ε.. Από τα ψηφοδέλτια, 30.744 ήταν έγκυρα, 733 ήταν άκυρα και 759 ήταν λευκά.</b>
      </p>
      <p>Η Κεντρική Αντιπροσωπεία του Τ.Ε.Ε., η οποία αποτελείται από 155 έδρες, αποτελεί ουσιαστικά τη «βουλή των μηχανικών». Ρόλος της είναι η λήψη αποφάσεων που σχετίζονται με τα επαγγελματικά δικαιώματα των μηχανικών, η προστασία του περιβάλλοντος μέσα από τις αποφάσεις για τις δράσεις του Τ.Ε.Ε., καθώς και η γνωμοδότηση σε κυβερνητικό επίπεδο για θέματα πολεοδομικού-χωροταξικού-περιβαλλοντικού σχεδιασμού.</p>
      <p>Στις πρόσφατες εκλογές του κλάδου, η “Δημοκρατική Κίνηση Μηχανικών” (Δ.Κ.Μ.), η προσκείμενη παράταξη στη Ν.Δ., με επικεφαλής τον Γεώργιο Στασινό, κατέλαβε την πρώτη θέση με 39,66% και 62 έδρες. Στις αμέσως επόμενες θέσεις ακολουθούν η “Δημοκρατική Συμπαράταξη Μηχανικών” (Δη.Συ.Μ.) με 15,11% και 23 έδρες, και η “Δημοκρατική Πανεπιστημονική Κίνηση Μηχανικών” 7,53% και 12 έδρες. Ακολουθούν μικρότερες παρατάξεις.<br/>Η Δ.Κ.Μ. στα Δωδεκάνησα, με το συντριπτικό (τοπικό) ποσοστό του 38,47%, καταφέρνει να αποκτήσει μία εκ των δύο εδρών στην Κεντρική Αντιπροσωπεία του Τ.Ε.Ε., συμπληρώνοντας τη νίκη της και στο Π.Τ. Τ.Ε.Ε. Δωδεκανήσου. Αντιπρόσωπος Δωδεκανήσου στην Κεντρική Αντιπροσωπεία του Τ.Ε.Ε. εκλέγεται ο Σταμάτης Παπαντωνίου (Αγρ. Τοπογράφος Μηχανικός) με τη “Δημοκρατική Κίνηση Μηχανικών”.</p>
      <p>Ο κ. Παπαντωνίου σε ανάρτησή του στα social media αναφέρει: «Θα ήθελα να ευχαριστήσω τους συναδέλφους μου, τόσο από τα Δωδ/σα όσο κι από την υπόλοιπη Ελλάδα, που με ανέδειξαν πρώτο σε ψήφους στον νομό μας. Η συντριπτική νίκη της Δ.Κ.Μ. και του Γιώργου Στασινού είναι η καθαρή εντολή που λαμβάνουμε για να αγωνιστούμε για τον κλάδο των μηχανικών και να υπερασπιστούμε τα δικαιώματά μας. Το επάγγελμα του μηχανικού αποτελεί τη μαγιά της επιζητούμενης ανάπτυξης και είμαστε παρόντες για να ενισχύσουμε τον θεσμικό μας ρόλο στην κοινωνία. Ένα μεγάλο ευχαριστώ στον Αντώνη Γιαννικουρή, για την εμπιστοσύνη και γιατί κατάφερε να εμπνεύσει όλη την ομάδα. Θερμά συγχαρητήρια σε όλη την ομάδα της Δ.Κ.Μ., που ήταν τιμή μου που αγωνιστήκαμε μαζί προεκλογικά... έχουμε πολύ αγώνα και δουλειά στη συνέχεια.» Τη 2η έδρα της Δωδεκανήσου καταλαμβάνει ο αρχιτέκτων Αντώνης Βαρκάς με την παράταξη «#block TEE Αριστερή Κίνηση Εργαζόμενων Άνεργων Μηχανικών», έχοντας λάβει ποσοστό μόλις 3,34% στα Δωδεκάνησα.<br/>Τα αναλυτικά αποτελέσματα των εκλογών είναι αναρτημένα στο site του Τ.Ε.Ε.</p>
    </article>
  </body>
</html>