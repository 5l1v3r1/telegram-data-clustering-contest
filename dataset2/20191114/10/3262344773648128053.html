<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33038/ubsound-diffusori-caratteristiche-tecniche-prezzo"/>
    <meta property="og:site_name" content="DDay.it"/>
    <meta property="article:published_time" content="2019-11-14T10:50:00+00:00"/>
    <meta property="og:title" content="Ubsound presenta i suoi primi diffusori. I prezzi da 3.600 euro la coppia"/>
    <meta property="og:description" content="Dopo cuffie e auricolari dall'eccellente rapporto qualità/prezzo, l'italiana Ubsound ha lanciato i suoi primi diffusori Hi-Fi. Si chiamano Velvet e sono disponibili in versione da scaffale e da pavimento, purtroppo i prezzi non sono popolari."/>
  </head>
  <body>
    <article>
      <h1>Ubsound presenta i suoi primi diffusori. I prezzi da 3.600 euro la coppia</h1>
      <h2>Dopo cuffie e auricolari dall'eccellente rapporto qualità/prezzo, l'italiana Ubsound ha lanciato i suoi primi diffusori Hi-Fi. Si chiamano Velvet e sono disponibili in versione da scaffale e da pavimento, purtroppo i prezzi non sono popolari.</h2>
      <address><time datetime="2019-11-14T10:50:00+00:00">14 Nov 2019, 10:50</time> by <a rel="author">Roberto Faggiano</a></address>
      <p>Si chiamano Velvet 42 e Velvet 48 i primi diffusori realizzati da Ubsound, l'azienda italiana che finora aveva proposto solo <a href="https://www.dday.it/redazione/18888/prova-cuffie-100-euro-ubsound-skullcandy-sony-panasonic-">cuffie e auricolari</a> con ottimi risultati qualitativi e dal prezzo molto abbordabile. Stavolta il prodotto si rivolge a una diversa fascia di utenti, quelli più appassionati di musica e ancora legati al concetto di impianti stereo tradizionali. <b>Il nuovo progetto è un vero made in Italy</b>, con costruzione artigianale curata in ogni dettaglio e utilizzo di un altoparlante esclusivo.</p>
      <figure>
        <img src="https://cdn.dday.it/system/uploads/picture/image/58618/content_small_vl48.jpg"/>
      </figure>
      <p>Quest'ultimo è un componente molto interessante di tipo coassiale, una caratteristica piuttosto rara che permette di avere emissioni coincidenti per woofer e tweeter. <b>L'altoparlante misura 21 cm di diametro e non ha bisogno di un crossover</b> perchè i due componenti sono stati progettati per lavorare insieme, con un taglio frequenza molto elevato, esattamente a 11 KHz.</p>
      <p>Lo stesso altoparlante è utilizzato nel modello da scaffale VL42 e in quello da pavimento VL48, sempre sfruttando un accordo reflex frontale con un particolare condotto curvo a 45° che migliora la resa delle frequenze al di sotto dei 200 Hz. Il mobile ha linea minimalista con finitura nera opaca: ogni diffusore è verniciato a mano con colore opaco steso a pennello e rifinito a cera.</p>
      <p>L'interno è riempito con quattro diversi strati di materiale fonoassorbente e le vibrazioni sono ulteriormente smorzate da pannelli in legno ad elevato spessore<b>. </b>Sul retro i morsetti di ingresso sono di ottima qualità e adatti a cavo spellato o terminato con banane o forcelle.;non è previsto il bi-wiring perchè manca il crossover e quindi non sarebbe una caratteristica utile </p>
      <p> </p>
      <h3>Prezzi poco popolari: si parte da 3.600 euro</h3>
      <p>Il progetto acustico si basa  sul<b> concetto HDNSS</b> (High Definition Natural Sound Signature) per ottenere la maggiore quantità di dettagli pur mantenendo un'impostazione "calda" del suono. Curatissimo anche l'aspetto del contatto tra il diffusore e  la superficie d'appoggio, utilizzando quattro piedini in gomma con aria compressa al suo interno per smorzare le vibrazioni.</p>
      <p>Scendendo nei dettagli tecnici queste sono le caratteristiche principali: per entrambi i diffusori si consigliano <b>amplificatori con potenza compresa tra 15 e 80 Watt, impedenza 8 ohm, sensibilità 88 dB </b>e distorsione armonica sotto l'1%; si differenziano tra i due diffusori la risposta in frequenza, che va dai 34 ai 22.360 Hz per i VL42 e da 33 a 22.345 Hz per i VL48.</p>
      <p>Per quanto riguarda le dimensioni i diffusori misurano 26 x 39 x 30 cm (L x A x P) dei VL42 ai 26 x 92 x 30 cm (L x A x P) dei VL48. Lasciamo per ultimo la nota dolente dei prezzi, non alla portata di tutti perchè<b> i VL42 costano 3.600 euro la coppia, mentre i VL48 da pavimento costano 4.700 euro.</b></p>
      <p>I diffusori sono già in vendita direttamente sul <a href="http://www.ubsound.com/">sito del costruttore</a>.</p>
    </article>
  </body>
</html>