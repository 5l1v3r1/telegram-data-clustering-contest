<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741663"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T10:19:00+00:00"/>
    <meta property="og:title" content="แจงปมร้อนปลด ผอ.-ผจก.รร.กรุงเทพคริสเตียนฯ"/>
    <meta property="og:description" content="ประธานกรรมการบริหารโรงเรียนกรุงเทพคริสเตียน แจงปมร้อนปลด ผอ.-ผจก.รร.กรุงเทพคริสเตียนฯ ชี้ จัดซื้อจัดจ้างไม่ถูกต้อง ตั้งงบประมาณซื้อไม่สอดคล้องกับข้อเท็จจริง"/>
  </head>
  <body>
    <article>
      <h1>แจงปมร้อนปลด ผอ.-ผจก.รร.กรุงเทพคริสเตียนฯ</h1>
      <address>
        <time datetime="2019-11-14T10:19:00+00:00">14 Nov 2019, 10:19</time>
      </address>
      <p>
        <b>ประธานกรรมการบริหารโรงเรียนกรุงเทพคริสเตียน แจงปมร้อนปลด ผอ.-ผจก.รร.กรุงเทพคริสเตียนฯ ชี้ จัดซื้อจัดจ้างไม่ถูกต้อง ตั้งงบประมาณซื้อไม่สอดคล้องกับข้อเท็จจริง</b>
      </p>
      <p>วันนี้ (14 พ.ย.) นายวิศาล มหชวโรจน์ ประธานกรรมการบริหารโรงเรียนกรุงเทพคริสเตียนวิทยาลัย (กท.) กล่าวถึงกรณีการปลด นายศุภกิจ จิตคล่องทรัพย์ อดีตผู้อำนวยการโรงเรียนกรุงเทพคริสเตียนวิทยาลัย และ นายวัชรพงษ์ อภิญญานุรังสี ผู้จัดการโรงเรียน ว่า เรื่องนี้ตนต้องขอชี้แจงให้สังคมได้รับทราบว่า การคืนความเป็นธรรมให้แก่ นายศุภกิจ และ นายวัชรพงษ์ ขึ้นอยู่กับสภาคริสตจักรแห่งประเทศไทยเท่านั้น และขณะนี้ทั้งสองคนอยู่ระหว่างการยืนอุทธรณ์ข้อกล่าวหา ดังนั้นคงขึ้นอยู่กับคณะกรรมการคณะกรรมการมูลนิธิแห่งสภาคริสตจักรในประเทศไทยแล้วว่าจะตัดสินอย่างไร เพราะต้องดูหลักฐานการประกอบพิจารณาอย่างรอบด้าน<br/><br/>นายวิศาล กล่าวต่อไปว่า สำหรับการตั้งคณะกรรมการสืบข้อเท็จจริงนายศุภกิจ และ นายวัชรพงษ์ นั้นมาจากการจัดซื้อจัดจ้างไม่ถูกต้องตามหลักเกณฑ์การจัดซื้อจัดจ้างของสภาคริสจจักรในประเทศไทยและมูลนิธิแห่งสภาคริสจักรแห่งประเทศไทย โดยเฉพาะการตรวจสอบพบโครงการบีซีซี สเปซโปรแกรม (BCC SPACE PROGRAM ) ด้วยสร้างดาวเทียมขนาดเล็ก หรือ CubeSat เพื่อส่งเข้าสู่วงโคจรในอวกาศ โดยดาวเทียมดังกล่าวมีเท่ากล่องกระดาษทิชชู่ มีน้ำหนัก 1 กิโลกรัมในวงเงินกว่า 7 ล้านบาท แต่เมื่อตรวจสอบข้อมูลกับองค์การบริหารการบินและอวกาศแห่งชาติ หรือ องค์การนาซา ซึ่งเป็นการตรวจเช็คข้อมูลแบบสาธารณะผ่านเว็บไซต์ของนาซ่าพบว่า การส่งดามเทียมในน้ำหนัก 1 กิโลกรัมนั้นมีราคาอยู่ที่ 7,600 เหรียญสหรัฐ หรือคิดเป็นเงินไทยประมาณ 300,000 บาทเท่านั้น รวมถึงการจัดซื้อที่ดินและกิจการโรงเรียนบึงกาฬพิทักษ์ศึกษาที่มีเนื้อที่ 5 ไร่วงเงิน 70 ล้านบาท และจัดซื้อที่ดินบริเวณรอบข้างโรงเรียนอีก 7 ไร่วงเงิน 30ล้านบาท รวมวงเงินกว่า 100 ล้านบาท แต่เมื่อตรวจสอบโฉดที่ดินที่มีการจัดซื้อ 5ไร่ ราคาประเมินจากกรมธนารักษ์ตกตารางวาละ 750 บาทหรือไร่ละ 300,000 บาทเท่านั้น ซึ่งเป็นการจัดซื้อไม่ถูกต้องตามหลักเกณฑ์การจัดซื้อจัดจ้างของสภาคริสจจักรในประเทศไทยและมูลนิธิแห่งสภาครสจักรแห่งประเทศไทยด้วย<br/><br/>ประธานกรรมการบริหารโรงเรียนกท. กล่าวอีกว่า ส่วนประเด็นการตั้งนายบรรจง ชมภูวงศ์ รักษาการผอ.โรงเรียนนั้น ซึงตามข้อบังคับของมูลนิธิสภาคริสตจักรในประเทศไทยระบุว่า หลักเกณฑ์การเกษียณอายุเมื่ออายุครบ 60 ปีและสามารถต่ออายุการทำงานได้จนถึงอายุ 65 ปี ก็ถือว่านายบรรจงได้รับการต่ออายุเกษียณจริงและจะหมดวาระในวันที่ 30 เม.ย. แต่ด้วยสถานการณ์วุ่นวายเกิดขึ้นกับโรงเรียนจึงต้องมีการตั้งรักษาการ เพื่อให้การขับเคลื่อนงานของโรงเรียนเป็นไปด้วยความเรียบร้อยเท่านั้น ซึ่งเมื่อสำนักงานคณะกรรมการการศึกษาเอกชน (กช.) มีข้อท้วงติงมา ขณะนี้ได้มีการตั้งคณะอนุกรรมการสรรหาผู้อำนวยการโรงเรียนตัวจริงแล้วจากนั้นจะมีการคัดเลือกให้มาแสดงวิสัยทัศน์ ซึ่งคาดว่าจะได้ผู้อำนวยการตัวจริงไม่เกินเดือนพ.ย.นี้<br/><br/>“สำหรับการจ้างบุคคลนอกหรือชายชุดดำเข้ามาในโรงเรียนนั้น ก็ดำเนินการเพื่อความปลอดภัย เพราะสถานการณ์ก่อนหน้านี้มีความวุ่นวาย และมีการชุมนุมเกิดขึ้นกว่า 500 คน บุกเข้ามาในโรงเรียนและห้องเรียน พร้อมกับกล่าวคำหยาบคาย ดังนั้นเราก็ไม่รู้ว่าใครเป็นใครบ้าง จึงต้องนำกำลังบุคคลภายนอกเข้ามาป้องกัน เพื่อไม่ให้ใครเข้ามาแฝงตัวสร้างสถานการณ์” นยวิศาล กล่าว</p>
    </article>
  </body>
</html>