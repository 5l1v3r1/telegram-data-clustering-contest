<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/b3732260533c68bb/un-motan-salvat-de-pe-strada-si-dus-la-un-adapost-de-animale-a-devenit-vedeta-pe-internet-ce-facea-felina-in-timpul-noptii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T10:20:37+00:00"/>
    <meta property="og:title" content="Un motan salvat de pe stradă și dus la un adăpost de animale a devenit vedetă pe internet; Ce făcea felina în timpul nopții"/>
    <meta property="og:description" content="Quilty, un motan de 6 ani din Texas salvat de pe stradă și dus la un adăpost de animale, a devenit vedetă pe internet după ce a încercat de mai multe ori să evadeze, potrivit CNN. Mai mult, în timpul nopții elibera și alte pisici care se aflau în cameră cu el."/>
  </head>
  <body>
    <article>
      <h1>Un motan salvat de pe stradă și dus la un adăpost de animale a devenit vedetă pe internet; Ce făcea felina în timpul nopții</h1>
      <address><time datetime="2019-11-14T10:20:37+00:00">14 Nov 2019, 10:20</time> by <a rel="author">Jurnal.md</a></address>
      <p>
        <b>Quilty, un motan de 6 ani din Texas salvat de pe stradă și dus la un adăpost de animale, a devenit vedetă pe internet după ce a încercat de mai multe ori să evadeze, potrivit CNN. Mai mult, în timpul nopții elibera și alte pisici care se aflau în cameră cu el.</b>
      </p>
      <p>Imediat, Quilty a fost separat de celelalte feline, iar pe rețelele de socializare au apărut imagini cu deja celebrul motan care au devenit repede virale. „Quilty poate fi un pic dificil. Veneam dimineața și trebuia să adunăm toate cele 15 pisici care se distrau în timpul nopții”, a declarat pentru CNN Jennifer Hopkins, purtătorul de cuvânt al Organizației „Friends for Life”, scrie libertatea.ro.</p>
      <p>După sosirea și cazarea lui Quilty în camera pentru pisici a adăpostului de animale, ușa încăperii camerei a început să fie deschisă, des, în mod misterios. Uitându-se pe imaginile surprinse de camerele de supraveghere, administratorii adăpostului au descoperit că vinovatul era chiar… Quilty, care sărea, trăgând clanța ușii în jos.</p>
      <p>În cele din urmă, angajații adăpostului au fost nevoiți să îl izoleze în holul clădirii, dar asta nu l-a făcut decât să devină și mai celebru. Fotografiile cu motanul Quilty în timpul „detenției” au atras mii de fani pe Facebook, iar acum oamenii stau la rând pentru a-l adopta, chiar dacă poate deschide uși și nu regretă nimic din ceea ce face.</p>
      <p>Născut în 2012, simpaticul pisoi a fost botezat după un personaj din romanul „Lolita”, de Vladimir Nabokov. Motanul mai fusese adoptat în trecut de la același adăpost, dar stăpânul său a fost nevoit să se mute și astfel Quilty a ajuns din nou la „Friends for Life”. Acum, respectivul adăpost a primit cu entuziasm noua faimă a lui Quilty, iar pe pagina lor de Facebook pot fi găsite hashtag-uri precum #FreeQuilty și #QuiltyNotGuilty.</p>
    </article>
  </body>
</html>