<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Troben-estrofa-inedita-flors-Baudelaire_0_2343965686.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T10:28:41+00:00"/>
    <meta property="og:title" content="Troben una estrofa inèdita de 'Les flors del mal', de Baudelaire"/>
    <meta property="og:description" content="Els versos manuscrits són el novè quartet del poema altament eròtic de 'Les bijoux'"/>
  </head>
  <body>
    <article>
      <h1>Troben una estrofa inèdita de 'Les flors del mal', de Baudelaire</h1>
      <h2>Els versos manuscrits són el novè quartet del poema altament eròtic de 'Les bijoux'</h2>
      <address>
        <time datetime="2019-11-14T10:28:41+00:00">14 Nov 2019, 10:28</time>
      </address>
      <p>Una edició original de  <i> Les flors del mal</i>, de Charles Baudelaire, conté una estrofa manuscrita inèdita del poema <i>Les bijoux</i>, que va ser afegida a mà pel mateix poeta. El volum es posarà a la venda el 22 de novembre a la casa de subhastes Drouot, a París, i es calcula que el preu pot oscil·lar entre els 60.000 i els 80.000 euros.</p>
      <p>Aquesta estrofa inèdita ja l'havia assenyalada Yves-Gérard Le Dantec (1898-1958), gran especialista en Baudelaire, en les notes de la primera edició de les obres de Baudelaire a la Pléiade. Fins ara, però, el propietari del volum on el poeta havia escrit a mà l'estrofa i els seus successors no havien volgut fer-la pública, tot i les peticions de diversos estudiosos que ho fessin.</p>
      <h3>L'estrofa inèdita</h3>
      <p>Publicat el 1857, el recull <i>Les fleurs du mal, </i>traduït al català pel professor Jordi Llovet com <i>Les flors del mal</i> (Edicions 62)<i> , </i>va ser objecte, tan bon punt va sortir publicat, d'un procés judicial per "ultratge a la moral pública". El poema <i>Les bijoux</i>, jutjat com a obscè, va ser prohibit, juntament amb altres cinc poemes del recull. Els vuit quartets que componen el poema evoquen una dona nua i lasciva que només duu joies en un poema altament eròtic.</p>
      <p>El vers descobert seria un novè quartet: "<i> Et je fus plein alors de cette Vérité:/ Que le meilleur trésor que Dieu garde au Génie/ Est de connaître à fond la terrestre Beauté/ Pour en faire jaillir le Rythme et l'harmonie</i>" ("I em vaig sadollar d'aquesta Veritat:/ que el millor tresor que Déu conserva per al Geni/ És conèixer a fons la terrestre Bellesa/ Per fer-ne brollar el Ritme i l'harmonia").</p>
    </article>
  </body>
</html>