<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/decreto-cybersicurezza-approvato-poteri-speciali-per-conte-in-caso-di-rischi-per-la-sicurezza-nazionale/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T10:37:00+00:00"/>
    <meta property="og:title" content="Decreto cybersicurezza approvato, poteri speciali per Conte in caso di rischi per la sicurezza nazionale | Tom's Hardware"/>
    <meta property="og:description" content="Ieri il Parlamento ha approvato il disegno di legge sulla cybersicurezza, ma per i decreti attuativi bisognerà attendere ancora un po' di tempo."/>
  </head>
  <body>
    <article>
      <h1>Decreto cybersicurezza approvato, poteri speciali per Conte in caso di rischi per la sicurezza nazionale | Tom's Hardware</h1>
      <address>
        <time datetime="2019-11-14T10:37:00+00:00">14 Nov 2019, 10:37</time>
      </address>
      <p>Ieri il <b>disegno di legge sulla cybersicurezza è stato approvato</b> a Montecitorio, ma per i decreti attuativi bisognerà attendere ancora un po’ di tempo. È già attivo invece il golden power “potenziato” che consente al presidente del Consiglio di ordinare la disattivazione di apparecchiature o prodotti in caso di attacchi capaci di mettere a grave rischio la sicurezza nazionale.</p>
      <figure>
        <img src="https://www.tomshw.it/images/images/2019/03/sicurezza-2-21903.768x432.jpg"/>
        <figcaption>Photo credit - <a href="http://it.depositphotos.com/?utm_source=Tomshw&amp;utm_medium=freesub&amp;utm_campaign=IT-brand">depositphotos</a>.com</figcaption>
      </figure>
      <p>Previsto anche il potere di limitare il raggio d’azione di specifiche imprese nel <b>settore 5G</b> e anche il veto sull’adozione di atti o operazioni di soggetti extra-UE intenzionati all’acquisizione di società nazionali di infrastrutture critiche, gestioni dati e finanziarie. Insomma, non vi sono espliciti riferimenti ad aziende come Huawei e ZTE, ma la legge adesso consente di agire per far fronte a qualsiasi emergente problema legato alla sicurezza.</p>
      <p>Un’altra novità sul fronte <a href="https://www.tomshw.it/altro/cybersecurity-anche-litalia-recepisce-la-direttiva-ue/">cybersicurezza</a>, come spiega <a href="https://www.repubblica.it/politica/2019/11/13/news/cybersicurezza_legge-241041589/">La Repubblica</a>, riguarda <b>l’obbligo per amministrazioni pubbliche, enti ed operatori nazionali</b> – pubblici e privati – a tutelarsi contro ogni minaccia informatica entro i prossimi mesi. Si parla ovviamente di realtà che svolgono <b>attività fondamentali per lo Stato o forniscono servizi essenziali</b> in ambito civile, sociale ed economico. L’applicazione sarà graduale e inizialmente faranno parte del computo le 100 realtà più strategiche.</p>
      <p>Invece sarà obbligatorio immediatamente per tutte la segnalazione di attacco informatico al <b>Csirt</b> (computer security incident response team) del Dipartimento informazioni e sicurezza. Quest’ultimo si occuperà di coordinare e controllare i processi di monitoraggio e gestione di eventuali attacchi.</p>
      <p>Rimane ancora l’interrogativo delle certificazioni dei beni e servizi che le PMI saranno costrette a ottenere per rifornire le realtà inserite nel perimetro di sicurezza stabilito dalla norma. Si ipotizzano agevolazioni fiscali, ma al momento non c’è alcun accordo al riguardo.</p>
    </article>
  </body>
</html>