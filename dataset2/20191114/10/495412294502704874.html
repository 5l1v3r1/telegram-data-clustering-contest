<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/vietavano-prescrizione-farmaco-piu-economico-aifa-indagati-dirigenti-danno-200-mln/1949180/"/>
    <meta property="og:site_name" content="IlSussidiario"/>
    <meta property="article:published_time" content="2019-11-14T10:16:30+00:00"/>
    <meta property="og:title" content="Vietavano prescrizione farmaco più economico/ Aifa, indagati dirigenti: danno 200 mln"/>
    <meta property="og:description" content="Agenzia del Farmaco (Aifa), dirigenti accusati di aver vietato un farmaco più economico dopo presunto accordo con Roche e Novartis: le ipotesi di reato"/>
  </head>
  <body>
    <article>
      <h1>Vietavano prescrizione farmaco più economico/ Aifa, indagati dirigenti: danno 200 mln</h1>
      <h2>Agenzia del Farmaco (Aifa), dirigenti accusati di aver vietato un farmaco più economico dopo presunto accordo con Roche e Novartis: le ipotesi di reato e l’indagine</h2>
      <address><time datetime="2019-11-14T10:16:30+00:00">14 Nov 2019, 10:16</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Una maxi inchiesta partita mesi fa dalla Guardia di Finanza ha portato alla luce un presunto scandalo <a href="https://www.ilsussidiario.net/news/salute-e-benessere/2018/7/30/agenzia-del-farmaco-ecco-come-usare-i-medicinali-in-estate-caldo-e-umidita-i-principali-rischi/832738/"><b>nell’Agenzia Italiana del Farmaco (l’Aifa</b></a>), con alcuni dirigenti e componenti pro-tempore della Commissione Consultiva Scientifica indagati per aver <b>provocato un danno all’erario da 200 milioni di euro</b>. Il motivo è semplice, avrebbero di fatto imposto «<i>limitazioni alla prescrivibilità di un farmaco più economico per curare alcune malattie oculari</i>»; vietando alcuni farmaci, in questo modo avrebbero <b>costretto il Servizio Sanitario Nazionale a sostenere costi maggiori</b>, favorendo gli interessi di due multinazionali farmaceutiche invece che medicinali magari dal medesimo principio ma più economici. Le ditte citate dall’inchiesta della Guardia di Finanza sarebbero la <a href="https://www.ilsussidiario.net/news/novartis-cura-personalizzata-la-sfida-della-ricerca-che-aiuta-lo-sviluppo-del-paese/1918324/"><b>Novartis</b></a> e la <b>Roche</b>, con la GdF che ha notificato stamane ai soggetti coinvolti un invito a dedurre l’indagine della Corte dei Conti in Lazio per evitare un possibile e futuro procedimento penale. Il caso per ora resta con l’ipotesi di reato con l’Aifa che a questo punto è chiamata anche ad un’indagine interna per capire se e cosa sia accaduta su tali medicine oculari, in particolare il <b>Lucentis</b> che veniva scelto e “consigliato” al posto dell’<b>Avastin</b> pur avendo la medesima  equivalenza terapeutica (come dimostrato da studi comparativi eseguiti in questi mesi di indagine, ndr).</p>
      <h4>INDAGATI DIRIGENTI AGENZIA FARMACO: DANNO DA 200 MILIONI</h4>
      <p>Come spiega l’informativa della Guardia di Finanza, l’Avastin pur essendo praticamente lo stesso farmaco del Lucentis, <b>non è stato inserito tra i prodotti rimborsabili dal Servizio sanitario nazionale fino al 2014</b>; non solo, sono state imposte anche una serie di «<i>ingiustificate limitazioni al suo utilizzo almeno fino al 2017, causando un aggravio di spesa per lo Stato</i>», spiegano gli inquirenti. In questo modo, l’erario avrebbe avuto un danno da oltre 200 milioni di euro, prezzo calcolato facendo la differenza economica tra i due farmaci (600 e 730 euro per singola dose) ovviamente in relazione al numero di trattamenti che sono stati effettuati con il Lucentis invece e che con il simile Avastin. Già nel 2014 l’Autorità Garante per la concorrenza aveva <b>multato (oltre 180milioni di euro) la Roche e la</b> <a href="https://www.ilsussidiario.net/news/esteri/2018/2/14/diario-grecia-scandalo-novartis-tanto-rumore-per-coprire-il-caso-macedonia/806651/"><b>Novartis</b></a> per aver creato un “<b>cartello</b>”, «d<i>ecidendo una differenziazione dei prodotti che in realtà era artificiosa</i>». Ora però il caso si è ingigantito arrivando fino a coinvolgere alcuni dirigenti dell’Aifa: «<i>I due gruppi si sono accordati illecitamente per ostacolare la diffusione dell’uso di un farmaco molto economico, Avastin, nella cura della più diffusa patologia della vista tra gli anziani e di altre gravi malattie oculistiche, a vantaggio di un prodotto molto più costoso, Lucentis, differenziando artificiosamente i due prodotti. Per il Sistema Sanitario Nazionale l’intesa ha comportato un esborso aggiuntivo stimato in oltre 45 milioni di euro nel solo 2012, con possibili maggiori costi futuri fino a oltre 600 milioni di euro l’anno</i>», scriveva così <b>l’Authority nel 2014</b>, con una sentenza recente del Consiglio di Stato che <b>confermava la condanna</b> dopo il ricorso a vuoto delle due multinazionali farmaceutiche.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lara-comi-arrestata-ex-eurodeputata-forza-italia-accusata-di-corruzione-per-tangenti/1949135/"/>
        <a href="https://www.ilsussidiario.net/news/ultime-notizie-ultimora-oggi-venezia-in-ginocchio-per-lacqua-alta-14-novembre/1949072/"/>
        <a href="https://www.ilsussidiario.net/news/terremoto-oggi-a-laquila-m-3-2-a-capitignano-ingv-trema-labruzzo-e-amatrice/1949201/"/>
        <a href="https://www.ilsussidiario.net/news/venezia-acqua-alta-quando-il-mose-oggi-cdm-tecnico-si-valuta-stato-di-emergenza/1949126/"/>
        <a href="https://www.ilsussidiario.net/news/patrizia-reggiani-polemica-per-il-film-sullomicidio-di-maurizio-gucci-con-lady-gaga/1948704/"/>
        <a href="https://www.ilsussidiario.net/news/rimini-contagia-amante-con-virus-hiv-arrestato-untore-rischio-altre-donne-adescate/1949169/"/>
      </related>
    </article>
  </body>
</html>