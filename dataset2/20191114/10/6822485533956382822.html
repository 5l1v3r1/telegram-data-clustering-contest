<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:53:00+00:00"/>
    <meta property="og:title" content="سرلشگر باقری مطرح کرد: تلاش ناکام تروریست‌ها برای بر هم زدن راهپیمایی اربعین"/>
    <meta property="og:description" content="به گزارش ایسنا، سرلشکر محمد باقری در مراسم تقدیر از خادمان اربعین حسینی که صبح امروز در ستاد مرکزی ناجا برگزار شد، گفت: اربعین و مراسم آن نمادی از وحدت و جوشش ملت ایران، ملت عراق و دیگر آزادیخواهان و علاقه‌مندان به اهل بیت و امام حسین (ع) در سراسر جهان شده است که نشان می‌دهد اعتقاد اسلامی می‌تواند منجر به چه سیل عظیمی شود."/>
  </head>
  <body>
    <article>
      <h1>سرلشگر باقری مطرح کرد: تلاش ناکام تروریست‌ها برای بر هم زدن راهپیمایی اربعین</h1>
      <address>
        <time datetime="2019-11-14T10:53:00+00:00">14 Nov 2019, 10:53</time>
      </address>
      <p>رئیس ستاد کل نیروهای مسلح اعلام کرد که تروریست‌ها تلاش زیادی برای ایجاد ناامنی و برهم زدن مراسم راهپیمایی اربعین داشتند.</p>
      <p>به گزارش ایسنا، سرلشکر محمد باقری در مراسم تقدیر از خادمان اربعین حسینی که صبح امروز در ستاد مرکزی ناجا برگزار شد، گفت: اربعین و مراسم آن نمادی از وحدت و جوشش ملت ایران، ملت عراق و دیگر آزادیخواهان و علاقه‌مندان به اهل بیت و امام حسین (ع) در سراسر جهان شده است که نشان می‌دهد اعتقاد اسلامی می‌تواند منجر به چه سیل عظیمی شود.</p>
      <p>وی با اشاره به تجمعاتی با جمعیتی کمتر از اربعین در سطح جهان اظهار کرد: دیده‌اید که چطور در مراسم‌هایی با حضور چندین هزار نفر رسانه‌ها طوری به آن پرداخته و مسئله را بزرگ می‌کنند که انگار چه رویدادی رخ داده است اما سال‌هاست که مراسم و موج عظیم اربعین به راه افتاده و سالانه بین ۱۵ تا ۲۰ میلیون نفر در آن گردهم جمع می‌شوند اما هیچ پوشش رسانه‌ای داده نمی‌شود.</p>
      <p>باقری مراسم اربعین را گامی بزرگ در راستای شکل‌گیری تمدن بزرگ اسلامی برشمرد و گفت: اربعین نمایش دهنده اتحاد است و مراسمی اصیل با پیامی جهانی است. حتی در این ایام گروه‌های شیعه و مسلمانانی که ممکن است در ظاهر با شیعیان اختلاف داشته باشند وحدت بی‌نظیری را از خود به نمایش می‌گذارند. حتی از سایر ادیان الهی نیز در این مراسم حضور پیدا می‌کنند.</p>
      <p>رئیس ستاد کل نیروهای مسلح  اظهار کرد: خواسته استکبار جهانی ایجاد شکاف و فاصله میان دو کشور و دو ملت ایران و عراق است اما شما ببینید که در ایام اربعین این دو ملت که سابقه درگیری با یکدیگر را هم دارند چطور عاشقانه در کنار هم قرار گرفته و ملت عراق از زائران ایرانی استقبال می‌کنند. این یک اتفاق کوچک نیست.</p>
      <p>باقری از تلاش تروریست‌ها برای ایجاد ناامنی در مراسم اربعین خبر داد و گفت: در اربعین ‌امسال به برکت خون شهدا و با اقدامات انجام گرفته علیرغم مشکلاتی نظیر افزایش دمای هوا، ‌تلاش تروریست‌ها برای ناامنی در مرزها و مسیر حرکت زائران در عراق و اماکن متبرکه، وقوع اعتراض در عراق پیش از ایام اربعین، مسائل و مشکلات اقتصادی و... باز هم ملت ایران و عراق و دو دولت ایران و عراق به گونه‌ای رفتار کردند که سبب افزایش چشمگیر جمعیت زائران شد به طوری که آمار یک میلیون و ۷۰۰ هزار زائر ایرانی کربلا در سال گذشته به بیش از سه میلیون نفر در سال جاری رسید.</p>
      <p>وی به نقش نیروی انتظامی در راهپیمایی اربعین اشاره کرد و گفت: تمام نیروهای مسلح در کنار پلیس فعالیت داشتند اما پلیس به عنوان نیرویی محوری در این ایام فعالیت کرد و با ایجاد قرارگاه، اشراف اطلاعاتی و به کار گیری هزاران نفر از نیروهای خود اقدامات خوبی را در مراسم اربعین انجام داد.</p>
      <p>رئیس ستاد کل نیروهای مسلح ادامه داد:‌ امسال یکی از ابتکارات ناجا برگ تردد بود و منجر به تسهیل در سفر زائران شد. همچنین شرایطی فراهم شد تا آن دست از مشمولان غیرغایب سربازی نظیر دانشجویان و طلاب بدون سپردن وثیقه از کشور خارج شوند.</p>
      <p>باقری با اشاره به رضایت از برگزاری مراسم اربعین گفت: امسال حقیقتا طرف عراقی مطالبات ما را انجام داد و لازم است که از آنان نیز تقدیر کنیم چرا که هماهنگی با این کشور تجربه کوچکی نیست.</p>
      <p>وی از مسئولان و فرماندهان پلیس خواست که نقاط قوت و کاستی خود را در طرح امسال اربعین بررسی و استخراج کنند تا در سال آینده برخی از مشکلات که شاهد آن بودیم نیز رفع شده و خدمات بیشتری ارائه شود. </p>
    </article>
  </body>
</html>