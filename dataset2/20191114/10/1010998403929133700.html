<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/promenjar-dvizhenie-v-centara-na-sofija-zaradi-macha-balgarija-paragvaj.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T10:18:00+00:00"/>
    <meta property="og:title" content="Променят движението в центъра на София заради мача България - Парагвай"/>
    <meta property="og:description" content="Срещата е от 19:00 ч. на стадион &quot;Васил Левски&quot;"/>
  </head>
  <body>
    <article>
      <h1>Променят движението в центъра на София заради мача България - Парагвай</h1>
      <h2>Срещата е от 19:00 ч. на стадион "Васил Левски"</h2>
      <address>
        <time datetime="2019-11-14T10:18:00+00:00">14 Nov 2019, 10:18</time>
      </address>
      <p>Приятелската футболна среща между националните отбори на България и Парагвай тази вечер, както и европейската квалификация срещу Чехия на 17 ноември, ще доведат до промяна в движението в центъра на София, съобщават от СДВР.</p>
      <p>От 18:00 часа до края на двубоя, в карето около стадион "Васил Левски" ще се движат само автобусите на градския транспорт. За останалите участници в движението, трафикът ще бъде забранен в двете посоки.</p>
      <p>От 08.00 до 22.00 часа на 14 и 17.11.2019 г. се забранява престоят и паркирането на пътни превозни средства, с изключение на автомобилите на участниците в мероприятието на моста пред Национален стадион "Васил Левски".</p>
      <p>От 18.00 часа на 14 и 17.11.2019 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:</p>
      <p>- ул. "Ген. Гурко" между бул. "Васил Левски" и бул. "Евлоги и Христо Георгиеви";</p>
      <p>- бул. "Евлоги и Христо Георгиеви" между пл. "Орлов мост" и бул. "Черни връх";</p>
      <p>- бул. "Драган Цанков" между бул. "Евлоги и Христо Георгиеви" и бул. "Пейо К. Яворов".</p>
    </article>
  </body>
</html>