<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/eforia-deyteri-eykairia-gia-osoys-echasan-ti-rythmisi-ton-100-doseon-ola-osa-tha-prepei-na-xeroyn-oi-endiaferomenoi-ofeiletes/"/>
    <meta property="og:site_name" content="europost.gr"/>
    <meta property="article:published_time" content="2019-11-14T10:15:42+00:00"/>
    <meta property="og:title" content="Εφορία: Δεύτερη ευκαιρία για όσους έχασαν τη ρύθμιση των 100 δόσεων – Όλα όσα θα πρέπει να ξέρουν οι ενδιαφερόμενοι οφειλέτες…"/>
    <meta property="og:description" content="Οι οφειλέτες θα έχουν την ευκαιρία να εντάξουν το υπόλοιπο της οφειλής που έμεινε απλήρωτο στη νέα πάγια ρύθμιση σε έως 24 ή 48 δόσεις. Η δυνατότητα αυτή προβλέπεται στο φορολογικό νομοσχέδιο το οποίο βρίσκεται σε"/>
  </head>
  <body>
    <article>
      <h1>Εφορία: Δεύτερη ευκαιρία για όσους έχασαν τη ρύθμιση των 100 δόσεων – Όλα όσα θα πρέπει να ξέρουν οι ενδιαφερόμενοι οφειλέτες…</h1>
      <address>
        <time datetime="2019-11-14T10:15:42+00:00">14 Nov 2019, 10:15</time>
      </address>
      <p>Οι οφειλέτες θα έχουν την ευκαιρία να εντάξουν το υπόλοιπο της οφειλής που έμεινε απλήρωτο στη νέα πάγια ρύθμιση σε έως 24 ή 48 δόσεις.</p>
      <p>Η δυνατότητα αυτή προβλέπεται στο φορολογικό νομοσχέδιο το οποίο βρίσκεται σε διαβούλευση και αφορά:</p>
      <p>Ρυθμίσεις που είχαν γίνει σε 100 δόσεις (τα έτη 2014 και 2015) ή σε 12 ή 24 δόσεις με την πάγια ρύθμιση που ισχύει σήμερα.</p>
      <p>Προσοχή: H ένταξη στη νέα πάγια ρύθμιση θα μπορεί να γίνει μόνο για μια φορά. Αυτό σημαίνει ότι εάν ο φορολογούμενος ακολουθήσει την νέα πάγια ρύθμιση και τη χάσει στη συνέχεια τότε δεν θα έχει το δικαίωμα να ρυθμίσει ξανά τις οφειλές του.</p>
      <p>Συγκεκριμένα η παράγραφος 8 του άρθρου 32 του νέου φορολογικού νομοσχεδίου προβλέπει ότι:</p>
      <p>«Οφειλές που είχαν υπαχθεί σε νομοθετική ρύθμιση ή διευκόλυνση τμηματικής καταβολής, η οποία έχει απωλεσθεί ή θα έχει απωλεσθεί μέχρι την 1η-1-2020, δύνανται να ενταχθούν στην παρούσα ρύθμιση (σ.σ. των 24 ή 48 μηνιαίων δόσεων) υπό τους όρους και προϋποθέσεις αυτής μόνο μία φορά, με προσαυξημένο επιτόκιο. Όμως ο αριθμός των δόσεων δεν μπορεί να υπερβαίνει τον αριθμό των δόσεων που υπολείπονταν κατά το χρόνο απώλειας της ρύθμισης ή διευκόλυνσης τμηματικής καταβολής».</p>
      <p>Σύμφωνα με την συγκεκριμένη διάταξη:</p>
      <p>Αν ένας φορολογούμενος είχε εντάξει παλαιά ληξιπρόθεσμη οφειλή του προς το Δημόσιο στη ρύθμιση των 100 δόσεων του ν. 4321/2015 αλλά έχασε τη ρύθμιση αυτή όταν βρισκόταν στην 34η μηνιαία δόση, ενώ δηλαδή υπολείπονταν άλλες 66 δόσεις, θα μπορεί από τον Ιανουάριο του 2020 να εντάξει το απλήρωτο υπόλοιπο των 66 δόσεων, μαζί με τους τόκους που θα έχουν συσσωρευτεί μέχρι τότε, στη νέα πάγια ρύθμιση των 24 ή 48 μηνιαίων δόσεων. Αν το απλήρωτο υπόλοιπο της οφειλής εκείνης ήταν φόρος εισοδήματος ή ΕΝΦΙΑ ή ΦΠΑ ή κάποιος άλλος τακτικά καταβαλλόμενος φόρος θα μπορεί να το ρυθμίσει έως και σε 24 μηνιαίες δόσεις. Αν το ανεξόφλητο υπόλοιπο της οφειλής εκείνης προερχόταν από κάποια έκτακτη αιτία (π.χ. από φόρο κληρονομιάς ή από καταλογισμό φόρων και προστίμων κατόπιν φορολογικού ελέγχου) τότε θα μπορεί να το εξοφλήσει σε περισσότερες από 24 μηνιαίες δόσεις οι οποίες όμως δεν θα μπορούν να υπερβούν τις 48.</p>
      <p>Σε περίπτωση που ο οφειλέτης είχε ρυθμίσει οφειλή από φόρο κληρονομιάς σε 24 μηνιαίες δόσεις με την ισχύουσα σήμερα πάγια ρύθμιση του ν. 4174/2013, αλλά ενώ βρισκόταν στην 6η μηνιαία δόση έχασε τη ρύθμιση αυτή επειδή δεν μπόρεσε να είναι συνεπής με τους όρους της, μπορεί από τον Ιανουάριο του 2020 να εντάξει το ανεξόφλητο υπόλοιπο των 18 μηνιαίων δόσεων μαζί με τα ποσά των τόκων που θα έχουν συσσωρευτεί μέχρι τότε στη νέα πάγια ρύθμιση.</p>
      <p>Με βάση τον όρο που προβλέπει ότι «ο αριθμός των δόσεων δεν μπορεί να υπερβαίνει τον αριθμό των δόσεων που υπολείπονταν κατά το χρόνο απώλειας της προηγούμενης ρύθμισης ή διευκόλυνσης τμηματικής καταβολής», ο εν λόγω οφειλέτης θα αποκτήσει απλώς και πάλι τη δυνατότητα αποπληρωμής του υπολοίπου της οφειλής του σε 18 μηνιαίες δόσεις (όσες δηλαδή ήταν αυτές που έμειναν απλήρωτες από την προηγούμενη ρύθμιση).</p>
    </article>
  </body>
</html>