<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/14/briefje-van-jan-aan-dilan-yesilgoz-3/"/>
    <meta property="og:site_name" content="ThePostOnline"/>
    <meta property="article:published_time" content="2019-11-14T10:36:00+00:00"/>
    <meta property="og:title" content="BRIEFJE VAN JAN – Aan Dilan Yesilgöz"/>
    <meta property="og:description" content="Beste kakelkip, ik had vannacht een hele slechte droom"/>
  </head>
  <body>
    <article>
      <h1>BRIEFJE VAN JAN – Aan Dilan Yesilgöz</h1>
      <h2>Beste kakelkip, ik had vannacht een hele slechte droom</h2>
      <address><time datetime="2019-11-14T10:36:00+00:00">14 Nov 2019, 10:36</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste kakelkip,</p>
      <p>Ik had vannacht een hele slechte droom.</p>
      <p>Ik droomde dat het gerenommeerde persagentschap Reuters had geschreven dat Nederland en Duitsland door de Turkse regering expliciet werden bedankt voor hun coöperatieve houding bij het terughalen van IS-terroristen.</p>
      <p>Ja, jouw geliefde leiders Mark Rutte en Stef Blok gaan de terroristen terughalen.</p>
      <p>Dus niet alleen de kinderen.</p>
      <p>Niet daaropvolgend ook de vrouwen.</p>
      <p>Maar de terroristen zélf.</p>
      <p>Het werd een surrealistisch gesprek.</p>
      <p>Mijn eerste vraag aan jou was natuurlijk: “Dilan, hoe kán dit?”</p>
      <p>Je antwoordde: “Het moet betaalbaar en behapbaar blijven.”</p>
      <p>Ik: “Nee, dat antwoord gaf je altijd toen je dat malle Klimaatakkoord verdedigde. Hoe vind je het dat ondanks de stoere praat van de VVD, en dus van jou, dat de mannen, de vrouwen én de kinderen lekker daar moesten blijven, nu de soldaten van de Islamitische Staat gewoon worden teruggehaald?”</p>
      <p>Jij: “Volle bak en super sfeer eergisteren in Velsen met Dijkhoff!”</p>
      <p>Ik: “Op 26 september zei je: ‘Deze jihadisten willen alles waar wij voor staan, vernietigen. Ze hebben niets te zoeken in Nederland en moeten gestraft worden voor hun walgelijke daden. Heel goed dat VVD-minister Blok alles op alles zet op berechting in Irak’. Dat is dus mislukt.”</p>
      <p>Jij: “I’ll take a summer day any day, maar de herfstkleuren zijn wel echt erg mooi.”</p>
      <p>Ik: “Dat zal me jeuken. Op 5 oktober zei je nog: ‘We willen voorkomen dat jihadisten terugkeren naar ons land. Minister Grapperhaus moet, samen met zijn collega’s uiteraard, alles op alles zetten om dat te realiseren’. Nou, dat hebben Grapperhaus, VVD-minister Blok en VVD-premier Rutte dus niet gerealiseerd.”</p>
      <p>Jij: “In de regen toch mooi gewandeld met Moos.”</p>
      <p>Ik: “Boeit me niet. Later in oktober zei je nog: ‘Als je brute (oorlogs)misdaden pleegt in een land dat de doodstraf heeft, neem je het risico dat je die krijgt. Er valt dus pas te praten over terughalen van de kinderen als lokale berechting een feit is ÉN als beide ouders dood of onherroepelijk ÉN levenslang veroordeeld zijn. Eerder valt er niets te bespreken. Punt’. En nu blijkt volgens Reuters en het Turkse kabinet dat er stiekem én met succes is gesproken met Duitsland en Nederland over terugkeer van kinderen én moeders én ouders. Niet in een bodybag, maar gewoon levend. Typisch VVD weer.”</p>
      <p>Jij: “Prima voetbaldagje zondag. #Ajax”</p>
      <p>Ik: “Kunnen we to the point komen? Op 6 november, dus maar net een week geleden, riep je: ‘Geen medelijden met jihadisten! Laten we luisteren naar de vrouwen die echt het slachtoffer zijn van de vreselijke IS-terreur. Niet naar de IS-vrouwen die willens en wetens kozen voor een leven als jihadstrijder’. Misschien hebben jullie van de VVD naar die vrouwen geluisterd, maar jullie hebben blijkbaar béter geluisterd naar de bevriende dictator Erdogan. Zó voorpelbaar.”</p>
      <p>Jij: “Wat een mooie ochtend. Wie kan: ga naar buiten en geniet! En doe ff een foto voor diegenen die om wat voor redenen dan ook dat vandaag niet kunnen of willen.”</p>
      <p>Ik: “Laatste poging. Ik noteerde ook nog ergens de afgelopen weken een tweet van jou waarin je naar aanleiding van een krantenkop zei: ‘“Nederland zwicht niet voor chantage” Zo is dat. Blok haalt uit naar chanterende Erdogan’. Blijkbaar zwicht Nederland wél voor chantage en is een uithaal van VVD-minister Blok niet zo heel indrukwekkend. Je staat ongelooflijk voor lul met je stoere praat, Dilan, heb je dat niet door?”</p>
      <p>Jij: “Goedemorgen!”</p>
      <p>Ik: “De VVD haalt de terroristen naar Nederland, Dilan!”</p>
      <p>Jij: “Vandaag veel inlezen en werken, maar eerst puppycursus met Moos. Vanochtend staat dat in het teken van ‘normaal doen op straat’.”</p>
      <p>Ik: “Terroristen, Dilan. Zes jaar straf wegens amper bewijs, vier jaar effectief zit…”</p>
      <p>Jij: “Vrienden uit de VS op bezoek. Huis schoon, alles opgeruimd, hapjes staan klaar, bier koud. Best trots op mezelf. In alle drukte toch gelukt. Komen ze binnen, het eerste dat ze zien is hoe Moos middenin de kamer plast van blijdschap. Een puber pup is soms echt gênant.”</p>
      <p>Ik: “…zitten. En dan gaat er eentje met een Kalashnikov naar een peuterspeelzaal en schiet een heel klasje dood. Dan heeft de VVD bl…”</p>
      <p>Jij: “Single shots in de categorie F2 en vuurpijlen blijven wat de VVD betreft tijdens oud en nieuw toegestaan.”</p>
      <p>Ik: “…bloed aan haar handen.”</p>
      <p>Jij: “<a href="https://tinyurl.com/Katjaheeftereveneenklusaan"><b>Altijd leuk om aan te mogen schuiven bij de dames van WNL Vandaag. Ook al is het zoooo vroeg.</b></a>”</p>
      <p>Ik: “Weet je dat ze weleens zeggen dat de beslissers in de EU, zoals Merkel, Macron en Rutte, geen kinderen hebben en dat dat ervoor zorgt dat ze alleen aan de korte termijn denken. Het terughalen van IS-terroristen, van gewetenloze oorlogsmidadigers die over een paar jaar hier los gaan, past wel in dat plaatje.”</p>
      <p>Jij: “Moos vindt het wel genoeg zo. Naar buiten!”</p>
      <p>Ik: “Heb jij eigenlijk kinderen?”</p>
      <p>Jij: “Het moet betaalb…”</p>
      <p>En toen schrok ik wakker.</p>
      <p>En ik ging zwetend naar Reuters om te kijken of ik nou gedroomd had dat Merkel en Rutte een deal met dictator Erdogan hadden over de terugkeer van de IS-terroristen zelf.</p>
      <p>En ik vloekte hartgrondig.</p>
      <p><a href="https://www.reuters.com/article/us-syria-security-turkey-islamic-state/turkey-says-germany-netherlands-agree-to-take-back-islamic-state-detainees-idUSKBN1XN1ED"><b>Niet gedroomd</b></a>.</p>
      <p>Wat een gewetenloze dwazen zijn jullie.</p>
      <p>Groet,</p>
      <p>JanD</p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>.</i>
        </b>
      </p>
      <figure>
        <a href="https://jndkgrf.backme.org/">
          <img src="https://i0.wp.com/tpo.nl/wp-content/uploads/2019/09/toetjevanjan3.jpg?zoom=2&amp;resize=630%2C75&amp;ssl=1"/>
        </a>
      </figure>
    </article>
  </body>
</html>