<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/smriti-irani-tweet-to-dm-amethi-viral-video-ias-prashant-sharma/272435/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-14T04:33:18+00:00"/>
    <meta property="og:title" content="‘जनता के हम सेवक है, शासक नहीं’, बदसलूकी मामले में स्मृति ईरानी ने ट्वीट कर अमेठी के डीएम को दी सलाह, देखें वीडियो"/>
    <meta property="og:description" content="स्मृति ईरानी ने अमेठी के डीएम को टैग करते हुए लिखा, &quot;विनय शील एवं संवेदनशील बने हम यही प्रयास होना चाहिए। जनता के हम सेवक है, शासक नहीं।&quot;"/>
  </head>
  <body>
    <article>
      <h1>‘जनता के हम सेवक है, शासक नहीं’, बदसलूकी मामले में स्मृति ईरानी ने ट्वीट कर अमेठी के डीएम को दी सलाह, देखें वीडियो</h1>
      <address><time datetime="2019-11-14T04:33:18+00:00">14 Nov 2019, 04:33</time> by <a rel="author">JKR Staff</a></address>
      <p>उत्तर प्रदेश के अमेठी के मौजूदा डीएम प्रशांत कुमार का एक वीडियो सामने आया है, जो अब सोशल मीडिया पर तेजी से वायरल हो रहा है। वायरल वीडियो में डीएम अपना आपा खोते हुए नजर आ रहे हैं। वहीं, इस मामले में स्थानीय सांसद स्मृति ईरानी ने भी हस्तक्षेप किया है। उन्होंने ट्वीट कर डीएम को संवेदनशील बनने की सलाह दी है।</p>
      <figure>
        <img src="http://www.jantakareporter.com/wp-content/uploads/2019/11/Prashant-Kumar.jpg"/>
      </figure>
      <p>दरअसल, अमेठी में भारतीय जनता पार्टी (भाजपा) के स्थानीय नेता के बेटे की हत्या के बाद बुधवार को पोस्टमार्टम हाऊस के बाहर मृतक के परिजन आक्रोशित थे। उन्हें समझाने बुझाने के लिए अमेठी के डीएम प्रशांत शर्मा मौके पर पहुंचे थे, इस दौरान आक्रोशित भीड़ को समझाने की बजाए प्रशांत कुमार अपना आपा खो बैठे। डीएम ने आक्रोशित भीड़ के बीच मृतक सोनू सिंह के चचेरे भाई और पीसीएस अधिकारी सुनील सिंह का कॉलर पकड़कर खींचा।</p>
      <p>इस दौरान डीएम की हरकत का कैमरे में रिकॉर्ड हो गई। वहीं डीएम की इस हरकत के बाद मौके पर लोगों ने उनका कड़ा विरोध किया, जिसके बाद वह लोगों को भी हिदायत देते दिख रहे हैं। उधर इस पूरे मामले में अमेठी की सांसद स्मृति ईरानी ने भी ट्वीट कर डीएम को उनके कर्तव्य का एहसास कराया है।</p>
      <figure>
        <iframe data-src="https://twitter.com/VedankSingh/status/1194557178931101696?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>केंद्रीय महिला एवं बाल विकास मंत्री स्मृति ईरानी ने ट्वीट कर अमेठी के डीएम को संवेदनशील बनने की सलाह दी है। अपने ट्वीट में सांसद स्मृति ईरानी ने अमेठी के डीएम को टैग करते हुए लिखा, “विनय शील एवं संवेदनशील बने हम यही प्रयास होना चाहिए। जनता के हम सेवक है, शासक नहीं।”</p>
      <figure>
        <iframe data-src="https://twitter.com/smritiirani/status/1194593357890293760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>मीडिया रिपोर्ट के मुताबिक, अमेठी के जिला मुख्यालय गौरीगंज में मामला गौरीगंज कोतवाली क्षेत्र के मुसाफिरखाना मार्ग पर स्थित बिशुनदासपुर का है। जहां मंगलवार देर शाम कस्बे में ही रहने वाले अर्पित और चंद्रशेखर के बीच एक पुराने विवाद को लेकर कहासुनी हो गई। दोनों के बीच विवाद बढ़ता देख पास में ही मौजूद भाजपा नेता शिवनायक सिंह के बेटे और भट्ठा व्यवसायी सोनू सिंह बीच-बचाव करने पहुंचे। इस पर चंद्रशेखर ने सोनू पर ताबड़तोड़ गोलियां बरसा दीं और मौके से फरार हो गया। गंभीर रूप से घायल सोनू को जिला अस्पताल पहुंचाया गया जहां डॉक्टरों ने उन्हें मृत घोषित कर दिया।</p>
    </article>
  </body>
</html>