<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741574"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T04:42:00+00:00"/>
    <meta property="og:title" content="อาถรรพณ์ถ้ำเสือ! ไทยไร้ชัย39ปี-ไม่เคยชนะที่บูกิตจาลิล"/>
    <meta property="og:description" content="เปิดสถิติไทย ในการเยือนมาเลเซีย ชนะครั้งสุดท้าย 39 ปีแล้ว ไม่เคยชนะที่บูกิตจาลิล ไม่เคยชนะในคัดบอลโลก ส่วนคืนนี้ใส่ชุดสีแดงออกศึก"/>
  </head>
  <body>
    <article>
      <h1>อาถรรพณ์ถ้ำเสือ! ไทยไร้ชัย39ปี-ไม่เคยชนะที่บูกิตจาลิล</h1>
      <address>
        <time datetime="2019-11-14T04:42:00+00:00">14 Nov 2019, 04:42</time>
      </address>
      <figure>
        <img src="https://www.dailynews.co.th/admin/upload/20191114/news_jJUNHsmtjS114948_533.jpg?v=20191114165"/>
      </figure>
      <p>
        <b>เปิดสถิติไทย ในการเยือนมาเลเซีย ชนะครั้งสุดท้าย 39 ปีแล้ว ไม่เคยชนะที่บูกิตจาลิล ไม่เคยชนะในคัดบอลโลก ส่วนคืนนี้ใส่ชุดสีแดงออกศึก</b>
      </p>
      <p>เปิดสถิติทีมฟุตบอลชาติไทย ในถิ่นมาเลเซีย ไม่เคยบุกชนะเสือเหลืองมา 39 ปี แล้วและยังไม่เคยชนะที่บูกิตจาลิลด้วย<br/><br/>ทีมชาติไทย พบ มาเลเซีย ฟุตบอลโลก 2022 รอบคัดเลือก โซนเอเชีย รอบ 2 วันนี้ (14 พ.ย.) ที่สนามกีฬาแห่งชาติ บูกิต จาลิล เวลาไทย 19.45 น. ซึ่งช้างศึกเตะ 3 นัดมี 7 แต้ม นำจ่าฝูงอยู่ ส่วน มาเลเซีย มี 3 แต้ม นัดนี้ต้องชนะ เพื่อโอกาสเข้ารอบ<br/><br/>สำหรับผลงานที่ผ่านมา ทีมไทยทำได้ไม่ดีนัก ในการเล่นที่มาเลเซีย โดยเฉพาะการเตะที่สังเวียนแข้งบูกิตจาลิล 4 ครั้ง ยังไม่เคยชนะเลย ล่าสุดเจอกันเมื่อปลายปี 2018 ศึกเอเอฟเอฟซูซูกิคัพ รอบรองชนะเลิศ เสมอ 0-0 ก่อนที่ไทยจะตกรอบ เพราะนัด 2 เสมอที่ราชมังคลากีฬาสถาน 2-2<br/><br/>ย้อนไปรอบชิงซูซูกิคัพ นัด 2 เมื่อปี 2014 ไทยก็แพ้ 2-3 ชนิดตามนำก่อน 0-3 จากนั้น ชาริล ชัปปุยส์ กับ ชนาธิป สรงกระสินธ์ ยิงตีตื้นคนละลูก ช่วยให้ไทยคว้าแชมป์สกอร์รวม 4-3<br/><br/>หรือจะย้อนไปอีก 2 นัดเกมชิงแชมป์อาเซียนปี 2012 เสมอ 1-1 และปี 2004 ไทยแพ้ 1-2<br/>    <br/>ด้านการเจอกันในฟุตบอลโลกรอบคัดเลือก 3 ครั้ง ไทย แพ้ 2 ครั้ง ปี 1974 แพ้ 0-2, ปี 1978 แพ้ 4-6 อีกรั้ง ปี 1982 เสมอ 2-2<br/>    <br/>หากจะนับผลงานของทีมชุดใหญ่ การบุกชนะมาเลเซีย ต้องย้อนไปเมื่อ 39 ปีที่แล้ว หรือในปี 1980 เกมกระชับมิตรที่กัวลาลัมเปอร์สเตเดียม ไทยชนะ 2-0<br/><br/>สำหรับเกมนี้ ไทยจะสวมชุดสีแดงลงแข่งขัน ด้าน มาเลเซีย สีเหลืองตัวเก่ง</p>
    </article>
  </body>
</html>