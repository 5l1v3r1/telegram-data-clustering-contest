<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/14/fontos-dupla-frissitest-kaptak-a-windows-10-esek"/>
    <meta property="og:site_name" content="infostart"/>
    <meta property="article:published_time" content="2019-11-14T04:20:00+00:00"/>
    <meta property="og:title" content="Fontos dupla frissítést kaptak a Windows 10-esek"/>
    <meta property="og:description" content="Megérkezett a Windows 10 novemberi nagy frissítése, és kiadták a legutóbb felfedezett, aktívan kihasznált hibát foltozó keddi adatcsomagot."/>
  </head>
  <body>
    <article>
      <h1>Fontos dupla frissítést kaptak a Windows 10-esek</h1>
      <address><time datetime="2019-11-14T04:20:00+00:00">14 Nov 2019, 04:20</time> by <a rel="author">Infostart</a></address>
      <h3>Megérkezett a Windows 10 novemberi nagy frissítése, és kiadták a legutóbb felfedezett, aktívan kihasznált hibát foltozó keddi adatcsomagot.</h3>
      <p>Elkezdte eljuttatni a felhasználókhoz a Windows 10 legújabb, 1909-es nagy frissítését a Microsoft. A November 2019 Update néven is emlegetett frissítés első körben azokhoz a felhasználókhoz érkezik meg, akik a májusi nagy frissítést telepítették, és a rendszer vonatkozó beállításai között a Frissítések keresése funkciót kiválasztják - írta a <a href="https://www.hwsw.hu/hirek/61096/windows-10-frissites-1909-november-patch-kedd.html">hwsw.hu</a>.</p>
      <p>A portál a Microsoft közleménye alapján hozzáteszi: előfordulhat, hogy egyeseknél a rendszer nem dobja fel a 1909-es verzió telepítésének lehetőségét, ilyenkor a háttérben jó eséllyel valamilyen kompatibilitási probléma áll, amely miatt a cég még nem élesítette a frissítést az adott konfigurációra. A telepítést, illetve egy újraindítást követően használatba is vehető a novemberi kiadás.</p>
      <p>A frissítéssel több újdonság is érkezik a rendszerre, eget rengető változásokra ugyanakkor nem érdemes számítani, a cég a korábbi fiaskók után érthető módon az új kiadással igyekezett a stabilitásra és megbízható működésre fókuszálni.</p>
      <p>Mindeközben a patch keddi frissítés is megérkezett, amelynek legfőbb javítása az Internet Explorert érinti. A Microsoft nyugdíjba vonuló böngészőjének scripting motorjában ugyanis egy aktívan kihasznált sebezhetőség bukkant fel, amely a motor hibás memóriakezelését kihasználva távoli kódfuttatásra is lehetőséget biztosít a támadók számára.</p>
      <p>
        <i>Nyitókép: Pixabay</i>
      </p>
    </article>
  </body>
</html>