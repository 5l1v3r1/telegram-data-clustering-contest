<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741569"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T04:36:00+00:00"/>
    <meta property="og:title" content="บูทิคฯชี้แนวโน้มธุรกิจท่องเที่ยวบูมเน้นลงทุนซีบีดี"/>
    <meta property="og:description" content="บูทิคฯเดินหน้าพัฒนาโครงการบีโอเอส เน้นโรงแรม 3 ดาว ชี้ตลาดธุรกิจท่องเที่ยวเติบโตต่อเนื่อง เผยเทรดวันแรกเข้าตลาดเอ็มเอไอราคา2.40 บาท ต่ำกว่าไอพีโอ 2.86 บาท เหตุตลาดไม่เอื้ออำนวย"/>
  </head>
  <body>
    <article>
      <h1>บูทิคฯชี้แนวโน้มธุรกิจท่องเที่ยวบูมเน้นลงทุนซีบีดี</h1>
      <address>
        <time datetime="2019-11-14T04:36:00+00:00">14 Nov 2019, 04:36</time>
      </address>
      <figure>
        <img src="https://www.dailynews.co.th/admin/upload/20191114/news_fHapbVKnVp113744_533.jpg?v=20191114142"/>
      </figure>
      <p>
        <b>บูทิคฯเดินหน้าพัฒนาโครงการบีโอเอส เน้นโรงแรม 3 ดาว ชี้ตลาดธุรกิจท่องเที่ยวเติบโตต่อเนื่อง เผยเทรดวันแรกเข้าตลาดเอ็มเอไอราคา2.40 บาท ต่ำกว่าไอพีโอ 2.86 บาท เหตุตลาดไม่เอื้ออำนวย</b>
      </p>
      <p>นายปรับชะรันซิงห์ ทักราล ประธานเจ้าหน้าที่บริหาร บริษัท บูทิค คอร์ปอเรชั่น จำกัด (มหาชน) หรือ BC ผู้เชี่ยวชาญในธุรกิจพัฒนาโครงการอสังหาริมทรัพย์ในรูปแบบสร้าง – ดำเนินงาน – ขาย (อสังหาริมทรัพย์ประเภท โรงแรม เซอร์วิสอพาร์ทเมนท์ Commercial Real Estate เปิดเผยว่า  ธุรกิจท่องเที่ยวมีอัตราการเติบโตสูง โดยบริษัทฯ  เน้นขยายธุรกิจโครงการที่อยู่ระหว่างดำเนินการเพื่อเตรียมขายในอนาคต หรือ BOS ในทำเลศักยภาพใจกลางเมืองกรุงเทพฯ และแหล่งท่องเที่ยวส่วนใหญ่เป็นโรงแรมระดับ 3 ดาว  ซึ่งปัจจุบัน มีโครงการที่อยู่ระหว่างพัฒนา ดำเนินการ และรอขาย รวม 17 โครงการ แบ่งเป็น โครงการที่อยู่ระหว่างบริหารดำเนินการ (Operate) จำนวน 9 โครงการ ได้แก่ โครงการที่อยู่ระหว่างดำเนินการเพื่อเตรียมขายในอนาคต   จำนวน 5 โครงการ และโครงการที่บริษัทฯ มีนโยบายเป็นผู้ดำเนินงานและบริหารจัดการเอง (Non-BOS) 4 โครงการ นอกจากนี้ มีโครงการที่อยู่ระหว่างพัฒนา (Build) จำนวน 8 โครงการ หนึ่งในโครงการที่อยู่ระหว่างพัฒนา คือโครงการ ซัมเมอร์ พอยท์ ที่จะก่อสร้างแล้วเสร็จและส่งมอบในปีนี้</p>
      <figure>
        <img src="https://www.dailynews.co.th/admin/upload/20191114/news_rcGrwSBiZg114508_533.jpg?v=20191114142?v=4004"/>
      </figure>
      <p>ทั้งนี้บริษัทฯ ประสบความสำเร็จ ในโอกาสเข้าจดทะเบียนในตลาดหลักทรัพย์ เอ็ม เอ ไอ (mai) วันนี้เป็นวันแรก  ราคาเปิดตลาด BC อยู่ที่  2.40 บาท หรือลดลง 0.46บาท หรือ 16.08%  จากราคาจองซื้อ IPO ที่ 2.86 บาท เนื่องจากมีข่าวในเชิงลบในภาคอุตสาหกรรมช่วงที่ผ่านมาและตลาดไม่เอื้ออำนวย อย่างไรก็ตาม เงินที่ได้จากการระดมทุนในครั้งนี้ก่อนหักค่าใช้จ่ายในการเสนอขายหลักทรัพย์และค่าใช้จ่ายต่างๆ จำนวนประมาณ 477 ล้านบาท จะนำไปใช้ขยายธุรกิจ ลงทุนในโครงการเชียงใหม่ Nimman 2-3 , โครงการซัมเมอร์พ้อยท์ โครงการโรงแรมบนถนนสุขุมวิท 16 ,โครงการเซอร์วิสอพาร์ทเมนท์บนถนนสุขุมวิท 36 และโครงการกมลา 1-2 จำนวนประมาณ 150 ล้านบาท นอกจากนี้ยังใช้สำหรับจ่ายคืนหนี้สิน ประมาณ 275 ล้านบาท ส่วนที่เหลือใช้เป็นเงินทุนหมุนเวียนในการประกอบกิจการ 52 ล้านบาท ระยะเวลาที่ใช้เงินในปี 62 – 63</p>
    </article>
  </body>
</html>