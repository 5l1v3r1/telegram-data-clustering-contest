<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191114_04716107"/>
    <meta property="og:site_name" content="De Standaard"/>
    <meta property="article:published_time" content="2019-11-14T04:00:00+00:00"/>
    <meta property="og:title" content="Dodentol Israëlische raids op Gaza stijgt naar 32"/>
    <meta property="og:description" content="Bij een Israëlische luchtaanval in het zuiden van de Gazastrook zijn zes leden van eenzelfde familie om het leven gekomen. Dat brengt de dodentol van de Is..."/>
  </head>
  <body>
    <article>
      <h1>Dodentol Israëlische raids op Gaza stijgt naar 32</h1>
      <address>
        <time datetime="2019-11-14T04:00:00+00:00">14 Nov 2019, 04:00</time>
      </address>
      <p>Bij een Israëlische luchtaanval in het zuiden van de Gazastrook zijn zes leden van eenzelfde familie om het leven gekomen. Dat brengt de dodentol van de Israëlische raids sinds dinsdag op 32. Er geldt sinds 5.30 uur plaatselijke tijd (4.30 uur Belgische tijd) een staakt-het-vuren in de Gazastrook, na bemiddeling van Egypte.</p>
      <p>Onder meer drie kinderen en twee vrouwen overleefden de luchtaanval niet. Dat meldde het ministerie van Gezondheid in de Palestijnse enclave donderdag.</p>
      <p>In totaal vielen nu al 32 doden aan Palestijnse zijde bij de Israëlische operatie tegen stellingen van de Islamitische Jihad, die dinsdag aanvatte. In Israël zelf zouden volgens de autoriteiten 25 gewonden zijn.</p>
      <p>
        <b>Intens grensgevecht</b>
      </p>
      <p>Dinsdagochtend doodde het Israëlische leger (IDF) Baha Aboe al-Ata, de 42-jarige leider van de al-Quds Brigades, de gewapende arm van Islamitische Jihad in de Gazastrook.</p>
      <p>De Israëlische premier Benjamin Netanyahu zei dat Al-Ata ‘de voornaamste aanstoker van terrorisme uit de Gazastrook was geweest’ en dat hij verantwoordelijk was ‘voor een reeks ­recente raketsalvo’s, drone- en scherpschuttersaanvallen’. </p>
      <p>De dood van Al-Ata werd de vonk voor het meest intense grens­gevecht van de afgelopen maanden. De Islamitische Jihad startte een offensief tegen Israël. Volgens het Israëlische leger vuurden de voorbije dagen al meer dan 350 raketten af in de richting van Israël. Israël reageerde door de luchtaanvallen op Gaza verder op te drijven. </p>
      <p>'Het akkoord over het staakt-het-vuren is het resultaat van de inspanningen van Egypte' en kreeg de goedkeuring van de 'Palestijnse partijen waaronder ook de Islamitische Jihad', aldus een topfunctionaris uit Egypte. Volgens die topfunctionaris bepaalt het akkoord dat de Palestijnse actoren moeten toezien op een terugkeer naar de kalmte in Gaza en dat ze er tijdens manifestaties alles aan moeten doen om 'de vrede te bewaren'. Israël moet op zijn beurt de vijandelijkheden staken en 'een staakt-het-vuren in acht nemen' tijdens de manifestaties van de Palestijnen.</p>
    </article>
  </body>
</html>