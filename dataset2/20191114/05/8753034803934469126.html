<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/leder/i/JoX8PR/skivebom-fra-ropstad"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T05:19:15+00:00"/>
    <meta property="og:title" content="Skivebom fra Ropstad"/>
    <meta property="og:description" content="LEDER: KrF-leder Kjell Ingolf Ropstad angriper miljøbevegelsens menneskesyn. Han gjør det på fullstendig hjelpeløst vis."/>
  </head>
  <body>
    <article>
      <h1>Skivebom fra Ropstad</h1>
      <h2>LEDER: KrF-leder Kjell Ingolf Ropstad angriper miljøbevegelsens menneskesyn. Han gjør det på fullstendig hjelpeløst vis.</h2>
      <address><time datetime="2019-11-14T05:19:15+00:00">14 Nov 2019, 05:19</time> by <a rel="author">Stavanger Aftenblad</a></address>
      <p><a href="https://www.nrk.no/norge/miljobevegelsen-er-en-trussel-mot-det-kristne-menneskesynet_-mener-krf-lederen-1.14780238">Det var i en tale til sitt eget landsstyre fredag at Kjell Ingolf Ropstad advarte om at det kristne menneskesynet er under angrep i Europa</a>. Han nevnte høyreekstremismen, før han gikk til miljøbevegelsen. Han viste til at deler av miljøbevegelsen i Europa sidestiller dyr og mennesker, og ser på mennesker som ikke noe særlig mer enn et litt intelligent dyr. Han mener dette truer menneskeverdet og synet på menneskets iboende egenverdi.</p>
      <p>Ropstad beveger seg dermed svært langt ut i periferien. Han er ikke en gang på tynn is. Enda verre blir det når han skal utdype kritikken i<a href="https://radio.nrk.no/serie/politisk-kvarter"> Politisk kvarter </a>i NRK mandag morgen. Han drar MDGs syn på bioetikk og aktiv dødshjelp inn i dette, og mener at man kan ende et sted der et sårbart menneske har lavere verdi enn et dyr.</p>
      <p>Dette er det reneste vrøvl fra Ropstad, og et av de mest hjelpeløse politiske utspill noen norsk partileder har kommet med.</p>
      <p>Han kunne for eksempel ha advart mot autoritære tendenser i miljøbevegelsen. Advart mot en tendens til å ville ha alle til å gå i samme takt, som når byrådet i Oslo vil <a href="https://www.dagbladet.no/nyheter/innforer-kjottfri-skolemat-i-oslo/71733968">innføre kjøttfrie måltider </a>i Oslo-skolen. Eller be Grønn Ungdoms leder i det minste besøke et kyllingfjøs før han vil <a href="https://www.dagbladet.no/nyheter/vil-legge-ned-kyllingindustrien/71099969">avvikle hele produksjonen.</a></p>
      <p>Men å be Une Bastholm, talsperson for MDG, om å ta avstand fra en påstått holdning til at mennesker og dyr skal ha lik verdi, hører ingen steder hjemme. Det er umulig å føre en politisk debatt ut fra et slikt utspill.</p>
      <p>Ropstads troverdighet blir ikke akkurat høyere av at han selv har sittet musestille i regjeringsbåten mens regjeringskolleger har herjet rundt nettopp med KrFs verdi- og menneskesyn. Det gjelder de norske IS-barnas sak, og det gjelder regjeringens mange kutt i støtten til de mest sårbare blant oss. Enten det er avvikling av uføretillegget til unge, kuttet i støtte til familier som har barn med cøliaki, eller kuttet i arbeidsavklaringspenger. Det siste kommenterte nestleder Olaug Bollestad med at var vanskelig, men <a href="https://www.dagsavisen.no/nyheter/innenriks/bollestad-om-aap-endringene-noe-ma-vi-ofre-1.1553530">noe må de ofre i et regjeringssamarbeid.</a></p>
      <p>Det er tydelig at KrF-lederen i talen før helgen ville mane sine egne til kamp, kamp for det kristne menneskesynet, kamp for de mest sårbare. Men scenariet han tegner opp for å få det til, er for fjernt fra virkeligheten. Utfallet mot miljøbevegelsen er direkte uredelig. Det er skivebom.</p>
      <p>Dermed ender Ropstad med å male seg selv og partiet inn i en bitteliten, mørk avkrok. Vi tviler på at det er plass til særlig mange der.</p>
      <aside>
        <a href="https://www.aftenbladet.no/article/sa-oR2bJK.html">K-en i KrF</a>
      </aside>
      <aside>
        <a href="https://www.aftenbladet.no/article/sa-BRejVQ.html">Langt fram før KrF er samlet</a>
      </aside>
      <aside>
        <a href="https://www.aftenbladet.no/article/sa-GGXQR6.html">Bitter manns tale</a>
      </aside>
    </article>
  </body>
</html>