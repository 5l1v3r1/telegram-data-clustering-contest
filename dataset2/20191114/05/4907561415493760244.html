<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/aciktayken-de-malul-emekliligi-icin-basvurabilirsiniz-2219183"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:53+00:00"/>
    <meta property="og:title" content="Açıktayken de malul emekliliği için başvurabilirsiniz"/>
    <meta property="og:description" content="Soru: İlk SSK girişim engelli kadrosundan 1 Haziran 1995’te."/>
  </head>
  <body>
    <article>
      <h1>Açıktayken de malul emekliliği için başvurabilirsiniz</h1>
      <address><time datetime="2019-11-14T05:00:53+00:00">14 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> İlk SSK girişim engelli kadrosundan 1 Haziran 1995’te. Daha sonra 3 Ocak 2000’den 14 Mayıs 2011’e kadar yine engelli kadrosu 657’ye tabi Devlet memuru olarak çalıştım. Toplamda 5402 gün prim ödemem var. Ancak engelli Emekli Sandığı iştirakçisi açıkta olduğum için emekli olamıyorum. Vergiden 1’inci derece yüzde 98 raporla muafım. Şu an Emekli Sandığına karşı idare mahkemesinde dava açtım. Kazanma şansım nedir?</p>
      <p>● Sami ERİŞ</p>
      <p><b>Cevap:</b> Memuriyetten ayrıldıktan sonra SSK veya Bağkurlu olarak çalışmanız yoksa hizmet süreniz yeterli olduğundan, Emekli Sandığı’na açıkta iken de malulen emeklilik için başvurabilirsiniz. Şayet memuriyetten ayrıldıktan sonra SSK veya Bağkur’a prim ödemişseniz, bu durumda yine açıkta olsanız da SSK veya Bağkur’a emeklilik için başvurabilirsiniz. Engelli kadrosundan memur olanların Emekli Sandığı’nda, 15 yıl hizmet ile emekli olabilmesi için, aktif olarak görevde bulunması yani çalışıyor olması gerekiyor. Bu nedenle yapılan işlem mevzuata uygundur. Açmış olduğunuz dava mahkemenin takdirindedir.</p>
      <p>
        <b>EMEKLİLİK İÇİN 56 YAŞI DOLDURACAKSINIZ</b>
      </p>
      <p><b>Soru: </b>5 Mayıs 1978 doğumluyum. SSK girişim 10 Eylül 1996. Ne zaman emekli olabilirim?</p>
      <p>● Savaş YÖRÜK</p>
      <p><b>Cevap: </b>Emekli olmak için 25 yıl sigortalılık süresi, 5825 gün prim ödeme ve 56 yaş şartlarına tabisiniz. 5825 gün prim ödemiş olmanız şartıyla, 56 yaşınızı dolduracağınız tarihte emekli olabilirsiniz.</p>
      <p>
        <b>BAĞKUR’DAN SONRA SSK’YA 1260 GÜN PRİM ÖDEMELİSİNİZ</b>
      </p>
      <p><b>Soru</b>: 1960 doğumluyum. 2000 yılında başlayan sigortamın 7 yıldan fazlası isteğe bağlı Bağkur. 1 Temmuz 1981’de başlayan 20 ay askerliğimi borçlandım. 3600 gün primim var. Hangi şartta emekli olurum?</p>
      <p>● Hüseyin DOĞAN</p>
      <p><b>Cevap: </b>SSK’dan daha erken emekli olabilirsiniz. SSK’ya ve Bağkur’a hangi tarihlerde prim ödediğiniz önemli. Çünkü primi ödenen son yedi yılda (son 2520 gün prim içinde) fazla prim ödenen kurum şartlarıyla emekli olunuyor. Bağkur’dan sonra SSK’ya 1260 gün prim ödemeniz varsa, 60 yaşınızı dolduracağınız tarihte emekli olabilirsiniz. Yoksa Bağkur’dan sonra SSK’ya ödediğiniz primi 1260 güne tamamlayacağınız tarihte emekli olabilirsiniz.</p>
      <p>
        <b>440 GÜN ASKERLİK BORÇLANMASIYLA MAYIS 2020’DE EMEKLİ OLABİLİRSİNİZ</b>
      </p>
      <p><b>Soru:</b> 19 Mayıs 1968 doğumluyum. SSK başlangıç tarihim 6 Ağustos 1992’dir. Askerliğimi 1989-1990 arasında yaptım. İşten Temmuz 2015’te ayrıldım. Kaç gün askerlik borçlanması yaparsam emekli olabilirim?</p>
      <p>● Metin MÜLVER</p>
      <p><b>Cevap: </b>Askerlik sürenizin 440 gününü borçlanmanız halinde, emekli olmak için; 25 yıl sigortalılık süresi, 5525 gün prim ödeme ve 52 yaş şartlarına tabi olursunuz. Sorunuza göre priminiz yeterli olduğundan bundan sonra prim ödemseniz de, 52 yaşınızı dolduracağınız 19 Mayıs 2020 ’de emekli olabilirsiniz.</p>
    </article>
  </body>
</html>