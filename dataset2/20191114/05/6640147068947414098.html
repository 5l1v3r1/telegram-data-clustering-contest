<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/hard-disk-toshiba-lhc-cern/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T05:21:00+00:00"/>
    <meta property="og:title" content="Gli hard disk Toshiba pronti a soddisfare le mostruose richieste dell'LHC del CERN di Ginevra | Tom's Hardware"/>
    <meta property="og:description" content="Toshiba spiega come ha aiutato il CERN negli anni a tenere traccia dei centinaia di terabyte di dati generati ogni secondo dagli esperimenti svolti con il Large Hadron Collider (LHC)."/>
  </head>
  <body>
    <article>
      <h1>Gli hard disk Toshiba pronti a soddisfare le mostruose richieste dell'LHC del CERN di Ginevra | Tom's Hardware</h1>
      <address>
        <time datetime="2019-11-14T05:21:00+00:00">14 Nov 2019, 05:21</time>
      </address>
      <p>A partire dal 2013 e nel complesso da <b>tre generazioni di hard disk</b>, <b>Toshiba</b> aiuta l’Organizzazione Europea per la Ricerca Nucleare (meglio nota come <b>CERN</b>), il laboratorio di fisica più grande del mondo, a tenere traccia delle centinaia di terabyte di dati generati ogni secondo dagli esperimenti svolto con il <b>Large Hadron Collider</b> (LHC)<b>.</b></p>
      <p><b>Il Large Hadron Collider</b> (LHC) del CERN è un acceleratore di particelle usato per ricerche sperimentali nel campo della fisica delle particelle, ed è noto per aver dimostrato (tra le tante cose) l’esistenza del <b>bosone di Higgs</b>. Proprio per questo motivo, i <b>dati archiviati nei server del CERN hanno cifre da capogiro</b>. All’interno dell’LHC si possono verificare fino a <b>1 miliardo di collisioni di particelle ogni secondo</b>. Ogni collisione<b> genera fino 1 petabyte (PB) di dati al secondo</b>.</p>
      <figure>
        <img src="https://www.tomshw.it/images/images/2019/11/cern-datacenter-toshiba-62721.768x432.jpg"/>
      </figure>
      <p>Anche dopo aver filtrato i soli eventi interessanti, il CERN ha quindi la necessità di immagazzinare <b>ogni mese circa 10 PB di nuovi dati da analizzare</b>. Questi dati vengono <b>salvati nel centro elaborazione dati del CERN</b> e sono condivisi con una rete di circa 170 centri elaborazione dati per la loro analisi. L’attuale centro archiviazione dati del CERN comprende buffer hard disk con <b>3200 JBOD che contengono 100.000 dischi, per un totale di 350 PB</b>.</p>
      <p>Il CERN ha scelto gli hard disk di Toshiba nelle diverse fasi di sperimentazione denominate “Run 1”, “Run 2” e “Run 3”. Durante la “<b>Run1</b>”, il CERN ha usato dischi <b>Toshiba da 4 TB (MG03SCA400), 7200 RPM e interfaccia SAS a 6 Gb/s</b>, con JBOD 4U da 24 alloggiamenti. Il tempo medio tra guasti degli hard disk è di 1,2 milioni di ore, che si traduce in un tasso di <b>fallimento annuale previsto dello 0,72%</b>.</p>
      <p>Nella ”<b>Run 2</b>”, gli HDD sono stati sostituiti con un nuovo modello SATA da <b>6 TB (MG04ACA600E)</b>, Anche in questo caso installato in un JBOD 4U 24 alloggiamenti, per una capacità totale di 144 TB per unità. Il <b>tasso di fallimento annuale si è ridotto allo 0,62%. </b><b>Dopo il 2016</b>, Toshiba ha introdotto una nuova serie di <b>HDD da 10 TB di capacità</b>, riducendo il <b>tasso di fallimento annuale allo 0,35%.</b></p>
      <p>Infine <b>nel 2018</b>, Toshiba ha introdotto nei server del CERN <b>nuovi HDD con 12 TB di capacità</b>, aumentando la capacità senza cambiare il fattore di forma <b>grazie all’uso dell’elio al posto dell’aria</b>. Questo ha permesso l’uso di piatti più sottili, fino a nove per unità. Per la <b>“Run 3”, prevista per il 2021, Toshiba dovrà superare una sfida</b>.</p>
      <figure>
        <img src="https://www.tomshw.it/images/images/2019/11/cern-datacenter-toshiba-62719.768x432.jpg"/>
      </figure>
      <p>Eric Bonfillou, responsabile della divisione Facility Planning and Procurement presso il dipartimento IT del CERN, ha infatti dichiarato: “Gli interventi di upgrade programmati per le macchine del LHC richiederanno un dimensionamento delle risorse di calcolo e archiviazione che va oltre quanto oggi la tecnologia è in grado di offrire”.</p>
      <p><b>Nel 2019</b>, il Large Hadron Collider è stato fermato, come pianificato, per procedere all’<b>installazione di ulteriori aggiornamenti,</b> prima di riavviarlo per la fase Run 3. Con l’accelerazione dei dati generati, è previsto un significativo incremento della domanda di storage.</p>
      <p>Di conseguenza, <b>Toshiba </b>ha pianificato l’inserimento di drive basati su <b>tecnologia CMR</b> (registrazione magnetica convenzionale) e<b> SMR</b> (registrazione magnetica a strati) che <b>usano lo stesso fattore di forma da 3,5″, </b>ma che consentirà al CERN di salvare i dati su unità da <b>16 e 18 TB</b>, aggiungendo dunque 432 TB di nuova capacità per JBOD.</p>
      <p>Parlando infine nel <b>lungo termine</b>, Toshiba sta mettendo a punto una tecnologia di registrazione magnetica di prossima generazione (non meglio precisata ma probabilmente si tratta di MAMR, ossia Microwave Assisted Magnetic Recording) che consentirà di aumentare le <b>capacità di storage fino a superare 20 TB per HDD</b>, sempre mantenendo il fattore di forma da 3,5″.</p>
    </article>
  </body>
</html>