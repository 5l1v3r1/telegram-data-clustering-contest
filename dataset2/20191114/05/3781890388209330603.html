<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741580"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T05:55:00+00:00"/>
    <meta property="og:title" content="รถตู้รับส่งนร.อัดเด็กเต็มคัน ยางระเบิดพุ่งชนเสาเจ็บ19"/>
    <meta property="og:description" content="นักเรียนนับสิบบาดเจ็บนอนร้องครวญครางริมถนน หลังรถตู้รับ-ส่งยางระเบิดเสียหลักตกข้างก่อนพุ่งชนเสาไฟฟ้า รวมเจ็บยกคัน 19 ราย ตำรวจเร่งหาสาเหตุที่แท้จริงก่อนดำเนินคดี เบื้องต้นพบมีการเสริมเก้าอี้อัดเด็กเต็มคัน  "/>
  </head>
  <body>
    <article>
      <h1>รถตู้รับส่งนร.อัดเด็กเต็มคัน ยางระเบิดพุ่งชนเสาเจ็บ19</h1>
      <address>
        <time datetime="2019-11-14T05:55:00+00:00">14 Nov 2019, 05:55</time>
      </address>
      <p>
        <b>นักเรียนนับสิบบาดเจ็บนอนร้องครวญครางริมถนน หลังรถตู้รับ-ส่งยางระเบิดเสียหลักตกข้างก่อนพุ่งชนเสาไฟฟ้า รวมเจ็บยกคัน 19 ราย ตำรวจเร่งหาสาเหตุที่แท้จริงก่อนดำเนินคดี เบื้องต้นพบมีการเสริมเก้าอี้อัดเด็กเต็มคัน  </b>
      </p>
      <p>เมื่อวันที่ 14 พ.ย. ร.ต.อ.วิชัย แสนบุตร รอง สว.(สอบสวน) สภ.บ้านกุ่ม อ.เมืองลพบุรี ได้รับแจ้งอุบัติเหตุรถตู้รับ-ส่งนักเรียนเสียหลักตกข้างทางมีผู้ได้รับบาดเจ็บหลายราย เหตุเกิดบริเวณถนนสายลพบุรี-บ้านแพรก โค้งวัดชีแวะ ห่างจากตัวเมืองลพบุรีประมาณ 18 กม. หมู่ที่ 5 ต.งิ้วราย อ.เมืองลพบุรี จึงรีบรุดไปตรวจสอบที่เกิดเหตุพบเด็กนักเรียนได้รับบาดเจ็บหลายรายนอนร้องครวญครางขอความช่วยเหลืออยู่ริมถนนเจ้าหน้าที่ให้การปฐมพยาบาลเบื้องต้น ใกล้กันพบรถตู้โตโยต้า สีบรอนซ์เงิน หมายเลขทะเบียน ฮฉ-4971 กรุงเทพมหานคร ตกอยู่ข้างทางสภาพพังยับเยิน ภายในรถมีผู้บาดเจ็บติดอยู่เจ้าหน้าที่อาสาสมัครมูลนิธิร่วมกตัญญูใช้อุปกรณ์ตัดถ่างช่วยเหลือออกมาได้ก่อนนำส่งรพ.พระนารายณ์มหาราช ทั้งนี้รวมมีผู้บาดเจ็บเป็นเด็กนักเรียนทั้งหมด 18 ราย อายุระหว่าง 5-20 ปี จากรร.วินิตศึกษา รร.พิบูลวิทยาลัย และนายนิรุธ ศรีจันทร์ดี อายุ 36 ปี คนขับ </p>
      <figure>
        <img src="https://www.dailynews.co.th/admin/upload/20191114/news_eXCjoXsYUo122635_533.jpg?v=201911141310?v=2776"/>
      </figure>
      <p>จากการสอบสวนผู้ที่ขับรถตามหลังรถตู้คันเกิดเหตุให้การว่า ได้ยินเสียงคล้ายยางระเบิดก่อนที่รถตู้จะเสียหลักตกข้างทาง จากนั้นรถตู้ได้พุ่งชนต้นไม้ข้างทางและสุดท้ายก็ชนกับเสาไฟฟ้าอย่างจังเสียงดังสนั่นจนมีผู้ได้รับบาดเจ็บจำนวนมากดังกล่าว ส่วนเด็กนักเรียนที่ได้รับบาดเจ็บเล็กน้อย เล่าว่า รถตู้ที่นั่งมาได้ใช้เก้าอี้เสริมเพื่อทำให้รับนักเรียนได้จำนวนมาก อย่างไรก็ตาม เจ้าหน้าที่ตำรวจจะได้สอบสวนหาสาเหตุที่แท้จริงก่อนจะดำเนินคดีต่อไป</p>
      <figure>
        <iframe src="https://www.youtube.com/embed/r7O7Cm0CcpE" width="640" height="360" data-service="Youtube" scrolling="no"/>
      </figure>
    </article>
  </body>
</html>