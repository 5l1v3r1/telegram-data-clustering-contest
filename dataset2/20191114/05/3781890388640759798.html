<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741586"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T05:41:00+00:00"/>
    <meta property="og:title" content="&quot;ชาดา&quot;แฉเละ!ขรก.-นักการเมืองสุ่มหัวงาบงบทำลาย3สารพิษ"/>
    <meta property="og:description" content="'ชาดา'แฉเละ!ขรก.-นักการเมือง รับใช้นายทุน สุ่มหัวงาบงบค่าทำลาย3สารพิษตันละแสน ชี้ทำตัวยิ่งกว่าโจร ยื้อทบทวนใช้สารไกลโฟเซส"/>
  </head>
  <body>
    <article>
      <h1>"ชาดา"แฉเละ!ขรก.-นักการเมืองสุ่มหัวงาบงบทำลาย3สารพิษ</h1>
      <address>
        <time datetime="2019-11-14T05:41:00+00:00">14 Nov 2019, 05:41</time>
      </address>
      <p>
        <b>"ชาดา"แฉเละ!ขรก.-นักการเมือง รับใช้นายทุน สุ่มหัวงาบงบค่าทำลาย3สารพิษตันละแสน ชี้ทำตัวยิ่งกว่าโจร ยื้อทบทวนใช้สารไกลโฟเซส</b>
      </p>
      <p>เมื่อวันที่ 13 พ.ย. นายชาดา ไทยเศรษฐ์ ส.ส.อุทัยธานี พรรคภูมิใจไทย โพสต์ข้อความผ่านเฟซบุ๊กส่วนตัว ระบุว่า ไม่อยากจะพูดถึงแต่มันอดไม่ได้กับพฤติกรรมของข้าราชการบางคน นักการเมืองบางคน นักวิชาการบางคน ตั้งแต่เรื่องอเมริกาแบนสินค้าไทยที่พยายามอ้างว่า เพราะเรื่องแบนสาร3ตัว แต่เรื่องจริงไม่มีการเปิดชัดๆว่า จริงๆแล้วเรื่องเเรงงาน  สื่อมวลชนก็ไม่มีใครเล่นเรื่องนี้ เท่าที่ผมเห็นเรื่องสาร3ตัวเกษตรตัวจริงเขาใช้ เพราะราชการแนะนำ เขาจะไม่ใช่หรือ ใช้อะไรก็อยู่ที่ราชการแนะนำ ทีอย่างนี้ทำเป็นห่วงเกษตรกร ทีเรื่องอื่นไม่ห่วงไม่ใยดีบ้างก็ว่า ต่างนาๆหน่วยงานที่รับผิดชอบเรื่องนี้ไม่ทำหน้าที่ของตัวเองว่าแบนแล้วจะใช้อะไรแบบไหนจะเยียวยาพี่น้องอย่างไร เพราะข้าราชการเลวๆบางคนรับเงินจากบริษัทพวกนี้<br/><br/>นายชาดา กล่าวอีกว่า บางคนเกษียณแล้วยังตามไปรับประทานเงินเดือนที่ปรึกษาอีก รู้กันทั้งนั้น และมองว่า ไม่ผิดอีก บางกรมรวมหัวกับการเมืองบางคนอ้างว่า จะทำลายสารพวกนี้ลิตรละเป็นแสนตีกินสองช่อง ถ้าแบนสำเร็จพวกคุณจะเอางาบค่าทำลาย กะจะรวยกัน สุดยอดของความเลว แต่งานในหน้าที่ไม่ทำ มัวเสนอหน้าตรงนี้ตรงนั้น อย่าให้พูดมากกว่านี้ เรื่องที่ตอนนี้พยายามจะเอาสารไกลโฟเซต (อาจจะเขียนผิดต้องขอโทษ) นักวิชาการก็ไม่ให้ความรู้กับพี่น้องชาวบ้านทั่วไปมันใช้กับพืชตัดต่อพันธุกรรม กฎเขาว่า ถ้าแบนสารตัวนี้ก็จะต้องห้ามนำเข้าพืชตัวที่ใช้สารตัวนี้ของประเทศที่ใช้สารตัวนี้ ผลประโยชน์เรื่องเมล็ดพันธ์ที่เกี่ยวข้องอีกมหาศาล <br/><br/>“ผมเองก็รู้งูๆปลาๆแต่เรื่องใครรับประทานกันอย่างไรรู้ครับ และเข้าใจพวกคุณอยากจะฝากพวกท่านทั้งหลายด่าพวกโจรกระจอก ลักเล็กขโมยที่ชอบด่ากันนั้น ความเลวของคนพวกนั้นน้อยกว่า ข้าราชการใหญ่นายทุนเห็นแก่ได้นักวิชาการที่รับใช้นายทุนต่างชาติพวกคุณเลวกว่ามากมายเพราะความเลวความไม่รับผิดชอบต่อสังคมของคุณ มีผลกระทบในด้านลบกับสังคมกับชาติบ้านเมืองมากกว่าพวกโจรพวกนั้นอีก ผมขอพูดแค่นี้แหละ พูดมากเดี๋ยวพาขึ้นจะเดือดร้อนกันทั้งคุณและผม คนอย่างผมเคยทำเลวเพื่อปกป้องตัวเองมาแล้ว ถ้าวันนี้จะทำเลวเพื่อชาติบ้านเมืองผมยินดีทำครับผม”.</p>
    </article>
  </body>
</html>