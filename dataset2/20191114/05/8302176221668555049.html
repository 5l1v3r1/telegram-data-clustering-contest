<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bloggar.aftonbladet.se/samtidigtmedlindaskugge/2019/11/far-bara-friska-vara-med-i-radio-och-teve/"/>
    <meta property="og:site_name" content="Samtidigt med Linda Skugge"/>
    <meta property="article:published_time" content="2019-11-14T05:00:00+00:00"/>
    <meta property="og:title" content="Får bara friska vara med i radio och teve?"/>
    <meta property="og:description" content="Vissa ord går inte säga i radio eller teve. Och då menar jag inte snusk eller svordomar. Utan alla de ord som fastnar på tungan så man börjar stamma. Försök att säga något av följande i direktsändning: privilegierad, associativ, fenomenal, ekvilibristisk, etymologi, stringens, positionera. I direktsändning kan man inte högerklicka... Läs mer"/>
  </head>
  <body>
    <article>
      <h1>Får bara friska vara med i radio och teve?</h1>
      <address>
        <time datetime="2019-11-14T05:00:00+00:00">14 Nov 2019, 05:00</time>
      </address>
      <p>Vissa ord går inte säga i radio eller teve. Och då menar jag inte snusk eller svordomar.</p>
      <p>Utan alla de ord som fastnar på tungan så man börjar stamma.</p>
      <p>Försök att säga något av följande i direktsändning: privilegierad, associativ, fenomenal, ekvilibristisk, etymologi, stringens, positionera.</p>
      <p>I direktsändning kan man inte högerklicka på orden så att de blir korrekta. I direktsändning får i alla fall jag afasi och gör bort mig.</p>
      <p>Som när jag råkade SÄGA ett korrfel i P1-morgon. För något år sedan var jag inbjuden för att prata om min nya bok. Extremt tacksam och glad i hågen åkte jag dit med boken under armen och matsäck i väskan.</p>
      <p>Att jag hade vaknat med en väldigt tråkig smärta i mellangärdet var inget jag tog någon vidare notis om. Jag har alltid på grund av mina endokrina fel ont på de mest egendomliga ställen, så det var bara att bita ihop. Tyvärr skar varje andetag som knivar i magen när jag i radio började prata om att jag – just på grund av mina endokrina fel – inte ens skulle klara av ”lätta jobb…”. Här var jag tvungen att ta en paus. Sedan påbörjade jag meningen igen och sa: ”… som till exempel lärare, det skulle jag aldrig klara av.”</p>
      <p>Lyssnar man på inslaget säger jag alltså att lärare är ett ”lätt” yrke, varpå jag blev nedlusad av mail och DM från arga lärare.</p>
      <p>”Hur kunde du säga så, lärare är inget lätt jobb!”</p>
      <p>”Nä, jag vet! Det jag menade var att jag aldrig skulle fixa att vara lärare för att det är ett så hårt arbete.”</p>
      <p>”Men varför sa du att det var lätt då?”</p>
      <p>”Eeh … det blev fel. Jag hade ont i magen. Det var direktsändning. Jag klantade mig.”</p>
      <p>”Men om du mår dåligt borde du kanske inte ha tackat ja till att medverka?”</p>
      <p>”Nä.”</p>
      <p>Sedan, som vanligt alldeles för sent, slog det mig, skulle jag tacka nej för att jag emellanåt har nedsatt ork och konstiga smärttillstånd?</p>
      <p>Ska bara friska få uttala sig offentligt? Och ska alla med diverse funktionsvariationer veta sin plats, stanna hemma och framför allt vara tysta?</p>
      <p>Nej, det vore vämjeligt, för att använda ett ord som är svårt att uttala i direktsändning.</p>
    </article>
  </body>
</html>