<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150559/"/>
    <meta property="og:site_name" content="AgroNews"/>
    <meta property="article:published_time" content="2019-11-14T05:24:00+00:00"/>
    <meta property="og:title" content="На Сумщині шахраї продали чужий ячмінь за 200 тисяч грн"/>
    <meta property="og:description" content="У Конотопі Сумської області, вдаючи себе за власників фермерського господарства, шахраї запропонували місцевому підприємцю купити ячмінь дуже вигідною ціною. Проте, коли зерно вже було завантажене у вантажівки та зважене, а кошти за нього передані «продавцям», виявилася, що насправді власником..."/>
  </head>
  <body>
    <article>
      <h1>На Сумщині шахраї продали чужий ячмінь за 200 тисяч грн</h1>
      <address><time datetime="2019-11-14T05:24:00+00:00">14 Nov 2019, 05:24</time> by <a rel="author">agronews.uaode/author</a></address>
      <p>
        <b>У Конотопі Сумської області, вдаючи себе за власників фермерського господарства, шахраї запропонували місцевому підприємцю купити ячмінь дуже вигідною ціною. Проте, коли зерно вже було завантажене у вантажівки та зважене, а кошти за нього передані «продавцям», виявилася, що насправді власником збіжжя є зовсім інша людина. Про це повідомила прес-служба поліції Сумської області.</b>
      </p>
      <p>Правоохоронці з’ясували, що місцевий підприємець, який займається вирощуванням зернових культур, отримавши цьогорічний врожай, вирішив його продати. Аби знайти покупців, розмістив відповідне оголошення в мережі Інтернет. Через деякий час з ним зв’язались потенційні покупці — двоє чоловіків, що назвалися Олександром та Русланом.</p>
      <p>Попередньо обговоривши дедалі майбутньої угоди, ціну та якість зерна, чоловіки дійшли згоди та домовились про зустріч за кілька днів.</p>
      <p>В обумовлений день «покупці» з’явились на елеваторі, завантажили зерно у дві вантажівки та зважили його. Все нібито йшло добре, та продавця збентежив той факт, що зерно відвантажене, а кошти за нього йому досі так ніхто і не передав. Не побачивши поряд нікого з «покупців», чоловік запитав про це у водіїв вантажівок. Та їхня відповідь збила його з пантелику.</p>
      <p>Виявилося, що водії вважали власниками зерна саме Руслана та Олександра, а тому й віддали гроші їм. Тож, коли чоловіки з’ясували, що спритники їх усіх «обвели довкола пальця», останніх уже й слід прохолов.</p>
      <p>Також було встановлено, що водіїв для перевезення збіжжя найняли київські підприємці, які за кілька днів до цього домовилися про купівлю зерна у «власників фермерського господарства» — Олександра та Руслана. А що останні поводилися елеваторі впевнено та по-господарські, то ні у водіїв, ні у підприємців, які їх найняли, не виникло жодних сумнівів, що саме вони і є власниками зерна.</p>
      <p>«Цей випадок, на жаль, не поодинокий. В Україні цього року зареєстровано кілька таких фактів. Конотопськими ж слідчими за цим фактом вже відкрито кримінальне провадження за ознаками ч. 2 ст. 190 Кримінального кодексу України (Шахрайство) та вживається ряд розшукових та слідчих дій, спрямованих на встановлення осіб зловмисників та їх місця знаходження», — повідомила заступник начальника Конотопського відділу поліції Марина Панова.</p>
    </article>
  </body>
</html>