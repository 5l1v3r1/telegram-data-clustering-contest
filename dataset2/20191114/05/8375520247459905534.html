<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/horoviy-marafon-vognyane-shou-ta-ekskursiji-u-tulchini-vidbudetsya-festival-mistectv-639825.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:08:54+00:00"/>
    <meta property="og:title" content="Хоровий марафон, вогняне шоу та екскурсії: у Тульчині відбудеться фестиваль мистецтв"/>
    <meta property="og:description" content="16 листопада у Тульчині пройде І фестиваль мистецтв «Від Щедрика до Carol of the bells»"/>
  </head>
  <body>
    <article>
      <h1>Хоровий марафон, вогняне шоу та екскурсії: у Тульчині відбудеться фестиваль мистецтв</h1>
      <address>
        <time datetime="2019-11-14T05:08:54+00:00">14 Nov 2019, 05:08</time>
      </address>
      <h4>16 листопада у Тульчині пройде І фестиваль мистецтв «Від Щедрика до Carol of the bells»</h4>
      <p>Під час заходу відбудеться відкриття оновленого Музею-квартири відомого композитора Миколи Леонтовича. Для глядачів влаштують хоровий марафон, вогняне шоу, екскурсії містом,  ярмарок та багато іншого. </p>
      <p>За словами організаторів, під час заходу відбудеться хорове шоу-марафон, якого ще не було в Україні. Прозвучать десятки варіантів «Щедрика» - від класики до року, електронної музики, в акапельному варіанті і навіть у виконанні китайців. Глядачам презентують спецпроєкт »Леонтович. Ukrainian Live». Колектив «Ukrainian festival choi» виконає маловідомі композиції композитора.</p>
      <p>Діятиме безкоштовне перевезення від фестивального містечка до оновленого Музею-квартири Леонтовича. Відбудуться екскурсії по Тульчину, а також ярмарок з подільськими ласощами.</p>
      <p>«Наш знаменитий «Щедрик» лунає усіма мовами в усіх куточках планети! «Carol of the bells» знають, люблять і співають без перебільшення всі мешканці Землі. Багатьом ця пісня відома з фільмів «Один удома», «Гаррі Поттер» та багатьох інших, але не всі знають, що «Щедрик» випурхнув з маленького містечка на Вінниччині – Тульчина. Саме тут на початку ХХ століття Микола Леонтович обробив відому українську щедрівку, яка підкорила світ завдяки світовому турне капели Кошиця, що є безпрецедентним прикладом культурної дипломатії у світі», - розповіла заслужена артистка України, директор Українського центру культурних досліджень, авторка програми «Малі міста – великі враження» Ірина Френкель.</p>
      <p>Відкриття фестивалю розпочнеться 16 листопада о 14.00 з відкриття оновленого Музею-квартири Леонтовича. О 15.00 стартує хорове шоу за участю шести хорових колективів, театру вогню «East fire show» з Харкова, Центру пісочної анімації «MS-ART», DJ Muzon та інших виконавців. Спеціальним гостем фестивалю стане хорова капела, яку заснував Микола Леонтович 100 років тому. Під час фестивалю презентують українську хорову музику 17 - 21 сторіч. </p>
      <p>«Існують тисячі версій виконання «Щедрика» і, що особливо вражає - жодна не повторюється! Кожен народ, виконавець, ансамбль вносять щось своє. Одним з найбільш вражаючих є саме хорове виконання, адже хор - гнучкий інструмент, який виконує музику у будь-яких жанрах, трансформуючись у різні форми, склади, збагачуючи слухові враження приголомшливими візуалізаціями. Саме таке дивовижне поєднання візуальних сучасних напрямків й чарівної звукової палітри у суботу подарує усім гостям Тульчина і фестивалю «Від Щедрика до Carol of the bells» незабутнє відчуття Різдва, незважаючи на весняну погоду, яка тішить нас наприкінці осені» - відзначила Ірина Френкель.</p>
      <p>Хедлайнери фестивалю - знаменита Державна чоловіча хорова капела імені Ревуцького. Співаки капели виконують музику різних стилів та напрямків. Також виступатиме Народна жіноча хорова капела »Соломія» спільно з Центром пісочної анімації «MS-ART»  у електронному супроводі DJ Muzon.</p>
      <p>У 2017 році керівник хору Назарій Давидовський став ініціатором світового флешмобу #Щедрик100challenge та зміг зібрати 178 кліпів, частина яких буде презентована під час фестивалю.</p>
      <p>Ukrainian festival choir представить проєкт »Леонтович. Ukrainian Live». Його метою є пропагування маловідомої української музики. На фестивалі  окрім українських хорових композицій пролунають африканський спіричуелс «Sia hamba» та американські різдвяні пісні.</p>
      <p>Хорова капела із Сум, у якій співають студенти з Китаю, що навчаються в Україні, презентує підбірку інструментальної музики у акапельному виконанні.</p>
      <p>Театр вогню East fire show – переможець проекту «Україна має талант», відомий своєю щорічною участю у OPERAFEST TULCHYN та виконанням мюзиклів «Танець вампірів» і «Чикаго», презентує спецпроєкт на музику Миколи Леонтовича, яка інтерпретується крізь призму сучасної електронної музики.</p>
      <figure>
        <iframe src="https://www.youtube.com/embed/7ejMk6lQ2J0" width="580" height="390" data-service="Youtube" scrolling="no"/>
      </figure>
      <p>Для зручного відвідування фестивалю організатори запровадили спеціальні «чартерні програми» з Вінниці. Усім учасникам «чартерів» - гарантоване місце у партерній зоні фестивалю, а також безкоштовний гарячий напій.</p>
      <p>Записатися і придбати квитки на «чартери» можна до вечора четверга, 14 листопада:</p>
      <ul>
        <li>на сайті  <a href="http://afisha.vn.ua/">http://afisha.vn.ua</a></li>
        <li>у касах «Афіша Вінниці» у Вінницькій Вежі, «Магігранді» (2 поверх), «Універмазі», театрі ім. Садовського, Будинку офіцерів, Вінницькій обласній філармонії, турклубі «Бідняжка», «CHERDAK»,</li>
        <li>у інформаційному центрі фестивалю, який у Вінниці працює у будні з 15.00 до 19.00 за адресою: вул. Театральна,15 (1 поверх), тел.: (0432) 690-025 </li>
      </ul>
      <footer>Джерело: <a href="https://vinbazar.com/">Vinbazar</a></footer>
      <related>
        <a href="https://glavcom.ua/columns/kaspruk/bez-ukrajinomovnogo-kijeva-ukrajinomovna-ukrajina-nemozhliva-639817.html"/>
        <a href="https://glavcom.ua/country/society/zaareshtovaniy-v-okupovanomu-krimu-aktivist-prihodko-zvernuvsya-do-zelenskogo-639800.html"/>
        <a href="https://glavcom.ua/economics/finances/naftogaz-vidmovlyajetsya-obnuliti-sudovi-pretenziji-na-vimogu-gazpromu-639804.html"/>
      </related>
    </article>
  </body>
</html>