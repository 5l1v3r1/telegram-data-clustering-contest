<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/feriedager-bor-kompenseres/71765029"/>
    <meta property="og:site_name" content="Dinside"/>
    <meta property="article:published_time" content="2019-11-14T05:00:00+00:00"/>
    <meta property="og:title" content="- Feriedager bør kompenseres"/>
    <meta property="og:description" content="Har du som sykemeldt tatt ut feriedager for å unngå kutt i sykepengene, skal også dette kompenseres, mener eksperter på trygderett."/>
  </head>
  <body>
    <article>
      <h6 class="kicker">Nav-skandalen</h6>
      <h1>- Feriedager bør kompenseres</h1>
      <h2>Har du som sykemeldt tatt ut feriedager for å unngå kutt i sykepengene, skal også dette kompenseres, mener eksperter på trygderett.</h2>
      <address><time datetime="2019-11-14T05:00:00+00:00">14 Nov 2019, 05:00</time> by <a rel="author">Berit B. Njarga</a></address>
      <p>Under en alvorstung pressekonferanse i slutten av oktober, måtte Nav-direktøren og arbeidsministeren <a href="https://www.dinside.no/okonomi/kan-ha-krav-pa-kompensasjon/71756932">beklage mange års feilaktig tolkning av EØS-regelverket</a>, som både har ført til kutt i stønader fra Nav, og til feilaktige dommer for trygdesvindel.</p>
      <related>
        <a href="https://www.dinside.no/okonomi/jobber-med-a-finne-de-berorte/71764242"/>
      </related>
      <p>Flere eksperter var tidlig ute og advarte om at dette kunne gjelde lenger tilbake i tid enn det Nav opprinnelig varslet, og at det også <a href="https://www.dagbladet.no/nyheter/derfor-kan-nav-skandalen-vokse/71759365">kan gjelde flere stønadsordninger</a> enn sykepenger, pleiepenger og AAP.</p>
      <p>Trygdeeksperter Dinside har snakket med, mener dessuten svært mange sykemeldte, som har tatt ut ferie for å unngå kutt, kan ha krav på kompensasjon.</p>
      <h3>- Urettmessige trekk</h3>
      <p>Vi har spurt to eksperter på trygderett, LO-advokat Imran Haider og advokat Olav Lægreid ved Advisio Advokat, som begge mener slike feriedager skal kompenseres, fordi de også omfattes av Navs feiltolkning av regelverket.</p>
      <p>- Det vil jeg si ja til. I disse tilfellene er man jo syk i utgangspunktet, og tar ut ferie fordi NAV nekter å la personen beholde sykepenger ved reise til annet EØS-land, sier Haider til Dinside.</p>
      <p>Også Lægreid svarer et klart ja på samme spørsmål.</p>
      <p>- Ferie i et EØS-land er et midlertidig opphold, som ligger i kjernen av den feiltolkningen NAV nå har erkjent at de har hatt. Mottakere av sykepenger har altså urettmessig fått trekk eller stans av ytelsen, eventuelt etter avslag på søknad om utenlandsopphold, uttalte Lægreids overfor Dinside i dagene etter pressekonferansen om Nav-skandalen.</p>
      <p>Han tror det godt kan tenkes at det er mange tusen personer som har tatt ut feriedager på grunn av feil råd fra NAV.</p>
      <p>Han påpeker at utenlandsreiser som gjør at tiltak eller behandling for mottakere av sykepenger eller AAP blir avbrutt, fører til at vilkårene for ytelsen som sådan være oppfylt.</p>
      <p>- Retten til eksport av ytelsen under midlertidige opphold i et annet EØS-land gjelder altså ikke helt betingelsesløst. Problemet har vært at NAV har hatt en altfor streng praksis med å avslå søknader om utenlandsopphold i disse tilfellene, understreker Lægreid.</p>
      <h3>Dette sier Nav</h3>
      <p>Leder for innsatsteamet i Nav, Magne Fladby, sier til Dinside at utgangspunktet er at brukere ikke har rett til sykepenger ved avvikling av lovbestemt ferie.</p>
      <p>- Om personer som har avviklet ferie allikevel, kan vedkommende ha rett på kompensasjon på grunn av vår feiltolkning av regelverket, er noe vi skal vurdere, legger han til.</p>
      <p>Fladby forteller videre at de prioriterer de sakene som har et løpende trekk/innkreving og å tilbakebetale de brukerne som har fått urettmessige krav fra NAV.</p>
      <p>- Deretter vil vi se på andre sakstyper som det kan bli aktuelt å ta opp til ny vurdering, forklarer Fladby.</p>
      <h3>Kartlegger omfanget av andre saker</h3>
      <p>Magne Fladby i Nav forklarer videre at de er i gang med å kartlegge ulike sakstyper, som de deretter skal søke etter i Navs IT-systemer.</p>
      <p>- Dette er forholdsvis omfattende fordi vi må søke i til dels gamle IT-systemer og det ikke er så enkelt å lage enkle kjennetegn på sakstypene, slik at vi får gode datauttrekk. Det betyr også at det blir en del manuelt arbeid for å finne relevante saker, og det vil derfor ta noe tid før vi har klarlagt omfanget av disse sakene, understreker han.</p>
      <related>
        <a href="https://www.dinside.no/okonomi/slik-er-de-nye-nav-reglene-ved-reiser-til-eos/71757490"/>
      </related>
    </article>
  </body>
</html>