<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741584"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T05:42:00+00:00"/>
    <meta property="og:title" content="'บิ๊กตู่'งัดหน้า'เสรีพิศุทธ์'ไร้อำนาจสอบปมถวายสัตย์ฯ-พ.ร.บ.งบ"/>
    <meta property="og:description" content="“บิ๊กตู่”ลงนามหนังสือตอบกลับกมธ.ป.ป.ช. ตบหน้า “เสรีพิศุทธ์” ไร้อำนาจสอบปมถวายสัตย์ฯ-พ.ร.บ.งบประมาณปี 63 ผ่านสภาฯ ยันเดินถูกต้องตามรธน. ด้าน “ประวิตร” เซ็นตอบยันครม.เสนอพ.ร.บ.งบฯ ตามกม. ชี้ สงสัยอะไรถามมาได้ "/>
  </head>
  <body>
    <article>
      <h1>'บิ๊กตู่'งัดหน้า'เสรีพิศุทธ์'ไร้อำนาจสอบปมถวายสัตย์ฯ-พ.ร.บ.งบ</h1>
      <address>
        <time datetime="2019-11-14T05:42:00+00:00">14 Nov 2019, 05:42</time>
      </address>
      <p>
        <b>“บิ๊กตู่”ลงนามหนังสือตอบกลับกมธ.ป.ป.ช. ตบหน้า “เสรีพิศุทธ์” ไร้อำนาจสอบปมถวายสัตย์ฯ-พ.ร.บ.งบประมาณปี 63 ผ่านสภาฯ ยันเดินถูกต้องตามรธน. ด้าน “ประวิตร” เซ็นตอบยันครม.เสนอพ.ร.บ.งบฯ ตามกม. ชี้ สงสัยอะไรถามมาได้ </b>
      </p>
      <p>เมื่อวันที่ 14 พ.ย. ที่ทำเนียบรัฐบาล แหล่งข่าวจากทำเนียบรัฐบาล เปิดเผยว่า จากกรณีที่คณะกรรมาธิการป้องกันและปราบปรามทุจริตประพฤติมิชอบ (กมธ.ป.ป.ช.) สภาผู้แทนราษฎร ได้ส่งหนังสือเชิญ พล.อ.ประยุทธ์ จันทร์โอชา นายกรัฐมนตรีและรมว.กลาโหม เข้าแถลงข้อเท็จจริงต่อกมธ.ป.ป.ช.นั้น เมื่อวันที่ 12 พ.ย. ทางสำนักนายกรัฐมนตรี ทำเนียบรัฐบาล ได้ทำหนังสือตอบกลับไปยังประธานกมธ.ป.ป.ช. สภาผู้แทนราษฎร ชี้แจงกลับว่า ประเด็นเรื่อง การถวายสัตย์ปฏิญาณ มาตรา 129 วรรค 2 ของรัฐธรรมนูญแห่งราชอาณาจักรไทย พ.ศ. 2560 บัญญัติว่า การกระทำกิจกรรม การสอบหาข้อเท็จจริง หรือการศึกษาตามวรรค 1 ต้องเป็นเรื่องที่อยู่ในหน้าที่และอำนาจของสภาผู้แทนราษฎร ซึ่งข้อเท็จจริงปรากฎว่า ศาลรัฐธรรมนูญมีคำสั่ง เมื่อวันที่ 11 ก.ย. 2562 ไม่รับคำร้องของนายภาณุพงษ์ ชูรักษ์ ซึ่งเสนอโดยผู้ตรวจการแผ่นดินไว้พิจารณาวินิจฉัย โดยมีเหตุผลสรุปได้ว่า “การถวายสัตย์ปฏิญาณต่อพระมหากษัตริย์ดังกล่าว ไม่อยู่ในอำนาจการตรวจสอบขององค์กรตามรัฐธรรมนูญใด” และมีมติเอกฉันท์ไม่รับคำร้องของผู้ร้องไว้พิจารณา จึงเห็นว่าสภาผู้แทนราษฎร และคณะกรรมาธิการ ซึ่งเป็นองค์กรตรวจสอบตามรัฐธรรมนูญ ตามมาตรา 129 ไม่อาจตรวจสอบในเรื่องเดียวกันนี้<br/><br/>ประเด็นต่อมาที่ทางก.ม.ธ.ปปช. ตั้งประเด็นระบุว่า คณะรัฐมนตรีไม่มีอำนาจเสนอร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ พ.ศ. 2563 เพราะยังไม่ได้ถวายสัตย์ปฏิญาณให้ถูกต้องครบถ้วนนั้น เห็นว่าคณะรัฐมนตรี (ครม.) ได้ถวายสัตย์ปฏิญาณเฉพาะพระพักตร์พระมหากษัตริย์ ทั้งนี้ เป็นไปตามมาตรา 161 ของรัฐธรรมนูญแห่งราชอาณาจักรไทย พ.ศ.2560 แล้ว ดังที่ได้ชี้แจงต่อสภาผู้แทนราษฏรไปเมื่อวันที่ 18 ก.ย. 2562 ดังนั้น ขอถือเอาคำชี้แจงนั้น เป็นคำชี้แจงต่อกมธ.ป.ป.ช.ในครั้งนี้  โดยจะไม่ขอตอบคำถามอื่นใดในประเด็นนี้อีก<br/><br/>ส่วนร่างพ.ร.บ.งบประมาณฯ ที่คณะรัฐมนตรีเสนอ เมื่อวันที่ 17 ต.ค. 2562 นั้น ทางสภาฯ มีมติรับหลักการในวาระหนึ่ง โดยมีมติเอกฉันท์ เมื่อวันที่ 19 ต.ค. 2562 และมีการตั้งคณะกรรมการวิสามัญ ขึ้นมาพิจารณาแล้ว ซึ่งตอนนี้อยู่ระหว่างที่คณะกรรมาธิการ กำลังดำเนินการ จึงถือได้ว่าร่างพ.ร.บ.ดังกล่าวเข้าสู่กระบวนการนิติบัญญัติโดยถูกต้องครบถ้วน ไม่มีเหตุผลที่กมธ.คณะใด หรือสภาผู้แทนราษฎร จะมีความเห็นเป็นอื่น อันจะทำให้การพิจารณาร่างพ.ร.บ.งบประมาณฯ ต้องล่าช้า หรือสิ้นสุดลง เว้นแต่จะมีคำวินิจฉัยของศาลรัฐธรรมนูญว่าการเสนอร่างพ.ร.บ.งบประมาณฯ ไม่ชอบด้วยกฎหมาย หรือรัฐธรรมนูญ <br/><br/>นอกจากนี้ คณะรัฐมนตรีชุดเดียวกันนี้ ได้เคยเสนอร่างพ.ร.บ.ต่อรัฐสภา จนประกาศใช้เป็นกฎหมายแล้วสองฉบับ และประกาศใช้พระราชกำหนดแล้วสองฉบับ รวมทั้งปฏิบัติหน้าที่ในฐานะฝ่ายบริหาร ตามรัฐธรรมนูญและในส่วนที่สัมพันธ์กับรัฐสภา ศาลรัฐธรรมนูญ ศาลปกครอง ศาลยุติธรรม องค์กรตามรัฐธรรมนูญและรัฐบาลต่างประเทศ ตลอดจนสถาบันพระมหากษัตริย์มาแล้วหลายเรื่อง โดยไม่เคยมีผู้ใดขัดค้าน หรือทักท้วงอำนาจ หรือสถานะความเป็นคณะรัฐมนตรีแห่งราชอาณาจักรไทยตามกฎหมายและรัฐธรรมนูญแต่อย่างใด <br/><br/>สำหรับประเด็นการตรวจสอบการทุจริตนั้น เห็นว่าคณะกรรมาธิการฯ คณะนี้ตั้งขึ้นตามข้อบังคับการประชุมสภาผู้แทนราษฎร พ.ศ.2562 ข้อ 90 (22) ซึ่งระบุขอบเขตหน้าที่และอำนาจว่า กมธ.ป.ป.ช.มีหน้าที่และอำนาจ กระทำกิจการพิจารณาสอบหาข้อเท็จจริง หรือศึกษาเรื่องใดๆ ที่เกี่ยวกับกระบวนการและมาตรการป้องกันและปราบปรามการทุจริตประพฤติมิชอบ ตรงนี้เห็นว่าประเด็นเกี่ยวกับการเสนอร่างพ.ร.บ.งบประมาณฯ ที่จะมีการสอบหาข้อเท็จจริง หรือศึกษาในครั้งนี้ กมธ.ป.ป.ช.ไม่ได้แจ้งว่ามีประเด็นใดที่เกี่ยวข้องกับการทุจริต หรือปรพฤติมิชอบ อันอยู่ในขอบเขตหน้าที่ และอำนาจของกมธ.ป.ป.ช. <br/><br/>“อย่างไรก็ตาม เพื่อประโยชน์ในการดำเนินงานของ กมธ.ป.ป.ช.ดังกล่าว ข้าพเจ้า จึงขอมอบหมายรัฐมนตรีช่วยว่าการกระทรวงกลาโหม (พล.อ.ชาญชัย ช้างมงคล) เลขาธิการคณะรัฐมนตรี ผู้อำนวยการสำนักงบประมาณ และเลขาธิการสภาพัฒนาเศรษฐกิจและสังคมแห่งชาติ เป็นผู้แทนเข้าร่วมประชุม เพื่อรับฟัง รับทราบประเด็นแถลงข้อเท็จจริง หรือแสดงความเห็นเกี่ยวกับประเด็นดังกล่าว ตามวันเวลาและสถานที่ข้างต้น จึงเรียนมาเพื่อทราบ” <br/><br/>ทั้งนี้ แหล่งข่าวใกล้ชิดนายกรัฐมนตรี เปิดเผยว่า หนังสือตอบกลับไปยังกมธ.ป.ป.ช. ดังกล่าว พล.อ.ประยุทธ์ ได้ลงนามเป็นที่เรียบร้อย ก่อนที่จะส่งไปยังประธานกมธ.ป.ป.ช.เมื่อวันที่ 12 พ.ย.ที่ผ่านมา <br/><br/>ด้านพล.อ.ประวิตร วงษ์สุวรรณ รองนายกรัฐมนตรี ได้ส่งหนังสือตอบกลับประธานกมธ.ป.ป.ช. เมื่อวันที่ 11 พ.ย. 2562 โดยยืนยันว่าได้เคยชี้แจงประเด็นข้อสงสัยของกมธ.ป.ป.ช.ไปแล้วว่า การเสนอร่างพ.ร.บ.งบประมาณรายจ่ายประจำปีงบประมาณ พ.ศ.2563 เป็นไปโดยถูกต้องตามกฎหมาย และวิธีปฎิบัติแล้วทุกประการ หากกมธ.ป.ป.ช.ยังมีข้อสงสัยในประเด็นใด ขอให้แจ้งรายละเอียดแห่งประเด็นมา เพื่อที่จะได้พิจารณาประเด็นข้อสงสัยของกมธ.ป.ป.ช.ต่อไป โดยพล.อ.ประวิตร ได้ลงนามในหนังสือดังกล่าวเป็นที่เรียบร้อย.<br/> </p>
    </article>
  </body>
</html>