<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrajina-vzhe-otrimala-vid-rf-42-mln-kompensaciji-za-brudnu-naftu-639813.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:19:03+00:00"/>
    <meta property="og:title" content="Україна вже отримала від РФ €4,2 млн компенсації за брудну нафту"/>
    <meta property="og:description" content="Наразі російська «Транснефть» продовжує резервувати потужності «Укртранснафти», тому сума платежів неостаточна"/>
  </head>
  <body>
    <article>
      <h1>Україна вже отримала від РФ €4,2 млн компенсації за брудну нафту</h1>
      <address>
        <time datetime="2019-11-14T05:19:03+00:00">14 Nov 2019, 05:19</time>
      </address>
      <h4>Наразі російська «Транснефть» продовжує резервувати потужності «Укртранснафти», тому сума платежів неостаточна</h4>
      <p>З травня по листопад 2019 року «Укртранснафта» отримала від ПАТ «Транснефть» частину компенсації у розмірі 4,2 мільйона євро за потрапляння нафти з підвищеним вмістом хлорорганічних сполук до української ділянки нафтопроводу «Дружба».</p>
      <p>Про це <a href="https://www.facebook.com/ukrtransnafta/">повідомляє</a> пресслужба «Укртранснафти».</p>
      <p>«Наразі «Транснефть» продовжує резервувати потужності «Укртранснафти», тому сума платежів неостаточна. Розмір платежів визначається в рамках діючих договірних відносин і залежить від залишку обсягів неякісної російської нафти в українських нафтопроводах станом на перше число кожного місяця», - йдеться у повідомленні.</p>
      <p>Нагадаємо, станом на вересень <a href="https://glavcom.ua/news/ukrajina-vzhe-otrimala-vid-rf-35-milyona-kompensaciji-za-brudnu-naftu-625635.html">Україна отримала від РФ €3,5 мільйона компенсації за брудну нафту</a>.</p>
      <p>Як повідомлялося, через потрапляння хлороганічних сполук до нафтопроводу «Дружба» російську нафту відмовились приймати у Словаччині та Угорщині, до яких транспортує нафту «Укртранснафта». У зв’язку з цим компанія була вимушена призупинити транзит з 25 квітня до 11 травня 2019 року, а також — з 17 до 21 травня 2019 року. Зупинка транспортування нафти до країн ЄС не вплинула на обсяги транзиту російської нафти в квітні, але суттєво позначилась на обсягах травня.</p>
      <p>«Укртранснафта» щодня перевіряє якість нафти, що надходить з Росії, разом з міжнародною сюрвеєрською компанією SGS, і не фіксувала повторних випадків надходження забрудненої нафти до української ділянки нафтопроводу «Дружба».</p>
      <p>АТ «Укртранснафта» — оператор системи магістральних нафтопроводів України, загальна протяжність яких становить 4,767 тис. км. Компанія входить до складу дивізіону «Нафта» Групи «Нафтогаз».</p>
      <related>
        <a href="https://glavcom.ua/odesa/news/do-odesi-vpershe-dostavili-naftu-z-liviji-639498.html"/>
        <a href="https://glavcom.ua/world/observe/v-irani-vijavili-velichezne-rodovishche-nafti-na-50-miljardiv-bareliv-638993.html"/>
        <a href="https://glavcom.ua/news/rosiya-mozhe-v-bud-yakiy-moment-perekriti-ukrajini-postachannya-naftoproduktiv-ekspert-636245.html"/>
      </related>
    </article>
  </body>
</html>