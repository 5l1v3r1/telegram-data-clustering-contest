<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/cay-kek-ve-295-bin-lira-2219186"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:54+00:00"/>
    <meta property="og:title" content="Çay, kek ve 295 bin lira!"/>
    <meta property="og:description" content="Diyanet İşleri Başkanı Ali Erbaş, o tuhaf kamu spotuyla ilgili eleştirilere dün cevap vermiş:"/>
  </head>
  <body>
    <article>
      <h1>Çay, kek ve 295 bin lira!</h1>
      <address><time datetime="2019-11-14T05:00:54+00:00">14 Nov 2019, 05:00</time> by <a rel="author">Candaş Tolga Işık</a></address>
      <p>Diyanet İşleri Başkanı Ali Erbaş o tuhaf kamu spotuyla ilgili eleştirilere dün cevap vermiş:<b> “Kadın kocasına bir çay getirmiş, bir kek getirmiş... Buna bile tahammül edemiyorlar. Getirmeyecekmiş efendim! Öyle şey olur mu? Bizim medeniyetimizde kadın görevini yapacak, erkek görevini yapacak. Aile bağları bu şekilde yok edilmeye çalışılıyor.”</b></p>
      <p>Sayın Erbaş, bizim medeniyetimizde kadının erkeğe hizmet gibi bir “<b>görevi</b>” yok. Öyle bir “<b>görev</b>” varsa sizin zihniyetinizde var, medeniyetimizi bu işe karıştırmayın lütfen. Ayrıca kadını erkeğin hizmetçisi gibi gören bir kurumu aile sanmak ne sosyal ne duygusal ne de psikiyatrik açıdan mümkün.</p>
      <p>Bu arada dün BirGün’den İsmail Arı’nın haberinden öğrendik ki, Diyanet çok tartışılan o video için 295 bin TL ödemiş. O videoyu piyasanın en kazıkçı yapımcısına çektirsen 30 bin TL'den fazla etmez. Sayın Diyanet İşleri Başkanı çayı keki bıraksın da bize bir zahmet şu 295 bin TL'yi açıklasın.</p>
      <h3>Rabia Naz'ın ölümünü aydınlatmak devletin namus borcudur!</h3>
      <p>Rabia Naz’ın babasının kızına otopsi yapılırken çekilen görüntülerini seyrettiniz mi? Yüreğiniz bu acıya dayanabilirse seyredin. Allah aşkına bu ülkede 11 yaşında bir kız çocuğunun şüpheli ölümü 1 buçuk yıldır nasıl olur da aydınlatılamaz?</p>
      <p>Rabia Naz’ın babasının iddiaları kızının ölümünün intihar olmadığı, arabayla çarpılıp evinin önüne bırakıldığı yönünde çok güçlü şüpheler barındırıyor. Kaldı ki 11 yaşında bir çocuk neden intihar etsin? Rabia Naz’ın babası Şaban Vatan kızının ölümünün araştırılmasına AK Partili Nurettin Canikli’nin engel olduğunu söylüyor ve sorular soruyor.</p>
      <p>Canikli bu iddiaları yalanlıyor ama acılı babanın sorduğu üç önemli soruyu hâlâ cevaplamış değil... Rabia Naz öldü mü, öldürüldü mü bilmiyorum ama o minik kızın ölümü bir sır olarak kaldıkça Türkiye’de devlete olan güven ölüyor haberiniz olsun.</p>
      <h3>Merkür bir düş yakamızdan abicim ya!</h3>
      <p>Ben ki astrolojiye, burçlara falan mesafeli biriyim ben bile isyan ediyorum artık; bu Merkür gerilemesi nasıl bir zulümdür arkadaş? Ciğerimizi söktü, ömrümüzü yedi. Allah’ını seven defansa gelsin gayrı dayanacak takatimiz kalmamıştır!</p>
      <related>
        <a href="https://www.posta.com.tr/yazarlar/irem-haliloglu/merkur-retrosundan-korunma-yontemleri-2215584"/>
      </related>
    </article>
  </body>
</html>