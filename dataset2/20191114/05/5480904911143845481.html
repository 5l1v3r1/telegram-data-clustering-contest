<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-univerzita-vratila-do-recka-trofej-spyridona-louise/1820816?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T05:45:00+00:00"/>
    <meta property="og:title" content="Německá univerzita vrátila do Řecka trofej Spyridona Louise"/>
    <meta property="og:description" content="Atény - Antická číše, kterou dostal jako trofej vítěz maratonu na prvních novodobých olympijských hrách v roce 1896, se vrátila z Německa do Řecka. Informoval o tom web řeckého listu Kathimerini. Z Národního archeologického muzea, kde ji převzali, poputuje do muzea olympijských her v Olympii."/>
  </head>
  <body>
    <article>
      <h1>Německá univerzita vrátila do Řecka trofej Spyridona Louise</h1>
      <address><time datetime="2019-11-14T05:45:00+00:00">14 Nov 2019, 05:45</time> by <a rel="author" href="http://www.ctk.cz/" target="_blank">ČTK</a></address>
      <p>Atény - Antická <a href="http://www.ekathimerini.com/246451/article/ekathimerini/life/ancient-cup-given-to-1st-marathon-victor-returned-to-greece">číše</a>, kterou dostal jako trofej vítěz maratonu na prvních novodobých olympijských hrách v roce 1896, se vrátila z Německa do Řecka. Informoval o tom web řeckého listu Kathimerini. Z Národního archeologického muzea, kde ji převzali, poputuje do muzea olympijských her v Olympii.</p>
      <p>Starořecký <a href="https://twitter.com/cultureGR/status/1194652030234767361">skyfos</a>, tedy hluboká číše bez nožky se dvěma uchy, pochází z 6. století před naším letopočtem, byl ozdoben v takzvaném černofigurovém stylu a původně se používal k pití vína. Na konci 19. století posloužil jako trofej pro vítěze maratonského běhu na prvních novodobých olympijských hrách - legendárního Řeka Spyridona Louise.</p>
      <p>Podle řeckého ministerstva kultury byla keramická nádoba desítky let považována za ztracenou. V roce 2014 ji ale řecký archeolog Jorgos Kavvadias našel na univerzitě v německém městě Münster. Do sbírek vysoké školy se dostala jako součást větší kolekce v roce 1986, z Řecka ale zmizela zřejmě již ve 30. letech minulého století. Řecké ministerstvo kultury uvedlo, že se jedná "bez jakýchkoli pochybností" o nádobu, kterou dostal Louis v roce 1896.</p>
      <p>Starořecký skyfos si převzali zástupci aténského Národního archeologického muzea, v jehož prostorách bude nádoba vystavena do konce února příštího roku. Následně ji budou moci obdivovat návštěvníci, kteří zavítají do muzea olympijských her v Olympii.</p>
      <p>Spyridon Louis, původním povoláním nosič vody, se stal po olympiádě v roce 1896 řeckým národním hrdinou. Maratonský běh zdolal v čase dvě hodiny, 58 minut a 50 vteřin. Po slavném triumfu Louis kupodivu závodit přestal. Na olympijské hry se vrátil ještě v roce 1936. Do Berlína ale přijel pouze jako čestný host. Kromě skyfosu dostal Louis jako trofeje také stříbrný pohár a medaili. Nyní jsou v Řecku všechny tři tyto předměty.</p>
    </article>
  </body>
</html>