<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/haciz-kalkmistir-2219184"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:53+00:00"/>
    <meta property="og:title" content="Haciz kalkmıştır"/>
    <meta property="og:description" content="1995 yılında bir kooperatife üye oldum."/>
  </head>
  <body>
    <article>
      <h1>Haciz kalkmıştır</h1>
      <address><time datetime="2019-11-14T05:00:53+00:00">14 Nov 2019, 05:00</time> by <a rel="author">Tamer Heper</a></address>
      <p>1995 yılında bir kooperatife üye oldum. Kooperatifin yaptığı dairelerin üzerinde haciz varmış. Bize bu daireleri böyle alırsak, haczin kalmayacağı söylendi. Bizler de daireleri üzerimize aldık sonra da kooperatif ortaklığından ayrıldık. Ama daireler üzerindeki hacizler kalkmadı. Bizler dairelerimizde oturmaya devam ediyoruz ama kooperatif de yine bizim kooperatife ortak olmamızı istiyor. Bunlar ne demektir? Ne önerirsiniz?</p>
      <p>●</p>
      <p>H.G.</p>
      <p>★ ★ ★ ★ ★</p>
      <p>Probleme bakar mısınız? Taa 1995’ten bu yana sürüyor. Vatandaş bir daire sahibi olacak ama tam 24 senede hâlâ tam olamamış. 24 senede ömrünü neredeyse yarılamış bir daire ama hâlâ problem içinde. Bu hatırlatmamı daire alacak her okuyucuma yapayım. Bir daire alırken üzerinde haciz veya ipotek varsa ve bu hali ile teslim alırsanız, bu borcu üstlenmiş olursunuz.</p>
      <p>Bunu sık sık hatırlatıyorum çünkü çok önemli ve ne yazık ki yaygın bir problem. İşte okuyucum da üzerinde haciz bulunan daireyi almış ve birlikte borcu da üstlenmiş. Ama bana kalırsa şanslı bir yanı da var. O da şu: Bir gayrimenkulün üzerinde haciz varsa ve bu haciz ile ilgili dosyada iki sene süre ile bir işlem yapılmamışsa haciz kalkar. Dolayısıyla okuyucumun üzerinde duracağı husus, 24 sene dairesinin üzerinde haciz kalmayacağıdır.</p>
      <p>★ ★ ★ ★ ★</p>
      <p>Peki bunca sene sonra kooperatif ortaklığına çağrının manası ne? Doğrusu bir kooperatifin amacı gerçekleşmiş ise bir yıl içinde tasfiye olunması gerekir.</p>
      <p>Bunun da kaçak yolu işletme kooperatifine dönüşmektir ama okuyucumu yeniden ortaklığa çağırmanın gerçek nedenini bilmek mümkün değil. Bugün (hatta 24 sene önce), sitede yönetimi kurmak ve siteyi kendi yönetimleri altında yönetmeleri gerekir. Yani kooperatifin siteden el çekmesi gerekir. Okuyucuma “Bu noktayı bir düşünün” derim.</p>
    </article>
  </body>
</html>