<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/v-odesi-zahvoryuvanist-na-grvi-ta-grip-ne-perevishchuje-epidporig-639824.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:00:54+00:00"/>
    <meta property="og:title" content="В Одесі захворюваність на ГРВІ та грип не перевищує епідпоріг"/>
    <meta property="og:description" content="Одеські медики інформують про захворюваність на інфекційні хвороби і наявність вакцин"/>
  </head>
  <body>
    <article>
      <h1>В Одесі захворюваність на ГРВІ та грип не перевищує епідпоріг</h1>
      <address>
        <time datetime="2019-11-14T05:00:54+00:00">14 Nov 2019, 05:00</time>
      </address>
      <h4>Одеські медики інформують про захворюваність на інфекційні хвороби і наявність вакцин</h4>
      <p>За інформацією ГУ «Одеський обласний лабораторний центр МОЗ України», захворюваність на гострі респіраторні вірусні інфекції та грип в Одесі знаходиться на сезонному рівні і не перевищує епідемічний поріг.</p>
      <p>За минулий тиждень на ГРВІ та грип захворіли 4407 одеситів, з яких 81,3% склали діти у віці до 17-ти років. Захворюваність на ГРВІ та грип серед дорослого населення за тиждень знизилася на 2,7%.</p>
      <p>Вакцинація є ефективним методом специфічної профілактики грипу. В Україні в нинішньому епідсезоні зареєстровано дві вакцини від грипу - Ваксігрип Тетра (Франція) і Джі Сі Флю (Південна Корея).</p>
      <p>Одесити можуть <a href="https://omr.gov.ua/ua/news/217638">придбати вакцину</a> у муніципальних аптеках КП «Одесфарм», інших аптечних мережах і пройти вакцинацію в кабінеті щеплень свого Центру первинної медико-санітарної допомоги або дитячої поліклініки (для дітей). Оптимально зробити щеплення від грипу зараз, до початку епідемічного підйому захворюваності, щоб встиг виробитися імунітет.</p>
      <p>Минулого тижня в Одесі зареєстровано два випадки кору. З початку нинішнього року на кір захворіли 788 одеситів, з яких 43,2% - діти. З усіх захворілих близько 90% не мали жодного щеплення проти кору.</p>
      <p>Вакцини для профілактики кору, паротиту та краснухи «Пріорікс» (Бельгія) і M-M-R (США) є в достатній кількості у всіх дитячих міських поліклініках Одеси. Медики рекомендують вакцинувати дітей за першої можливості, коли настав час щеплення за календарем, тобто відразу після настання 12-місячного і 6-річного віку.</p>
      <p>Рівень захворюваності на гострі кишкові інфекції в Одесі минулого тижня знизився на 21,2%, порівняно з попереднім тижнем, і склав 123 випадки, з них 72,4% - діти.</p>
      <p>Для проведення моніторингу питної води в Одесі відібрано 18 проб на санітарно-мікробіологічні показники і 17 проб на санітарно-хімічні показники. Всі проби відповідають нормам.</p>
      <related>
        <a href="https://glavcom.ua/odesa/news/odesitiv-poperedili-pro-vidklyuchennya-gazu-adresi-639809.html"/>
        <a href="https://glavcom.ua/news/ukrajina-sturbovana-situacijeyu-navkolo-sektora-gazi-mzs-639780.html"/>
        <a href="https://glavcom.ua/odesa/news/v-odesi-provedut-den-zdorovya-z-profilaktiki-cukrovogo-diabetu-639768.html"/>
      </related>
    </article>
  </body>
</html>