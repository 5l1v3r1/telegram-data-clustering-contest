<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/facebook-cocuk-istismar-ve-intihar-iceren-milyonlarca-paylasimi-sildik"/>
    <meta property="og:site_name" content="euronews"/>
    <meta property="article:published_time" content="2019-11-14T05:00:30+00:00"/>
    <meta property="og:title" content="Facebook: Çocuk istismarı içeren milyonlarca paylaşım sildik"/>
    <meta property="og:description" content="Facebook, 2019 yılı Nisan-Eylül ayları arasında çocuk istismarı ve intihar içeren milyonlarca paylaşımı kaldırdığını açıkladı."/>
  </head>
  <body>
    <article>
      <h1>Facebook: Çocuk istismarı içeren milyonlarca paylaşım sildik</h1>
      <address><time datetime="2019-11-14T05:00:30+00:00">14 Nov 2019, 05:00</time> by <a rel="author">Gizem Sade</a></address>
      <p>Facebook, 2019 yılı Nisan-Eylül ayları arasında çocuk istismarı ve intihar içeren milyonlarca paylaşımı kaldırdığını açıkladı.</p>
      <p>Sosyal medya devi Facebook Inc. çarşamba günü yayımladığı raporda, 3 milyar 200 bin sahte hesabı kapatarak bir önceki yıla göre kapattığı hesap sayısını iki katına çıkardığını bildirdi.</p>
      <p>Facebook ayrıca ilk kez, sahibi olduğu popüler fotoğraf paylaşma uygulaması Instagram'da ne kadar gönderi kaldırıldığını açıkladı. Instagram son zamanlarda yalan haber paylaşımında tehlike arz eden bir mecra olarak görülmeye başlanmıştı.</p>
      <p>Şirketin dördüncü denetleme raporunda, uygulama tarafından algılanan ve ihlal bulunan içerik sayısının Instagram'ın tüm kategorilerinde Facebook'tan daha düşük olduğu belirtildi. Şirket, terörist örgütlere ilişkin içeriklerin Facebook'ta yüzde 98,5; Instagram'da ise yüzde 92,2 oranda algılandığını not etti.</p>
      <p>Raporda, Facebook'ta çocuk pornosu ve çocukların cinsel sömürüsüne neden olan 11 milyon 600 bin, Instagram'da ise 754 bin içeriğin kaldırıldığı bilgisine yer verildi.</p>
      <ul>
        <li>
          <a href="https://tr.euronews.com/2019/05/15/facebook-internet-siddetinin-onune-gecmek-adina-canli-yayin-kurallarini-sikilastirdi">Facebook internet şiddetinin önüne geçmek adına canlı yayın kurallarını sıkılaştırdı</a>
        </li>
        <li>
          <a href="https://tr.euronews.com/2019/10/04/abd-ingiltere-ve-avustralya-facebookun-sifreli-mesajlarina-erisim-istiyor">ABD, İngiltere ve Avustralya Facebook'un şifreli mesajlarına erişim istiyor</a>
        </li>
        <li>
          <a href="https://tr.euronews.com/2019/09/07/abdde-9-eyalet-savcisi-haksiz-rekabet-gerekcesiyle-facebooka-sorusturma-baslatti">ABD'de 9 eyalet savcısı haksız rekabet gerekçesiyle Facebook hakkında soruşturma başlattı</a>
        </li>
      </ul>
      <p>Facebook <a href="https://about.fb.com/news/2019/11/community-standards-enforcement-report-nov-2019/">raporuna</a> ilk kez intihar ve kendine zarar verme eylemleri içeren paylaşımlara ilişkin verileri de ekledi. İntihara ya da kendini yaralamaya teşvik eden 2 milyon 500 bin paylaşımın kaldırıldığı belirtildi.</p>
      <p>Öte yandan, güvenlik yetkilileri, Facebook'un kullanıcılarına daha fazla gizlilik sağlamak için mesajlaşma servisini şifreleme planının çocuk istismarıyla mücadele çabalarının önüne geçmesinden endişeleniyor.</p>
      <p>Amerika Birleşik Devletleri Federal Soruşturma Bürosu (FBI) Başkanı Christopher Wray, şifrelemeyi içeren değişikliğin platformu "çocuk pornocuları için gerçekleşecek bir hayal" haline getirebileceğini söylemişti.</p>
      <p>Ek kaynaklar<b> • Reuters</b></p>
    </article>
  </body>
</html>