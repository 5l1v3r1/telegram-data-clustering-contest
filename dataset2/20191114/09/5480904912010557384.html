<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ekonomika-ve-3-ctvrtleti-zpomalila-mezirocni-rust-na-2-5-pct/1820794?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T09:15:00+00:00"/>
    <meta property="og:title" content="Ekonomika ve 3. čtvrtletí zpomalila meziroční růst na 2,5 pct"/>
    <meta property="og:description" content="Praha - Česká ekonomika ve třetím čtvrtletí zpomalila meziroční růst na 2,5 procenta, oproti předchozímu čtvrtletí stoupl hrubý domácí produkt (HDP) o 0,3 procenta. V prvním odhadu to dnes uvedl Český statistický úřad (ČSÚ). Ve druhém čtvrtletí česká ekonomika vykázala podle zpřesněného říjnového odhadu meziroční růst 2,8 procenta, mezičtvrtletně vzrostla o 0,7 procenta. Analytici ve 3. čtvrtletí počítali s růstem meziročně o 2,7 procenta a mezičtvrtletně o 0,4 procenta."/>
  </head>
  <body>
    <article>
      <h1>Ekonomika ve 3. čtvrtletí zpomalila meziroční růst na 2,5 pct</h1>
      <address><time datetime="2019-11-14T09:15:00+00:00">14 Nov 2019, 09:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká ekonomika ve třetím čtvrtletí zpomalila meziroční růst na 2,5 procenta, oproti předchozímu čtvrtletí stoupl hrubý domácí produkt (HDP) o 0,3 procenta. V prvním <a href="https://www.czso.cz/csu/czso/cri/predbezny-odhad-hdp-3-ctvrtleti-2019">odhadu</a> to dnes uvedl Český statistický úřad (ČSÚ). Ve druhém čtvrtletí česká ekonomika vykázala podle zpřesněného říjnového odhadu meziroční růst 2,8 procenta, mezičtvrtletně vzrostla o 0,7 procenta. Analytici ve 3. čtvrtletí počítali s růstem meziročně o 2,7 procenta a mezičtvrtletně o 0,4 procenta.</p>
      <p>"K pozitivnímu vývoji ekonomiky přispěla rovnoměrně domácí i zahraniční poptávka. Růst přidané hodnoty byl podpořen především odvětvími obchodu a informačních činností. Slabší dynamika růstu než v první polovině roku byla zaznamenána v průmyslu," uvedl vedoucí oddělení čtvrtletních odhadů ČSÚ Jan Benedikt.</p>
      <p>HDP představuje celkovou peněžní hodnotu všech výrobků a služeb vytvořených na určitém území za dané období. Předběžný odhad prozatím nespecifikuje detaily vývoje HDP. Rychlý odhad HDP pouze nastiňuje, jakým tempem ekonomika pravděpodobně rostla. Spolehlivějším ukazatelem vývoje tuzemského hospodářství bude až pozdější zpřesněný odhad na konci listopadu.</p>
      <p>Zaměstnanost ve 3. čtvrtletí oproti stejnému čtvrtletí loňského roku vzrostla o 0,7 procenta, mezičtvrtletně o 0,2 procenta klesla.</p>
      <h3>Analytici: Mezičtvrtletní růst HDP je nejnižší od roku 2016</h3>
      <p>Mezičtvrtletní růst české ekonomiky 0,3 procenta znamená nejnižší přírůstek hrubého domácího produktu (HDP) od prvního čtvrtletí roku 2016, uvedli analytici oslovení ČTK. Připomínají však, že i přes zpomalení roste české hospodářství rychleji než německé. Tuzemská ekonomika ve třetím čtvrtletí zpomalila meziroční růst na 2,5 procenta.</p>
      <p>"Vykázaný mezičtvrtletní růst 0,3 procenta znamená nejslabší přírůstek HDP od prvního čtvrtletí roku 2016 a jde o mírně slabší výsledek, než čekal finanční trh a Česká národní banka," řekl ČTK analytik Generali Investments Radomír Jáč. Z komentářů ČSÚ a z dostupných měsíčních dat se podle něj zdá, že za zpomalením tempa růstu ekonomiky stojí především slabší růst průmyslu.</p>
      <p>Růst HDP si i nadále udržuje slušnou dynamiku a to i přesto, že ekonomika v eurozóně roste jen slabě a německé hospodářství víceméně stagnuje, míní analytik Raiffeisenbank Lukáš Růžička. Pro tento rok očekává zvolnění růstu ekonomiky na 2,5 procenta a pro rok 2020 další pokles dynamiky na dvě procenta.</p>
      <p>V každém případě číslo růstu HDP zaostává za prognózou ČNB zveřejněnou minulý týden o dvě desetiny procentního bodu, takže akutnímu růstu sazeb rozhodně nenahrává, upozornil analytik ČSOB Petr Dufek. Slabé výsledky očekává i za poslední čtvrtletí, kdy se růst dostane nejspíš na hranici dvou procent. Velkou neznámou zůstávají na české straně investice, na zahraniční vývoj poptávky po osobních automobilech, vše kolem brexitu a zejména směr německé ekonomiky, dodal.</p>
      <p>Rizika v příštím roce vyplývající z vývoje v zahraničí přetrvávají, ačkoli se v posledních týdnech zdánlivě zmírnily, doplnil analytik ING Bank Jakub Seidler. Pozitivní zprávou je podle něj to, že německá ekonomika se ve třetím čtvrtletí vyhnula technické recesi, když mezikvartální růst dosáhl 0,1 procenta, zatímco trh předpokládal mírný pokles.</p>
    </article>
  </body>
</html>