<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103031/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T09:54:44+00:00"/>
    <meta property="og:title" content="Пристайко озвучив нову пропозицію щодо миротворців на Донбасі"/>
    <meta property="og:description" content="Україна готова на розміщення миротворчої місії на кордоні з Росією як альтернативу у випадку невдачі переговорів щодо Донбасу у Мінському форматі."/>
  </head>
  <body>
    <article>
      <h1>Пристайко озвучив нову пропозицію щодо миротворців на Донбасі</h1>
      <address>
        <time datetime="2019-11-14T09:54:44+00:00">14 Nov 2019, 09:54</time>
      </address>
      <p>Україна готова на розміщення миротворчої місії на кордоні з Росією як альтернативу у випадку невдачі переговорів щодо Донбасу у Мінському форматі.</p>
      <p>Як повідомляє "Європейська правда", про це заявив глава МЗС України Вадим Пристайко в інтерв’ю <a href="https://www.bbc.com/ukrainian/features-50393138?fbclid=IwAR3IF4atFnZywdHSC67-0L075Kyxp38EQdQq26WKt1VwOvgO4Zz51RPDyHU">ВВС Україна</a>.</p>
      <p>"Цього елемента немає в Мінську, і це можливий апгрейд Мінська у новому форматі. Тобто якщо ми бачимо, що воно не спрацьовує, тоді, напевно, треба звертатися за допомогою третьої сили. Хоча розмови ці ведуться ще з 2015 року, але до цього часу Росія як член Ради безпеки ООН не дозволяла таку місію", - сказав Пристайко.</p>
      <p>Він нагадав, що Росія вносила в ООН свій варіант - розташувати миротворців вздовж лінії дотику.</p>
      <p>"Нас це не влаштовує. А от компромісний варіант - наприклад, миротворці на лінії між Україною і Росією, - нас влаштував би", - сказав міністр.</p>
      <p>Водночас Пристайко погодився, що РФ, ймовірно, заблокує подібну українську пропозицію в Радбезі ООН.</p>
      <p>"Для цього Мінськ і існує або нормандська зустріч існує - щоб лідери сіли і сказали: нас не влаштовує це, у нас є інша ідея, давайте зробимо миротворчу операцію або операцію з підтримання миру", - сказав він.</p>
      <p>Раніше Пристайко заявив, що <a href="https://www.eurointegration.com.ua/news/2019/11/14/7103027/"><b>всі умови для Нормандської зустрічі виконані</b></a> та існує попередня дата зустрічі лідерів "Нормандської четвірки"</p>
      <related>
        <a href="https://www.eurointegration.com.ua/news/2019/11/14/7103029/"/>
      </related>
    </article>
  </body>
</html>