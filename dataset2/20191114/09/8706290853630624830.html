<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684166/synedriazei-i-proanakritiki-epitropi-synechizei-tin-katathesi-tou"/>
    <meta property="og:site_name" content="enikos.gr"/>
    <meta property="article:published_time" content="2019-11-14T09:20:00+00:00"/>
    <meta property="og:title" content="Συνεδριάζει η προανακριτική επιτροπή - Συνεχίζει την κατάθεσή του ο Φρουζής"/>
    <meta property="og:description" content="Στις 11 το πρωί αρχίζει η συνεδρίαση της προανακριτικής επιτροπής για..."/>
  </head>
  <body>
    <article>
      <h1>Συνεδριάζει η προανακριτική επιτροπή - Συνεχίζει την κατάθεσή του ο Φρουζής</h1>
      <address>
        <time datetime="2019-11-14T09:20:00+00:00">14 Nov 2019, 09:20</time>
      </address>
      <p>Στις 11 το πρωί αρχίζει η συνεδρίαση της προανακριτικής επιτροπής για τον Δημήτρη Παπαγγελόπουλο, η οποία αναμένεται να έχει ιδιαίτερο ενδιαφέρον καθώς για δεύτερη μέρα θα προσέλθει ο πρώην ισχυρός άνδρας τηs Novartis, Κωνσταντίνος Φρουζής για να καταθέσει ενώπιον των βουλευτών -μελών της.</p>
      <p>Υπενθυμίζεται ότι ο κ. Φρουζής στην συνεδρίαση της Τρίτης, είχε αποκαλύψει πως τον Μάιο του 2018 είχε δεχθεί άτυπη κλήση από την εισαγγελέα κατά της Διαφθοράς, <a href="http://www.enikos.gr/society/682825/dikigoros-touloupaki-ston-realfm-akomi-ki-an-oi-prostatevomenoi-m">Ελένη Τουλουπάκη</a>.</p>
      <p>Σύμφωνα με ορισμένους βουλευτές της προανακριτικής, στην άτυπη κλήση τον κάλεσε να δώσει στοιχεία για τους 10 πολιτικούς, ώστε να υπαχθεί σε καθεστώς προστασίας μαρτύρων. Ο κ. Φρουζής δήλωσε ότι δεν έχει να καταθέσει κάτι σχετικό καθώς δεν έχει δώσει ποτέ ούτε ένα ευρώ σε πολιτικό. Στο σημείο εκείνο μάλιστα, κατά τον κ. Φρουζή, ο συνήγορός του ζήτησε από την κ. Τουλουπάκη να τους γνωστοποιήσει στοιχεία, τα οποία υποστήριζε ότι είχε εις βάρος του, χωρίς όμως να γίνει κάτι τέτοιο.</p>
      <p>Ωστόσο, σύμφωνα με άλλους βουλευτές, ο κ. Φρουζής περιορίστηκε να αναφερθεί στην άτυπη κλήση από την κ. Τουλουπάκη, χωρίς να δώσει περαιτέρω στοιχεία για εκείνη τη συνάντηση.</p>
      <p>
        <b>Ενστάσεις της Εισαγγελίας Διαφθοράς</b>
      </p>
      <p>Εισαγγελικές πηγές διευκρίνιζαν χθες ότι πριν από την άσκηση της ποινικής δίωξης εναντίον του για το αδίκημα της δωροδοκίας στην υπόθεση της Novartis. o Κωνσταντίνος Φρουζής δεν είχε κληθεί να δώσει εξηγήσεις με την ιδιότητα υπόπτου τέλεσης αξιόποινης πράξης και αναπτύξει τις δικές του υπερασπιστικές θέσεις έναντι της κατηγορίας εκείνης, για την οποία μάλιστα είχε απαγορευτεί η απαγόρευση εξόδου από τη χώρα.</p>
      <p>Σύμφωνα με τις ενστάσεις που έχουν διατυπωθεί, ο Φρουζής έχει κληθεί τρεις φορές για να δώσει ανωμοτί εξηγήσεις άλλοτε ενώπιον εισαγγγελικών λειτουργών και άλλοτε ενώπιον πταισματοδίκη για άλλα σκέλη της υπόθεσης Novartis. Επιπλέον, με βάση το ιστορικό της δικογραφίας, οι εισαγγελικές πηγές χαρακτήρισαν παράδοξη την πρόταση να τεθεί τον Μάιο του 2018 σε καθεστώς προστασίας μαρτύρων καθώς από τον Φεβρουάριο του 2018 ο κ. Φρουζής ήταν κατηγορούμενος. «Ο Φρουζής είναι κατηγορούμενος και μπορεί να λέει ό,τι θέλει για να υπερασπίσει τη θέση του» σχολίασαν οι εισαγγελικές πηγές.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684050/rapti-o-k-frouzis-katethese-endiaferonta-pragmata-kai-tha-pei-kai%0A%20%20%20%20%0A"/>
        <a href="http://www.enikos.gr/politics/684080/ypothesi-novartis-ton-papangelopoulo-katonomazei-o-pikrammenos-ti%0A%20%20%20%20%0A"/>
        <a href="http://www.enikos.gr/politics/684041/piges-syriza-nd-kai-kinal-epilegoun-na-leitourgisoun-os-synigoroi%0A%20%20%20%20%0A"/>
        <a href="http://www.enikos.gr/politics/683994/plevris-ston-realfm-978-o-k-frouzis-anaferthike-se-pragmata-ta-op%0A%20%20%20%20%0A"/>
        <a href="http://www.enikos.gr/politics/683868/proanakritiki-gia-papangelopoulo-o-frouzis-apokalypse-atypi-synan%0A%20%20%20%20%0A"/>
        <a href="http://www.enikos.gr/politics/683860/proanakritiki-aporrifthike-to-aitima-papangelopoulou-gia-exairesi%0A%20%20%20%20%0A"/>
        <a href="http://www.enikos.gr/politics/683862/katathetei-stin-proanakritiki-epitropi-o-frouzis-tora%0A%20%20%20%20%0A"/>
        <a href="http://www.enikos.gr/politics/683854/nea-anartisi-polaki-gia-tin-proanakritiki-eimaste-sti-vouli-photo%0A%20%20%20%20%0A"/>
        <a href="http://www.enikos.gr/politics/683850/proanakritiki-aporrifthike-to-aitima-tou-syriza-na-anaklithei-i-a%0A%20%20%20%20%0A"/>
      </related>
    </article>
  </body>
</html>