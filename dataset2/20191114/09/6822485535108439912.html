<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823020.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T09:10:00+00:00"/>
    <meta property="og:title" content="اعلام آتش‌بس در غزه مطابق شروط مقاومت فلسطین"/>
    <meta property="og:description" content="به گزارش فارس، یک مقام مسؤول در جنبش جهاد اسلامی فلسطین اعلام کرد، گروه‌های فلسطینی و جهاد اسلامی با پیشنهاد مصر برای آتش‌بسی که مطابق با شروط مقاومت است، موافقت کردند."/>
  </head>
  <body>
    <article>
      <h1>اعلام آتش‌بس در غزه مطابق شروط مقاومت فلسطین</h1>
      <address>
        <time datetime="2019-11-14T09:10:00+00:00">14 Nov 2019, 09:10</time>
      </address>
      <p>در پی تن دادن رژیم صهیونیستی به شروط گروه‌های فلسطینی در غزه از جمله جهاد اسلامی، میان این رژیم و غزه آتش‌بس برقرار شد.</p>
      <p>به گزارش فارس، یک مقام مسؤول در جنبش جهاد اسلامی فلسطین اعلام کرد، گروه‌های فلسطینی و جهاد اسلامی با پیشنهاد مصر برای آتش‌بسی که مطابق با شروط مقاومت است، موافقت کردند.</p>
      <p>وی به «فلسطین الیوم» گفت: در راستای موافقت گروه‌های فلسطینی و جنبش جهاد اسلامی با پیشنهاد مصر برای آتش‌بس فوری و حفظ مسالمت‌آمیز بودن راهپیمایی‌های بازگشت، این آتش‌بس حاصل شد و در مقابل اسرائیل نیز با پیشنهاد مصر برای آتش‌بس فوری و توقف ترورها و نیز توقف تیراندازی به سمت فلسطینی‌های مشارکت‌کننده در راهپیمایی بازگشت موافقت کرد.</p>
      <p>این منبع آگاه در ادامه گفت، این آتش‌بس از ساعت ۵:۳۰ صبح (به وقت محلی) امروز (پنجشنبه) وارد فاز اجرایی شد.</p>
      <p>«زیاد النخاله» دبیرکل جهاد اسلامی فلسطین دیشب اعلام کرد،صهیونیست‌ها خواستار آتش‌بس شده‌اند و جهاد اسلامی نیز شروط خود را برای تحقق آتش‌بس اعلام کرده است .</p>
      <p>النخاله در تشریح شروط جهاد اسلامی فلسطین برای آتش‌بس تاکید کرد که رژیم صهیونیستی باید به عملیات ترور فرماندهان مقاومت در غزه پایان داده و  از شلیک به سمت راهپیمایی‌های حق بازگشت خودداری کند و همچنین از محاصره غزه دست بردارد.</p>
      <p>
        <b>سخنگوی جهاد اسلامی:رژیم اشغالگر به شرایط مقاومت فلسطین تن داد</b>
      </p>
      <p>«مصعب البریم» سخنگوی جهاد اسلامی فلسطین امروز اعلام کرد، پس از آنکه رژیم اشغالگر صهیونیستی به شرایط مقاومت فلسطین و جهاد اسلامی تن داد، آتش‌بس وارد فاز اجرایی شد.</p>
      <p>وی به فلسطین‌الیوم گفت: آتش‌بس بر اساس شروطی است که جهاد به نیابت از مقاومت مطرح کرد و شامل توقف سیاست ترور، حمایت از تظاهرات‌کنندگان در راهپیمایی‌های بزرگ بازگشتو آغاز اجرایی کردن اقدامات برای شکست محاصره غزه می‌شود.</p>
      <p>البریم تأکید کرد، مقاومت حرف خود را زد، هیبت «بنیامین نتانیاهو» نخست‌وزیر رژیم صهیونیستی را در هم شکست و از ملت فلسطین دفاع کرد.</p>
      <p>درگیری‌ها میان نوار غزه و رژیم صهیونیستی پس از آن آغاز شد که این رژیم سه‌شنبه (۲۱ آبان ماه) با هدف ترور فرماندهان جهاد اسلامی دو حمله جداگانه به غزه و دمشق داشت، در حمله به غزه منزل «بهاء ابوالعطا» از فرماندهان ارشد شاخه نظامی جهاد اسلامی به همراه همسرش به شهادت رسید. در حمله دوم به دمشق «اکرم العجوری» عضو دفتر سیاسی جهاد اسلامی که هدف این ترور بود آسیبی ندید اما پسرش «معاذ» شهید شد.</p>
      <p>
        <b>شلیک ۴۰۰ موشک و راکت به سمت فلسطین اشغالی طی دو روز</b>
      </p>
      <p>مقاومت در پاسخ به این جنایت رژیم صهیونیستی صدها راکت و موشک به سمت فلسطین اشغالی شلیک کرد؛ روزنامه صهیونیستی یدیعوت آحارانوت گزارش داد که ارتش رژیم صهیونیستی در دو روز گذشته (چهارشنبه و سه‌شنبه) شلیک بیش از ۳۵۰ موشک و راکت از غزه را رصد کرده است.</p>
      <p>شبکه «الجزیره» امروز به نقل از ارتش رژیم صهیونیستی اعلام کرد، ۴۰۰ راکت و موشک به سمت فلسطین اشغالی در این دو روز شلیک شد.</p>
      <p>رسانه‌های رژیم صهیونیستی هم دیشب اعلام کردند که ۳۰ درصد از شهرک‌نشینان ساکن شهرک‌های مجاور غزه، منازل خود را از بیم حملات موشکی مقاومت ترک کردند.</p>
      <p>
        <b>۳۲ فلسطینی شهید و ۱۱۱ نفر زخمی شدند</b>
      </p>
      <p>رژیم صهیونیستی نیز در این دو روز دهها حمله هوایی و توپخانه‌ای به مناطق مختلف غزه داشت. «اشرف القدره» سخنگوی وزارت بهداشت فلسطین امروز اعلام کرد، در این حملات دو روزه، ۳۲ فلسطینی از جمله شش کودک و سه زن به شهادت رسیدند و ۱۱۱ نیز مجروح شدند که در بین آنها ۴۶ کودک و ۲۰ زن دیده می‌شود.</p>
    </article>
  </body>
</html>