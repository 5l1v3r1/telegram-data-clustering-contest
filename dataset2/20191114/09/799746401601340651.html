<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103029/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T09:16:28+00:00"/>
    <meta property="og:title" content="Пристайко не виключає вихід України з Мінських домовленостей"/>
    <meta property="og:description" content="Міністр закордонних справ Вадим Пристайко вважає цілком реальним варіантом вихід України з мінських домовленостей у разі, якщо Росія не буде готова до прогресу у їх виконанні."/>
  </head>
  <body>
    <article>
      <h1>Пристайко не виключає вихід України з Мінських домовленостей</h1>
      <address>
        <time datetime="2019-11-14T09:16:28+00:00">14 Nov 2019, 09:16</time>
      </address>
      <p>Міністр закордонних справ Вадим Пристайко вважає цілком реальним варіантом вихід України з мінських домовленостей у разі, якщо Росія не буде готова до прогресу у їх виконанні.</p>
      <p>Про це міністр заявив у інтерв’ю <a href="https://www.bbc.com/ukrainian/features-50393138">BBC</a>, опублікованому в четвер.</p>
      <p>Пристайко каже, що це рішення буде ухвалене Києвом "якщо ми побачимо, що цей процес йде безкінечно" - в такому разі може бути "чесно сказати, що він не працює і треба шукати інше".</p>
      <p>"Це дуже непопулярна заява і, напевно, знову не сподобається нашим західним партнерам. Але для нас Мінськ - не самоцінність. Самоцінність - наше виживання як нації. І якщо ми побачимо, що вони (мінські домовленості – ЄП) не спрацьовують, і це веде нас в постійне затягування безкінечного процесу, то рано чи пізно буде прийняте рішення про вихід з мінського процесу", - пояснив він.</p>
      <p>Перший крок до такого рішення, за його словами, може бути зроблений після "Нормандського саміту".</p>
      <p>"Якщо ця зустріч, яка відбудеться, покаже відсутність прогресу, це, безумовно, поставить під сумнів можливість досягнення миру в мінському процесі.</p>
      <p>От коли ми повернемося (з нормандських переговорів ), тоді і буде правильно запитати нас про це. І якщо нічого не привеземо, то логічним буде питання, наскільки цей Мінськ все ще нам потрібен", - додав міністр.</p>
      <p>"У Києва є бачення кількох можливих варіантів. Наприклад, якщо не Мінськ, то нам тоді треба звертатися за миротворчою місією, точніше за peacekeeping - місією з підтримання миру", - заявив дипломат.</p>
      <p>Як повідомлялося раніше, Пристайко заявив, що <a href="https://www.eurointegration.com.ua/news/2019/11/14/7103027/"><b>всі умови для Нормандської зустрічі виконані</b></a> та існує попередня дата зустрічі лідерів "Нормандської четвірки"</p>
    </article>
  </body>
</html>