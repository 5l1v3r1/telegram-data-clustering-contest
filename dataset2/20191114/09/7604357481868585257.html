<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/straf-voor-waarschuwingsschot-al-ingetrokken-maar-wegpolitie-staakt-verder/"/>
    <meta property="og:site_name" content="SCEPTR"/>
    <meta property="article:published_time" content="2019-11-14T09:25:10+00:00"/>
    <meta property="og:title" content="Wegpolitie annuleert acties niet na opschorting straf voor waarschuwingsschot"/>
    <meta property="og:description" content="De wegpolitie gaat nog steeds staken, zegt VSOA. De straf voor de agent rond het waarsschuwingsschot werd nochtans wel ingetrokken."/>
  </head>
  <body>
    <article>
      <h1>Wegpolitie annuleert acties niet na opschorting straf voor waarschuwingsschot</h1>
      <address><time datetime="2019-11-14T09:25:10+00:00">14 Nov 2019, 09:25</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p><a href="https://sceptr.net/2019/11/wegpolitie-gaat-maand-staken-nadat-collega-straf-kreeg-voor-waarschuwingschot/">Dinsdag</a><b> kondigde politievakbond VSOA aan dat de wegpolitie zou staken. Dit nadat een collega van hen werd gestraft wegens het – </b><a href="https://sceptr.net/2019/11/wegpolitie-gaat-maand-staken-nadat-collega-straf-kreeg-voor-waarschuwingschot/">gewettigd</a><b> – afvuren van een waarschuwingsschot in een penibele situatie. Hij en een collega werden immers door een groep van tien aangevallen. </b><i><b>“Bravo. Gestraft terwijl hij felicitaties verdiende”</b></i><b>, </b><a href="https://sceptr.net/2019/11/wegpolitie-gaat-maand-staken-nadat-collega-straf-kreeg-voor-waarschuwingschot/">klonk het.</a><b> Amper twee dagen later is de straf van de agent al ingetrokken. Maar de stakingsaanzegging wordt nog niet geannuleerd. Dat schrijft </b><a href="https://www.hln.be/de-krant/straf-voor-schietende-agent-ingetrokken-maar-staking-gaat-door~a8eff0ec/">Het Laatste Nieuws</a> <b>en bevestigt het VSOA aan SCEPTR.</b></p>
      <p>Dinsdag kreeg minister van Binnenlandse zaken <a href="https://sceptr.net/tag/Pieter-De-Crem">Pieter De Crem</a> (CD&amp;V) de stakingsaankondiging. De 1.100 leden van de wegpolitie zouden tussen 29 november en 2 januari stakingsacties houden. De aanleiding van het de hele heisa vond plaats op een snelwegparking in Lamain, bij Doornik in juni. Een patrouille van de wegpolitie werd opgeroepen om een ladingsdiefstal na te gaan. Ter plaatse hoorden de agenten van de gedupeerde trucker dat de dieven nog in de buurt waren. Ze waren te voet gevlucht en hadden op parking twee gestolen wagens achtergelaten.</p>
      <p>Een beetje later konden de agenten de bende inhalen, maar de dieven waren niet van plan om gevat te worden. De agenten kregen te horen dat ze moesten opkrassen, want ze wilden hun gestolen wagens terug. Eén van de twee inspecteurs loste daarom een waarschuwingsschot in de lucht, <i>“omdat ze maar dichter en dichter bleven komen”</i>, klonk het. En later nog: <i>“Ik loste een waarschuwingsschot om enkele seconden te winnen en ons de kans te geven naar ons voertuig te vluchten en in veilige omstandigheden te kunnen wachten op versterking.”</i></p>
      <p>Het was <a href="https://sceptr.net/tag/Andre-Desenfants">André Desenfants</a>, de directeur-generaal van de Algemene Directie van de bestuurlijke politie (DGA), die hierna een tuchtprocedure opstartte tegen de agent. Volgens het intern onderzoek dat volgde was het schot echter gewettigd. Maar de schutter kreeg alsnog een blaam in zijn dossier omdat hij in de lucht schoot in plaats van in de grond. Volgens een anonieme expert in het dossier zou dat beter geweest zijn. <a href="https://sceptr.net/tag/Vincent-Gilles">Vincent Gilles</a>, voorzitter van VSOA politie, betwijfelde dat echter dinsdag. <i>“In de grond? Ze stonden op asfalt! Wat als die kogel was afgeketst?” </i>Zo’n blaam blijft zeker twee jaar in het dossier staan en kan dan pas verwijderd worden op aanvraag. Promotie in die tijd kan ook niet.</p>
      <h3>Straf intussen ingetrokken, maar wegpolitie trekt stakingsaanvraag niet in</h3>
      <p>Maar nog geen twee dagen na de stakingsaanzegging werd de straf reeds ingetrokken. De hele tuchtprocedure vervalt, zo werd in de loop van woensdag aangekondigd. Het VSOA is echter niet van plan om de stakingsaanzegging zomaar op te schorten. <i>“De acties gaan gewoon door, in ieders belang”</i>, luidt het <a href="https://www.hln.be/de-krant/straf-voor-schietende-agent-ingetrokken-maar-staking-gaat-door~a8eff0ec/">in Het Laatste Nieuws</a>.</p>
      <p><i>“De DGA heeft eindelijk de onrechtmatige tuchtprocedure ingetrokken, maar onze stellingen blijven gelden. Of de acties zullen doorgaan, zal afhangen van de aankomende onderhandelingen”</i>, verklaart <a href="https://sceptr.net/tag/Vincent-Gilles">Vincent Gilles</a> ook verder aan SCEPTR. <i>“Concreet vragen we vier dingen. Er moet een onderzoek komen en klaarheid naar de opstart van de tuchtprocedure. Wie heeft precies beslist om deze tuchtprocedure op gang te brengen? Ten tweede verwachten we een solidariteitsverklaring vanwege de DGA ten aanzien van de collega’s bij de wegpolitie. Ten derde willen we een politieke beslissing rond betere omkadering. De eerstelijnspolitie moet voldoende steun krijgen. Zij moeten nu geregeld met teams van amper twee agenten groepen van tot wel 10-15 transitmigranten confronteren, met alle risico’s van dien. Hetzelfde geldt ook voor de zeevaartpolitie en spoorwegpolitie. Ten slotte willen we ook operationele maatregelen van de DGA in hetzelfde veiligheidskader. Interventies moeten in maximale veiligheid kunnen gebeuren.”</i></p>
      <p>Allicht zal volgende week woensdag onderhandeld worden tussen de vakbonden, de DGA en het ministerie van Binnenlandse Zaken. Meer informatie over een eventueel akkoord en het al dan niet doorgaan van de acties zal dan beschikbaar zijn.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/kandidaat-voorzitter-cdv-coens-waarschuwt-ps-en-open-vld-rond-abortus-kwestie/"/>
        <a href="https://sceptr.net/2019/11/ecolo-groen-voorstel-tot-deelname-spreidingsplan-migranten-goedgekeurd/"/>
        <a href="https://sceptr.net/2019/11/kerk-van-kerkhove-avelgem-wordt-gesloopt/"/>
      </related>
    </article>
  </body>
</html>