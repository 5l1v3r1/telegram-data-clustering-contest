<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/lodz-wojna-o-pieniadze-i-brutalne-zabojstwo-ruszyl-proces,985080.html"/>
    <meta property="og:site_name" content="TVN24"/>
    <meta property="article:published_time" content="2019-11-14T09:41:00+00:00"/>
    <meta property="og:title" content="Brutalna egzekucja czy wypadek? Śmierć w &quot;kochającej się rodzinie&quot;"/>
    <meta property="og:description" content="Michał był okładany przez trzech mężczyzn; próbował uciec, biegnąc ulicą Przestrzenną w Łodzi. Za nim ruszyło auto, które - jak ustalili prokuratorzy - najpierw przycisnęło go do drzewa, a potem po..."/>
  </head>
  <body>
    <article>
      <h1>Brutalna egzekucja czy wypadek? Śmierć w "kochającej się rodzinie"</h1>
      <address><time datetime="2019-11-14T09:41:00+00:00">14 Nov 2019, 09:41</time> by <a rel="author">Bartosz Żurawicz/gp</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/798ed7d4ee7138d49b8828958048130a/a32a8407-5bff-4c77-a496-088fa3c9f9cd.png?type=1&amp;srcmode=0&amp;srcx=1/1&amp;srcy=1/1&amp;srcw=89/100&amp;srch=49/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f464d50c-ef7f-44ca-87d7-1703e5041eff-480p.mp4"/>
          <figcaption>Oskarżonemu grozi dożywocie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/798ed7d4ee7138d49b8828958048130a/016f1ba5-10de-411a-911c-145813636d1e-480p.mp4"/>
          <figcaption>Moment zatrzymania jednego z podejrzanych</figcaption>
        </figure>
        <figcaption>43-latek zginął na miejscu<cite>Foto: TVN24 Łódź | Video: TVN24 Łódź</cite></figcaption>
      </slideshow>
      <h3>Michał był okładany przez trzech mężczyzn; próbował uciec, biegnąc ulicą Przestrzenną w Łodzi. Za nim ruszyło auto, które - jak ustalili prokuratorzy - najpierw przycisnęło go do drzewa, a potem po nim przejechało. Za tę śmierć ma odpowiedzieć 45-letni Tomasz W., którego sam Michał uważał za członka "kochającej się rodziny".</h3>
      <p>Proces właśnie ruszył przed łódzkim Sądem Okręgowym. Na ławie oskarżonych usiadł Tomasz W. To on, jak wynika z prokuratorskiego aktu oskarżenia, odpowiada za brutalne zabójstwo, do którego doszło 1 kwietnia 2017 roku.</p>
      <p>Prokuratorzy tak odtworzyli wydarzenia, które dwa lata temu zbulwersowały Łódź: 43-letni Michał K. odwiedzał swojego ojca mieszkającego na ulicy Przestrzennej w Łodzi. Zaparkował na posesji i otworzył drzwi do swojego mercedesa. W środku siedziała już jego partnerka. Nagle obok nich zatrzymały się dwa samochody: jeep i audi. Wysiadło z nich trzech mężczyzn.</p>
      <related>
        <a href="https://www.tvn24.pl/lodz,69/tak-zarabiaja-pseudokibice-fabryka-lewego-spirytusu-pod-lodzia,793734.html"/>
      </related>
      <p>Zaatakowali 43-latka; okładany po całym ciele mężczyzna upadł. Jego przerażona partnerka wysiadła z auta i schowała się w domu ojca Michała. Jej zaatakowany partner też próbował uciec; udało mu się wyrwać z rąk napastników i biegł wzdłuż ulicy Przestrzennej. Wtedy jeden z atakujących go mężczyzn wsiadł do audi.</p>
      <p>- Kierowca z premedytacją skręcił kierownicą w lewo tak, że przyparł poszkodowanego przednią częścią swojego auta do drzewa - relacjonował w czasie rozpoczętego właśnie procesu Tomasz Śnieg z Prokuratury Okręgowej w Łodzi.</p>
      <p>Już wtedy obrażenia Michała były takie, że jego życie było bardzo poważnie zagrożone. Prokuratorzy ustalili, że auto przygniotło do drzewa jego lewe podudzie. Auto zmiażdżyło lewą kość goleni.</p>
      <p>- Doszło do rozerwania kończyny. Nastąpiło całkowite odwarstwienie skóry od powięzi mięśniowej - wyliczał prokurator.</p>
      <p>Ale to nie był koniec koszmaru 43-latka.</p>
      <p>- Audi cofnęło, poszkodowany upadł. Sprawca przejechał kołami po dolnej części tułowia i miednicy. Doszło do rozległych obrażeń, które doprowadziły do zgonu - relacjonuje prokurator.</p>
      <h3>Kto i dlaczego?</h3>
      <related>
        <a href="https://www.tvn24.pl/lodz,69/spalone-auto-wokol-rozrzucone-maczety-i-prety-policja-podejrzewa-porachunki-pseudokibicow,793281.html"/>
      </related>
      <p>Prokuratorzy, którzy badali sprawę w 2017 roku, od razu informowali, że motywem działania sprawców były porachunki. W Łodzi mówiło się, że to była "mafijna egzekucja". Te domysły tylko zostały wzmocnione kilka dni później, kiedy doszło do zatrzymania dwóch z trzech mężczyzn, którzy pojawili się na Przestrzennej.</p>
      <p>Jeden został ujęty przez policję w domu, w województwie łódzkim.</p>
      <p>Drugi wpadł po pościgu przypominającym film akcji. Mężczyzna został namierzony przez funkcjonariuszy w województwie podlaskim. Zaczął uciekać swoim porsche. Przejechał przez granicę z Litwą. Tam pościg przejęli Litwini, którzy przekazali potem mediom film, na którym widać fragmenty akcji. Widać na nim, jak samochód podejrzanego podjeżdża pod jeden z radiowozów. Po kilku sekundach zaczyna się cofać z dużą prędkością i znika w sąsiedniej uliczce. Na kolejnych ujęciach możemy zobaczyć, jak policjanci jadą pod prąd, aby ominąć korek na jednej z dróg. Ostatecznie uciekający kierowca porsche wypadł z drogi i uderzył w słup. Uciekający Polak wyskoczył z auta i próbował uciekać, ale próba ta była nieskuteczna.</p>
      <p>Policja jednak nie mogła ogłosić sukcesu - na wolności wciąż pozostawał ten, który miał samochodem gonić i zabić 43-letniego Michała. Zatrzymani mężczyźni usłyszeli zarzuty pobicia i zniszczenia mienia późniejszej ofiary. Według prokuratury, zniszczyli oni mercedesa należącego do zaatakowanego mężczyzny, kiedy ten uciekał przed audi.</p>
      <p>Niedługo potem opublikowany został międzynarodowy list gończy za Tomaszem W. Policja informowała, że ścigany to brunet o śniadej cerze. Ma około 180 cm wzrostu, waży około 90 kilogramów. Ma wysokie czoło i bliznę na prawej ręce.</p>
      <p>Na przełom trzeba było jednak czekać rok. W. został zatrzymany w Berlinie do którego, jak się potem okazało, przyleciał z Tajlandii. Został przewieziony do Polski i usłyszał zarzut zabójstwa, do którego się nie przyznał. Od tego momentu przebywa w areszcie.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/798ed7d4ee7138d49b8828958048130a/016f1ba5-10de-411a-911c-145813636d1e/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Moment zatrzymania jednego z podejrzanych<cite>Wideo: http://alytausgidas.lt/</cite></figcaption>
      </figure>
      <h3>Rodzina</h3>
      <p>Tomasz W. bardzo dobrze znał się z mężczyzną, który zginął na Przestrzennej.</p>
      <blockquote>Przede mną biegł Michał, ale nie chciałem zrobić mu krzywdy. On się musiał potknąć, a ja miałem za mało czas na reakcję. Przejechałem go przednimi, a potem tylnymi kołami. Poczułem, jakbym najechał na kamień. Nie dociskałem go do żadnego drzewa<br/>Tomasz W., oskarżony o zabójstwo</blockquote>
      <p>- Byliśmy przez dwadzieścia lat częścią jednej, kochającej się rodziny - przekonywał przed salą rozpraw Adrian, nieformalny szwagier zabitego Michała.</p>
      <p>Jak mówi, do tragedii doszło przez spór o firmę handlującą częściami samochodowymi. To zresztą w swoim akcie oskarżenia potwierdza też prokuratura.</p>
      <p>Adrian twierdzi, że Tomasz W. chciał go bezprawnie "wygryźć z interesu" i przejąć jego firmę. W. twierdzi, że firma była jego syna, a to Adrian chciał ją okraść.</p>
      <p>- Tomasz jest złym człowiekiem. Miał wiele na sumieniu, ale w życiu bym się nie spodziewał, że posunie się aż tak daleko. Michał zginął, bo Tomasz go podejrzewał o udział w tej sprawie, chociaż w rzeczywistości był Bogu ducha winny - twierdził przed salą rozpraw Adrian.</p>
      <h3>"To był wypadek"</h3>
      <related>
        <a href="https://www.tvn24.pl/lodz,69/morderstwo-jak-z-horroru-poscig-jak-z-filmu-akcji-uciekal-na-litwe-gnal-ponad-200-km-h,729919.html"/>
      </related>
      <p>Tomasz W. przed sądem nie przyznał się do winy i obszernie wyjaśniał, jak według niego wyglądały zdarzenia z 1 kwietnia 2017 roku. Opowiadał m.in. o konflikcie o firmę z bratem swojej partnerki.</p>
      <p>- Firma prowadzona przez mojego syna została okradziona. Wiedziałem, że za tym może stać Adrian - twierdził oskarżony.</p>
      <p>Na Przestrzenną w Łodzi pojechał, bo - jak opowiadał - chciał tylko porozmawiać. Wcześniej jednak poformował o tym swoich znajomych (którzy przyjechali zaraz po nim, jeepem).</p>
      <p>- Miałem sygnały, że na Przestrzennej mogą być schowane części. Zobaczyłem Michała, więc chciałem z nim to obgadać. Nie byłem agresywny - zarzekał się w sądzie.</p>
      <p>Pamięta, że partnerka Michała krzyczała, że "tu są dzieci".</p>
      <p>- Michał mnie uderzył. Łokciem albo pięścią, sam nie wiem. Dostałem w lewą część twarzy - relacjonował oskarżony.</p>
      <p>Z pomocą - jak mówił - przyszli jego znajomi.</p>
      <p>- Gdyby nie oni, to Michał pewnie by mnie pobił - twierdził.</p>
      <p>Partnerka Michała zdążyła uciec do domu ojca Michała. Krzyczała, że "dzwoni na policję".</p>
      <p>Oskarżony o zabójstwo potem twierdził, że towarzyszący mu mężczyźni sprowadzili Michała do parteru. Ten w pewnym momencie się zerwał i uciekł.</p>
      <related>
        <a href="https://www.tvn24.pl/lodz,69/mial-dwa-groby-teraz-bedzie-trzeci-zagadka-sprzed-dwoch-lat-rozwiazana,985027.html"/>
      </related>
      <p>- Jeden z naszych zaczął niszczyć mercedesa Michała. Jak on usłyszał pękającą szybę, to się zatrzymał i zrobił kilka kroków w naszą stronę. Wtedy zobaczyłem, że z głowy sika mu krew - relacjonował Tomasz W.</p>
      <p>Wtedy - jak opowiadał przed sądem - zrozumiał, że sytuacja wymknęła się spod kontroli, że musi jak najszybciej odjechać.</p>
      <p>- Odpaliłem auto i ruszyłem. Nie jechałem szybko. Przede mną biegł Michał, ale nie chciałem zrobić mu krzywdy. On się musiał potknąć, a ja miałem za mało czasu na reakcję. Przejechałem go przednimi, a potem tylnymi kołami. Poczułem, jakbym najechał na kamień. Nie dociskałem go do żadnego drzewa - przekonywał.</p>
      <p>Pamięta, że spojrzał na leżącego na ulicy Michała. Leżał plecami do góry, twarz miał zwróconą w stronę auta Tomasza.</p>
      <p>- Podpierał się rękoma, jakby chciał się podnieść. Jeden z moich kompanów machnął, żebym odjechał. Nie wiem, czemu go posłuchałem - relacjonował oskarżony.</p>
      <p>Twierdzi, że o śmierci Michała dowiedział się dopiero po kilku godzinach.</p>
      <h3>Widmo dożywocia</h3>
      <p>Na środowej rozprawie Tomasz W. odpowiadał tylko na pytania swojego obrońcy.</p>
      <p>- Chcę z całą mocą podkreślić, że nie zrobiłem tego specjalnie - mówił.</p>
      <p>Za zbrodnię zabójstwa grozi mu dożywocie.</p>
      <p>Kwestię odpowiedzialności dwóch mężczyzn, którzy towarzyszyli mu na Przestrzennej, sąd wyłączył do odrębnego postępowania ze względu na ich problemy zdrowotne.</p>
      <p>Przed łódzkim sądem rejonowym toczy się proces w sprawie firmy, która była powodem rodzinnego sporu.</p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/morderstwo-jak-z-horroru-poscig-jak-z-filmu-akcji-uciekal-na-litwe-gnal-ponad-200-km-h,729919.html"/>
        <a href="https://www.tvn24.pl/lodz,69/scigali-go-i-przycisneli-samochodem-do-drzewa-brutalne-zabojstwo-w-lodzi,728985.html"/>
      </related>
    </article>
  </body>
</html>