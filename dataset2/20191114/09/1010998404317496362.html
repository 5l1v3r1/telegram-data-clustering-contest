<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/lechkov-podpisal-protokola-za-izbora-na-mihail-kasabov.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T09:15:00+00:00"/>
    <meta property="og:title" content="Лечков подписал протокола за избора на Михаил Касабов"/>
    <meta property="og:description" content="Според юристи жалбата на Лечков е трябвало да се появи доста по-рано, за да се иска да се спре вписването"/>
  </head>
  <body>
    <article>
      <h1>Лечков подписал протокола за избора на Михаил Касабов</h1>
      <h2>Според юристи жалбата на Лечков е трябвало да се появи доста по-рано, за да се иска да се спре вписването</h2>
      <address>
        <time datetime="2019-11-14T09:15:00+00:00">14 Nov 2019, 09:15</time>
      </address>
      <p>Йордан Лечков е подписал протокола от заседанието на Изпълнителния комитет, с който за временен президент на БФС бе избран Михаил Касабов. Той вече е предоставен на съдията по вписванията. Официалното съобщение на БФС от заседанието също споменава, че той се е отказал от правото да бъде временен шеф като първи заместник на Борислав Михайлов. Заради това колегите му били доста учудени от жалбата, с която той оспори избора, пише "24 часа".</p>
      <p>Според юристи жалбата е трябвало да се появи доста по-рано, за да се иска предварително да се спре вписването.</p>
      <p>След акта на вписване е почти безпредметно да се прави подобно нещо, като така само се бави времето. По този начин процедурата по изплащането на парите от фалита на ЦСКА беше забавена близо 2 години с абсолютно безпредметни жалби.</p>
      <p>Нито уставът на БФС, нито Законът за юридическите лица с нестопанска цел, по който е регистриран БФС, изисква изрично вписването на временен президент. Това означава, че в момента се прави поредното нарушение, за да се забави Конгресът.</p>
      <p>Още на първото заседание след оставката на Борислав Михайлов е можело да бъде определена и датата на извънредната сбирка, която да избере негов наследник.</p>
      <p>В крайна сметка датата 4 април, върху която бе постигнат консенсус, вече изглежда напълно неизпълнима. Сега вече се говори за 5 май, а има вариант всичко да се отложи за след приключването на първенството.</p>
      <p>Според юристи нарушенията, които се правят от сегашното ръководство, могат да дадат и основание на спортното министерство да суспендира лиценза на БФС, докато влезе в крак със законите в България.</p>
      <p>В момента БФС трябва да се прелицензира по изискванията на новия закон за спорта, като срокът за подаване на документи изтича на 18 януари.</p>
      <p>Същото трябва да направят и клубовете, които искат да бъдат негови редовни членове и да участват на Конгреса.</p>
      <p>Очаква се огромна част от тях да не изпълнят изискванията на закона и така ще бъде съкратена сериозно бройката на участниците в Конгреса.</p>
      <p>Общото събрание ще бъде извънредно, като ще бъде избрано ръководство, което да завърши 4-годишния мандат на Борислав Михайлов. Така след малко повече от година трябва да има и редовен изборен Конгрес на централата.</p>
      <p>В момента повечето служители в БФС са доста отчаяни от обстановката, която била изключително тягостна. Въпреки това ежедневната работа се върши, и то на доста добро ниво.</p>
      <p>В БФС са притеснени и от абсолютното мълчание от страна на ГДБОП след тараша на офисите, който съвпадна с оставката на Борислав Михайлов.</p>
      <p>Оттогава няма никакво движение и остават въпросите за какво се разхождаха полиция и жандармерия до квартал "Бояна", пише още "24 часа".</p>
      <p> </p>
    </article>
  </body>
</html>