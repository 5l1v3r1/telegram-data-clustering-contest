<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/varosi-legenda-halala-utan-jutott-fel-a-holdra-a-csillagasz/186543"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T09:00:00+00:00"/>
    <meta property="og:title" content="Városi legenda - Halála után jutott fel a Holdra a csillagász"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Városi legenda - Halála után jutott fel a Holdra a csillagász</mark>
      </h1>
      <address><time datetime="2019-11-14T09:00:00+00:00">14 Nov 2019, 09:00</time> by <a rel="author">R. K.</a></address>
      <p>
        <b>Egyetlen embert temettek el eddig a Holdon, pedig életében még az űrbe sem jutott el. A tragikus sorsú csillagász, Eugene Merle Shoemaker a Holdra készült, ám egy banális autóbaleset miatt meghalt. </b>
        <b>Egyetlen embert temettek el eddig a Holdon, pedig életében még az űrbe sem jutott el. A tragikus sorsú csillagász, Eugene Merle Shoemaker a Holdra készült, ám egy banális autóbaleset miatt meghalt.</b>
      </p>
      <p>Gyerekként ásványokat gyűjtött, kiválóan játszott hegedűn és remek tornász volt, minden tehetsége megvolt, hogy valamikor űrhajós legyen belőle. Az amerikai Eugene Merle Shoemaker (1928– 1997) ezen is dolgozott: csillagászatból doktorált és már fiatalon komoly tudományos eredményeket ért el.</p>
      <figure>
        <img src="http://media.borsonline.hu/cikk/20/192129/gallery-picture/645w/2022846_barringer-meteor-crater-arizona-wikipedia1.jpg"/>
        <figcaption>A kráterekről – így az Arizona melletti Barringerről is – Shoemaker óta tudjuk, hogy meteorbecsapódás okozta © wikipedia</figcaption>
      </figure>
      <p>Az Arizona közelében lévő hatalmas Barringer-kráterről ő bizonyította, hogy oda meteor csapódott be, ahogy az is nagy áttörésnek számított, hogy alátámasztotta, az aszteroidabecsapódások hatással vannak a földmozgásokra is. Hisz az 50-es évek elején az űrkutatók még egészen keveset tudtak, úgy gondolták, a Földön és a Holdon lévő kráterek mind kialudt vulkánok maradványai.</p>
      <p>
        <b>Űrhajósokat képzett ki</b>
      </p>
      <p>Dr. Shoemaker az 1961-ben megalapított Űrgeológiai Kutatási Program első igazgatója lett. Kollégáival fel tudták fedezni és rögzíteni a Hold krátereit.</p>
      <figure>
        <img src="http://media.borsonline.hu/cikk/20/192129/gallery-picture/645w/2022844_rts2ndwl-21.jpg"/>
        <figcaption>Az amerikai tudós sok űrhajós kiképzésében vett részt, ő maga is a Holdra készült</figcaption>
      </figure>
      <p>Tudósként részt vett az űrhajósok kiképzésében, majd maga is az űrbe készült, ugyanis őt jelölték ki a legelső tudósnak, aki a Hold felszínére léphet. Élete legfontosabb eseményeként készült rá, de problémái lettek a mellékveséjével, ezért végül letiltották az expedícióról.</p>
      <figure>
        <img src="http://media.borsonline.hu/cikk/20/192129/gallery-picture/645w/2022838_eugene-merle-shoemaker-wikipedia.jpg"/>
        <figcaption>Shoemaker (1928–1997) egy betegség miatt nem mehetett fel az űrbe © wikipedia</figcaption>
      </figure>
      <p>A Földön maradva, a csillagászatnak szinte egész más ága felé fordult, az aszteroidákat kezdte kutatni. Több aszteroidacsaládot fedeztek fel az ő vezetésével, köztük az Apollókat, társfelfedezője volt a Shoemaker-Levy 9 nevű üstökösnek, ami 1994-ben a Jupiterbe csapódott, és ezt forradalmi módon akkor a televízió is be tudta mutatni.</p>
      <p>
        <b>Rossz irányba hajtott</b>
      </p>
      <p>A bolygókutató sosem hagyott fel a Földön még felfedezetlen kráterek felkutatásával. Ausztrália jó terepnek bizonyult erre, a feleségével indult az expedícióra 1997 júliusában. Isten háta mögötti területeken hajtottak hosszú órákon át, egy gyenge minőségű, több száz kilométeres földúton, a Tanami Roadon is. Az úttest közepére húzódva, de viszonylag gyorsan ment, azonban közeledni kezdett egy autó szemből.</p>
      <p>A másik kocsi az ausztrál szabályoknak megfelelően kitért előle, de a született amerikai Shoemaker megfeledkezve az ottani balra hajts szabályról, ösztönösen jobbra rántotta a kormányt. A két autó frontálisan ütközött. Dr. Shoemaker a helyszínen meghalt, a felesége túlélte a balesetet.</p>
      <p>
        <b>Hamvakat lőnek az űrbe</b>
      </p>
      <p>Munkássága tiszteletére a NASA úgy döntött, Shoemakert a Holdon temeti el, ha már életében nem juthatott el oda. A mai na­pig ő az egyetlen, akinek földi maradványai ott lehetnek.</p>
      <figure>
        <img src="http://media.borsonline.hu/cikk/20/192129/gallery-picture/645w/2022842_kepernyofoto-2019-11-13-121.jpg"/>
        <figcaption>A csillagász hamvait egy Rómeó és Júlia-idézettel együtt küldték a Holdra</figcaption>
      </figure>
      <p>Hamvait a Lunar Prospector űrszonda vitte fel rézcsomagolásban, egy Shakespeare-idézettel a Rómeó és Júliából: <b>„És hogyha fönn ragyogna a szeme / A csillag elsápadna fényes arcán”. </b>A szonda tizenkilenc hónapig keringett a Hold körül, mire be­csapódott az égitest déli, örökké sötét oldalán.</p>
      <p>A sors furcsa fintora, hogy pont a mellé a kráter mellé zuhant, amelyet róla neveztek el. Napjainkban egyébként szinte „bárki” igényelheti, hogy – ha a Holdon nem is – a világűrben eltemessék: a hamvakat ugyanúgy egy kapszulában, műhold segítségével juttatják az űrbe.</p>
      <p>A ma­radványok egy ideig keringenek a Föld körül, majd zuhanni kezdenek és elégnek a légkörben. Nagyjából öt­ezer dollárért, azaz másfél millió forintért elérhető.</p>
    </article>
  </body>
</html>