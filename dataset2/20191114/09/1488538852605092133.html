<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/escola/Quins-errors-comuns-menus-escolars_0_2343965682.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T09:48:16+00:00"/>
    <meta property="og:title" content="Quins són els errors més comuns en els menús escolars?"/>
    <meta property="og:description" content="Verdures insuficients i excés de precuinats, carn i postres ensucrats, els errors més freqüents"/>
  </head>
  <body>
    <article>
      <h1>Quins són els errors més comuns en els menús escolars?</h1>
      <h2>Verdures insuficients i excés de precuinats, carn i postres ensucrats, els errors més freqüents</h2>
      <address><time datetime="2019-11-14T09:48:16+00:00">14 Nov 2019, 09:48</time> by <a rel="author">A.F.</a></address>
      <p>Encara que en els últims anys els menús escolars han millorat considerablement, <b>encara es perceben alguns excessos o deficiències freqüents en la seva elaboració</b>, comara "la insuficiència de verdures, que haurien de formar part pràcticament de tots els àpats, ja sigui com a plat principal o com a guarnició, l'excés de carn o l'escassetat de peix". Així ho alerta Alba Lobo, nutricionista d'Ever Health, empresa de serveis mèdico-tecnològics, coincidint amb el Dia Mundial contra l'Obesitat, que es va commemorar dimarts, que afegeix que també "s'abusa dels aliments precuinats, com croquetes, crestes o varetes de peix i de les postres ensucrades, com crema o iogurts, quan les postres haurien de constar de fruita fresca i opcionalment d'un producte lacti, i deixar les postres ensucrades per a ocasions especials".</p>
      <p>D'altra banda, Lobo apunta la importància de <b>variar més els plats</b>, ja que "solen ser repetitius i els nens es cansen de menjar sempre el mateix i, a més, <b>és beneficiós perquè provin nous productes des d'edats primerenques per evitar o disminuir futures aversions a aliments</b>". L'ideal, segons la nutricionista, seria "ampliar el ventall d'aliments i variar la forma de preparació. Per exemple, un dia poden prendre escudella i al cap de dues setmanes trobar els cigrons en una amanida variada".</p>
      <p>+ informació</p>
      <h3>
        <a href="https://criatures.ara.cat/escola/Menjadors-escolars-saludables_0_1715228474.html">Menjadors saludables</a>
      </h3>
      <figure>
        <img src="https://criatures.ara.cat/2016/12/31/Menjadors-saludables_1715238473_36238374_210x118.jpg"/>
      </figure>
      <p><b>Prop del 34% dels alumnes de 0 a 12 anys utilitzen els serveis de menjador.</b> Parlem d'1,6 milions de nens d'educació infantil i primària, segons dades de l'últim informe <i>Les xifres de l'educació a Espanya. Estadístiques i indicadors 2019</i> del ministeri d'Educació i Formació Professional. Per això és tan important que, a més de l'entorn familiar, "<b>els centres educatius fomentin una alimentació sana i equilibrada i reforcin els bons hàbits alimentaris</b> perquè els nens els mantinguin tota la vida", recorda Alba Lobo. </p>
      <p>En aquest sentit, des dels centres educatius també "s'hauria d'oferir una <b>informació clara i al més completa possible sobre què mengen els nens al centre escolar</b>, i així podran escollir l'opció més adequada per complementar el menú a la llar". Per posar un exemple, "si el centre escolar indica que han menjat llegums amb verdures i de segon peix a la planxa, serà difícil planificar el menú a casa sense repetir algun aliment. El que seria correcte per part del centre seria assenyalar que el menú són llenties amb patata i pastanaga, i de segon, lluç a la planxa", conclou la nutricionista.</p>
      <p>+ informació</p>
      <h3>
        <a href="https://criatures.ara.cat/infancia/paper-criatures-menjadors-escolars-menjar-millor_0_1795020488.html">A l’escola, trio el que menjo</a>
      </h3>
      <figure>
        <img src="https://criatures.ara.cat/2017/05/13/lescola-trio-que-menjo_1795030482_40704103_210x118.jpg"/>
      </figure>
    </article>
  </body>
</html>