<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grisho-povezhda-balgarskija-otbor-v-atp-kap.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T09:04:00+00:00"/>
    <meta property="og:title" content="България срещу Великобритания, Белгия и Молдова в ATP Cup"/>
    <meta property="og:description" content="Гришо повежда родния тим в Австралия"/>
  </head>
  <body>
    <article>
      <h1>България срещу Великобритания, Белгия и Молдова в ATP Cup</h1>
      <h2>Гришо повежда родния тим в Австралия</h2>
      <address>
        <time datetime="2019-11-14T09:04:00+00:00">14 Nov 2019, 09:04</time>
      </address>
      <p>Станаха известни тенисистите, които ще представят България на новия турнир ATP Cup. Това са Григор Димитров, Димитър Кузманов, Александър Лазаров, Александър Донски и Адриан Андреев.</p>
      <p>България ще играе с Великобритания, Белгия и Молдова в Група C на ATP Cup. Мачовете на родния тим са в Сидни, а първият ни съперник е Великобритания. Водач на британците е бившият номер 1 в света Анди Мъри, който ще се изправи срещу Гришо, а Даниел Еванс срещу Кузманов.</p>
      <p>Белгийският тим е воден от Давид Гофен, а отборът на Молдова от Раду Албот.</p>
      <p>ATP Cup се провежда в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Откритото първенство на Австралия.</p>
      <p>В турнира участват 24 страни. Наградният фонд е на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.</p>
      <p>Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.</p>
      <p>Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му. Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.</p>
      <p>Ако пък в груповата фаза надиграе състезател, който е извън топ 100, получава 20 точки. При подобен успех на четвъртфинал заработва 25 пункта, на полуфинал – 35, а на финал – 50.</p>
      <p>Ако тенисист извън топ 300 надиграе представител на топ 100 в груповата фаза, получава 25 точки, на четвъртфинал – 35, на полуфинал – 55, а 85 взима, ако това се случи в битката за титлата.</p>
      <p>При двойките тази точкова система не важи. Всяка победа в груповата фаза носи 25 точки, на четвъртфинал – 35, във финалната четворка – 55, а на финал – 85.</p>
    </article>
  </body>
</html>