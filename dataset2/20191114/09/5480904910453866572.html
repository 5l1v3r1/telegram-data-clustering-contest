<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/iracke-bezpecnostni-sily-zabily-v-bagdadu-dva-demonstranty/1820890?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T09:29:00+00:00"/>
    <meta property="og:title" content="Irácké bezpečnostní síly zabily v Bagdádu dva demonstranty"/>
    <meta property="og:description" content="Bagdád - Irácké bezpečnostní síly dnes v Bagdádu zabily dva demonstranty a dalších 35 zranily, uvedla agentura Reuters s odvoláním na policejní a lékařské zdroje. Protivládních protestů se v irácké metropoli dál účastí tisíce Iráčanů. Demonstrace trvají od října a dosud si vyžádaly přes 300 obětí a tisíce zraněných."/>
  </head>
  <body>
    <article>
      <h1>Irácké bezpečnostní síly zabily v Bagdádu dva demonstranty</h1>
      <address><time datetime="2019-11-14T09:29:00+00:00">14 Nov 2019, 09:29</time> by <a rel="author" href="http://www.ctk.cz/" target="_blank">ČTK</a></address>
      <p>Bagdád - Irácké bezpečnostní síly dnes v Bagdádu zabily dva demonstranty a dalších 35 zranily, uvedla agentura Reuters s odvoláním na policejní a lékařské zdroje. Protivládních protestů se v irácké metropoli dál účastí tisíce Iráčanů. Demonstrace trvají od října a dosud si vyžádaly přes 300 obětí a tisíce zraněných.</p>
      <slideshow>
        <figure>
          <img src="https://i3.cn.cz/6/1573721390_P201911140404301.jpg"/>
        </figure>
        <figure>
          <img src="https://i3.cn.cz/6/1573721371_P201911140404001.jpg"/>
        </figure>
        <figure>
          <img src="https://i3.cn.cz/6/1572875788_P201911040596601.jpg"/>
        </figure>
        <figure>
          <img src="https://i3.cn.cz/6/1572873389_P201911040555401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3382">Fotogalerie: Protivládní demonstrace v Iráku</a>
        </figcaption>
      </slideshow>
      <p>Jeden z protestujících zemřel přímo na místě, když ho zasáhla do hlavy plechovka se slzným plynem. Druhý demonstrant podlehl později v nemocnici zraněním, které mu způsobil zábleskový granát.</p>
      <p>V ulicích Bagdádu a ve městech na jihu Iráku se protestuje od začátku října. Lidé poukazují na to, že nemají nic z ropného bohatství, kterým jejich země disponuje, a viní z toho zkorumpované politiky. Vadí jim také špatně fungující služby a nedostatek pracovních míst.</p>
      <p>Irácký premiér Ádil Abdal Mahdí už dříve uvedl, že je připraven odstoupit, jakmile za něj bude nalezena náhrada. Před pár dny premiér přiznal, že politické strany "udělaly chyby" při vedení země. Slíbil, že "během několika málo dní" oznámí volební reformy a důležité změny ve vládě. Mahdí také vyzval demonstranty, aby pomohli obnovit normální život v zemi.</p>
    </article>
  </body>
</html>