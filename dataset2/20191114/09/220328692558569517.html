<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/manolova-nyama-da-pravya-partiya-veche-sm-advokat-406681.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T09:38:32+00:00"/>
    <meta property="og:title" content="Манолова: Няма да правя партия, вече съм адвокат"/>
    <meta property="og:description" content="Създава гражданска платформа, в която да се предлагат идеи за борба с авторитарния режим, посочи тя"/>
  </head>
  <body>
    <article>
      <h1>Манолова: Няма да правя партия, вече съм адвокат</h1>
      <address>
        <time datetime="2019-11-14T09:38:32+00:00">14 Nov 2019, 09:38</time>
      </address>
      <p>„Вече съм адвокат, имам кантора, два пъти в месеца ще давам безплатна консултация. Това е моята професия“. Това обяви пред БНТ загубилата изборите за кмет на София Мая Манолова.</p>
      <p>Тя отрече, че ще прави нова партия.</p>
      <p>„С моя екип продължаваме обединението на гражданите на демократични принципи. Това ще е гражданска платформа“, посочи тя за бъдещите си планове.</p>
      <p>Манолова коментира, че до няколко седмици екипът ѝ ще е готов да представи и каузите на гражданската платформа.</p>
      <p>На въпрос дали ще подкрепи партията на Слави Трифонов, тя не отговори, а продължи да обяснява за създаването на гражданската платформа.</p>
      <p>„Искам да създадем място, в което хората да предлагат идеи за борба с авторитарния режим“, посочи Манолова.  По думите ѝ в гражданската платформа ще идват хора без партийни пристрастия, които да не се делят на леви и десни. Същевременно обаче тя коментира:</p>
      <p>„Видя се, че едноличната власт може да бъде победена. Тя за малко не беше победена. Видя се и как може да бъде победена - чрез обединение на гражданите, на леви и десни, на безпартийни, на хора, които стоят на ценностите на демокрацията“.</p>
      <p>Бившият омбудсман коментира и прегласуването на кандидатурата на Иван Гешев за главен прокурор. Като проблем с избора тя посочи липсата на алтернатива. „Състезание с един кандидат не е състезание“, посочи тя. Точно това бе и мотивът на президента Румен Радев да не подпише указа за назначаването на Гешев на поста.</p>
    </article>
  </body>
</html>