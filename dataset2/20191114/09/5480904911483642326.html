<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/raiffeisenbank-letos-stoupl-cisty-zisk-o-36-pct-na-3-6-mld-kc-/1820878?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T09:08:00+00:00"/>
    <meta property="og:title" content="Raiffeisenbank letos stoupl čistý zisk o 36 pct. na 3,6 mld. Kč."/>
    <meta property="og:description" content="Praha - Raiffeisenbank za letošní tři čtvrtletí stoupl čistý zisk meziročně o 36 procent na 3,64 miliardy korun. Aktiva banky vzrostla o 5,5 procenta na 373 miliard Kč. Banka o tom dnes informovala ČTK v tiskové zprávě. Raiffeisen Bank International klesl ve 3. čtvrtletí konsolidovaný čistý zisk o 27 pct na 303 mln eur, zejména kvůli vyšším odpisům hodnoty majetku."/>
  </head>
  <body>
    <article>
      <h1>Raiffeisenbank letos stoupl čistý zisk o 36 pct. na 3,6 mld. Kč.</h1>
      <address><time datetime="2019-11-14T09:08:00+00:00">14 Nov 2019, 09:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Raiffeisenbank za letošní tři čtvrtletí stoupl čistý zisk meziročně o 36 procent na 3,64 miliardy korun. Aktiva banky vzrostla o 5,5 procenta na 373 miliard Kč. Banka o tom dnes informovala ČTK v tiskové zprávě. Raiffeisen Bank International klesl ve 3. čtvrtletí konsolidovaný čistý zisk o 27 pct na 303 mln eur, zejména kvůli vyšším odpisům hodnoty majetku.</p>
      <p>Celkové provozní výnosy vzrostly o 12 procent na 8,79 miliardy Kč. Provozní náklady 4,82 miliardy Kč se v meziročním srovnání zvýšily o 12 procent. Tento nárůst způsobily například vyšší investice v IT.</p>
      <p>Čisté úrokové výnosy banky stouply o 23 procent a dosáhly 6,51 miliardy Kč, důvodem je zejména nárůst tržních sazeb. Čisté příjmy z poplatků klesly o 9,7 procenta na 1,26 miliardy Kč. Ostatní výnosy banky, které zahrnují především výnosy z operací na finančních trzích, se meziročně snížily o 27 procent na 817 milionů Kč.</p>
      <p>"Během prvních devíti měsíců letošního roku jsme dále zvyšovali svůj význam na tuzemském trhu. Rosteme jak v oblasti depozit, tak poskytnutých úvěrů," uvedl generální ředitel banky Igor Vida.</p>
      <p>Objem poskytnutých úvěrů klientům se meziročně zvýšil o 6,6 procenta na 248 miliard Kč. K růstu primárně přispělo financování domácností (hypotéky a spotřebitelské úvěry). Objem přijatých vkladů od klientů stoupl o 8,5 procenta na 275 miliard Kč.</p>
      <p>Z velkých bank za tři čtvrtletí stoupl České spořitelně čistý zisk meziročně o 9,5 procenta na 13 miliard korun, Komerční bance vzrostl o 0,5 procenta na 11 miliard Kč. Monetě Money Bank se snížil o 8,7 procenta na 3,1 miliardy korun.</p>
      <p>Raiffeisenbank poskytuje v ČR bankovní služby od roku 1993. Majoritním akcionářem je rakouská finanční instituce Raiffeisen Bank International.</p>
      <h3>Rakouské Raiffeisen Bank ve čtvrtletí klesl zisk o 27 procent</h3>
      <p>Rakouské bankovní společnosti Raiffeisen Bank International (RBI) klesl ve třetím čtvrtletí konsolidovaný čistý zisk meziročně o 27 procent na 303 milionů eur (zhruba 7,7 miliardy Kč) zejména kvůli vyšším odpisům hodnoty majetku. Hospodářský výsledek se nicméně příliš nelišil od očekávání analytiků. Ti v průzkumu, který bankovní dům zveřejnil na svém webu, prognózovali konsolidovaný čistý zisk 305 milionů.</p>
      <p>RBI vykázala za uplynulý kvartál odpisy hodnoty majetku 68 milionů eur. Banka totiž přistoupila na novou definici toho, kdy se úvěry stávají špatnými, s níž v březnu přišla Evropská centrální banka. V odpisech se odrazila také nutnost vytváření vyšších rezerv na ztrátové úvěry v České republice a v Maďarsku.</p>
      <p>Čisté úrokové výnosy, což je rozdíl mezi získanými a vyplacenými úroky, se ve třetím čtvrtletí zvýšily meziročně o zhruba jedno procento na 866 milionů eur. Růst úvěrů byl silný na trzích, které jsou pro rakouskou banku klíčové- tedy v Rusku, České republice a na Slovensku, uvedla RBI.</p>
      <p>Banka nicméně konstatovala, že kvůli zpřísňování regulace se v České Republice a na Slovensku projevují první známky menšího zájmu o hypotéky a spotřebitelské úvěry. </p>
      <p>Raiffeisen Bank International patří mezi největší banky ve střední i východní Evropě a na Balkáně. Působí ve 14 zemích regionu včetně České republiky, kde od roku 1993 nabízí služby prostřednictvím ústavu Raiffeisenbank, jehož je majoritním akcionářem.</p>
    </article>
  </body>
</html>