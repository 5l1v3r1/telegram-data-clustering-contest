<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158351_1013.html"/>
    <meta property="og:site_name" content="Novsport"/>
    <meta property="article:published_time" content="2019-11-14T09:24:00+00:00"/>
    <meta property="og:title" content="Циципас на полуфинал в Лондон (ВИДЕО)"/>
    <meta property="og:description" content="Днес са решителните срещи от група &quot;Бьорн Борг&quot;"/>
  </head>
  <body>
    <article>
      <h1>Циципас на полуфинал в Лондон (ВИДЕО)</h1>
      <address>
        <time datetime="2019-11-14T09:24:00+00:00">14 Nov 2019, 09:24</time>
      </address>
      <p>Най-добрият гръцки тенисист Стефанос Циципас продължи със силното си представяне във финалния турнир по тенис на АТП в Лондон, като записа втора победа в група „Андре Агаси“ - 6:3, 6:2 над Александър Зверев (Германия). <br/><br/>Така при дебютното си участие в състезанието той си гарантира класиране на полуфиналите.<br/><br/>Първият сет бе равностоен, като в началото всеки печелеше своето подаване. Циципас имаше леки колебания в петия гейм, в който трябваше пръв да спасява точка за пробив, но се справи и поведе с 3:2. След това обаче гъркът се възползва от първия си и шанс за пробив в осмия гейм и наказа своя съперник, повеждайки с 5:3. След това без особени проблеми взе и своето подаване, за да затвори сета с 6:3.<br/><br/>Във втория Циципас изцяло доминираше, като проби още в първия гейм и така взе инициативата. След това направи и втори пробив за 4:1 и на практика сломи съпротивата на съперника, който до края успя единствено да запише още един гейм, за да направи загубата малко по-почетна за крайното 6:2. Зверев е с една победа и една загуба и има шанс да продължи към полуфиналите и защита на титлата си от миналия сезон.<br/><br/>Днес в Лондон са решителните срещи от група "Бьорн Борг". От 16,00 ч играят осигурилият си вече място на полуфинала Доминик Тийм (Ав) и Матео Беретини (Ит). <br/><br/>От 22,00 ч е мегадербито Новак Джокович - Роджър Федерер. Само победителят от този мач ще продължи напред.</p>
    </article>
  </body>
</html>