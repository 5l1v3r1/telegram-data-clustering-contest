<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/14/news/ecco_il_sole_ma_per_poche_ore_in_arrivo_un_altra_ondata_di_pioggia_e_neve-241070301/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T09:34:00+00:00"/>
    <meta property="og:title" content="Maltempo, in arrivo un'altra ondata di pioggia e neve fino a domenica"/>
    <meta property="og:description" content="Allerta arancione in sette regioni"/>
  </head>
  <body>
    <article>
      <h1>Maltempo, in arrivo un'altra ondata di pioggia e neve fino a domenica</h1>
      <h2>Allerta arancione in sette regioni</h2>
      <address>
        <time datetime="2019-11-14T09:34:00+00:00">14 Nov 2019, 09:34</time>
      </address>
      <p>Riecco il sole, ma durerà poche ore: la protezione civile ha diffuso per oggi allerta gialla su Veneto, Friuli Venezia Giulia, Liguria, Emilia-Romagna, Abruzzo, Molise e Basilicata. Già nel pomeriggio il maltempo tornerà a imperversare “con alto rischio di forti piogge, temporali ma anche nevicate su molte regioni del Paese”, avvertono i meteorologi del sito <i>ilMeteo.it</i>.<br/><br/><a href="http://meteo.repubblica.it/"><b>Le previsioni </b></a><br/> <br/>Dopo qualche piovasco sparso mattutino al Sud e sull'area tirrenica del Centro, nel pomeriggio arriverà una nuova perturbazione nel Nordovest con piogge in Valle d'Aosta, Piemonte e Liguria, e con possibili nevicate anche a quote molto basse.<br/> <br/>Tra il pomeriggio e la sera, avverte <i>ilMeteo.it</i>, “il meteo si farà decisamente più minaccioso sempre sull'area occidentale del Nord con piogge via via sempre più diffuse ed intense che potranno assumere anche carattere di forte rovescio e nubifragio su Piemonte e Liguria. Abbondanti nevicate sull'area alpina occidentale ancora a quote molto basse su Piemonte ed entroterra ligure”.<br/> <br/>In serata le intense precipitazioni si sposteranno verso Nordest e raggiungeranno Sardegna e Toscana con forti piogge sull'area alpina e prealpina centro orientale, l'alta Lombardia, l'Emilia, il Levante ligure e le coste settentrionali della Toscana.<br/> <br/>E la situazione non migliorerà nel fine settimana: ecco le previsioni del sito <i>ilMeteo.it</i><br/> <br/><b>DOMANI</b><br/>“Un ciclone nei pressi del mar Ligure attiva venti forti meridionali con intenso maltempo al Nord, in Toscana, sull'Umbria, sul Lazio e in Sardegna. Più sole al Sud. Forti nevicate sulle Alpi sopra gli 800-1200 metri”.<br/> <br/><b>SABATO</b><br/>Nuovo ciclone sull'Italia. Dapprima nevicate sulle Alpi a 800-1000 metri, poi peggiora nel corso del pomeriggio e sera al Nordest con piogge abbondanti, peggiora diffusamente al Centro con nubifragi su Toscana, Umbria e Lazio, piogge diffuse in Sardegna, qualcuna in Calabria.<br/> <br/><b>DOMENICA</b><br/>La situazione migliorerà parzialmente al Nord, ma sarà diffusamente instabile al Centro-Sud.</p>
    </article>
  </body>
</html>