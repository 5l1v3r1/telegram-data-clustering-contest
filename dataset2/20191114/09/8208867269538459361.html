<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/14/news/vietavano_di_prescrivere_il_farmaco_piu_economico_dirigenti_aifa_indagati_per_danno_all_erario-241067599/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T09:12:00+00:00"/>
    <meta property="og:title" content="Vietavano di prescrivere il farmaco più economico, dirigenti Aifa indagati per danno all'erario"/>
    <meta property="og:description" content="L'indagine della Corte dei conti del Lazio sulle limitazioni imposte all'Avastin a beneficio del più caro Lucentis, due farmaci per malattie"/>
  </head>
  <body>
    <article>
      <h1>Vietavano di prescrivere il farmaco più economico, dirigenti Aifa indagati per danno all'erario</h1>
      <h2>L'indagine della Corte dei conti del Lazio sulle limitazioni imposte all'Avastin a beneficio del più caro Lucentis, due farmaci per malattie oculistiche senili del tutto identici, nell'interesse delle multinazionali farmaceutiche Roche e Novartis</h2>
      <address>
        <time datetime="2019-11-14T09:12:00+00:00">14 Nov 2019, 09:12</time>
      </address>
      <p><b>ROMA. </b>Dirigenti e componenti pro tempore della Commissione consultiva tecnico scientifica dell'Aifa, l'Agenzia italiana del farmaco, sono accusati di aver provocato un danno all'erario do 200 milioni per avere imposto limitazioni alla prescrivibilità di un farmaco più economico per curare alcune malattie oculari, costringendo il Servizio sanitario nazionale a sostenere costi maggiori. Il tutto nell'interesse di due multinazionali farmaceutiche, Roche e Novartis. La Guardia di Finanza ha notificato ai soggetti coinvolti un invito a dedurre per l'indagine della Corte dei Conti del Lazio.<br/><br/>Gli accertamenti svolti dai finanzieri del Nucleo di polizia economico-finanziaria di Roma, coordinati dal procuratore regionale della Corte dei Conti Andrea Lupi e dal vice procuratore Massimo Perin, avrebbero consentito di accertare che i farmaci 'Avastin' e 'Lucentis' avevano la stessa equivalenza terapeutica, come dimostrato da una serie di studi comparativi. Ma nonostante questo, il primo non è stato inserito tra i prodotti rimborsabili dal Servizio sanitario nazionale fino al 2014 e  sono state imposte una serie di "ingiustificate limitazioni" al suo utilizzo almeno fino al 2017, causando un aggravio di spesa per lo Stato.<br/><br/>Al totale di 200 milioni, dice la Gdf, si è arrivati calcolando la differenza di prezzo tra i farmaci - tra i 600 e i 730 euro per singola dose - in relazione al numero di trattamenti che sono stati effettuati con il Lucentis anziché con l'Avastin. I dirigenti dell'Aifa e i componenti della Commissione tecnico scientifica dell'Agenzia hanno ora 60 giorni di tempo per fornire la loro versione alla Corte dei Conti.<br/><br/>Sulla vendita dei due farmaci si è pronunciata in passato anche l'Autorità garante per la concorrenza ed il mercato: nel 2014 infatti l'Autority ha multato le due case farmaceutiche produttrici - Roche e Novartis - con una sanzione di oltre 180 milioni per aver creato una sorta di 'cartello', decidendo una differenziazione dei prodotti che in realtà era artificiosa. "I due gruppi si sono accordati illecitamente per ostacolare la diffusione dell'uso di un farmaco molto economico, Avastin, nella cura della più diffusa patologia della vista tra gli anziani e di altre gravi malattie oculistiche, a vantaggio di un prodotto molto più costoso, Lucentis, differenziando artificiosamente i due prodotti. Oltre che per curare alcune malattie oculari, i farmaci in questione sono impiegati per il trattamento di varie forme tumorali, tra cui quelli del colon-retto, del polmone e del rene.<br/><br/><br/>Per il Sistema Sanitario Nazionale l'intesa ha comportato un esborso aggiuntivo stimato in oltre 45 milioni di euro nel solo 2012, con possibili maggiori costi futuri fino a oltre 600 milioni di euro l'anno" scriveva l'Autority nel 2014 aggiungendo: "Le condotte delle imprese trovano la loro spiegazione economica nei rapporti tra i gruppi Roche e Novartis: Roche, infatti, ha interesse ad aumentare le vendite di Lucentis perché attraverso la sua controllata Genentech - che ha sviluppato entrambi i farmaci - ottiene su di esse rilevanti royalties da Novartis.<br/><br/>Quest'ultima, dal canto suo, oltre a guadagnare dall'incremento delle vendite di Lucentis, detiene una rilevante partecipazione in Roche, superiore al 30%". La sanzione dell'Antitrust è stata di recente confermata da una sentenza del Consiglio di Stato, che ha respinto il ricorso delle due aziende farmaceutiche condannandole anche al pagamento delle spese.</p>
    </article>
  </body>
</html>