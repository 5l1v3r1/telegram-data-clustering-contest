<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/14/e-di-mezzometro-la-pizza-piu-buona-delle-marche/1324879/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-14T09:53:50+00:00"/>
    <meta property="og:title" content="E’ di ‘Mezzometro’ la pizza più buona delle Marche"/>
    <meta property="og:description" content="PREMI - Il Pizza Award è andato ai fratelli Alessio e Alessandro Coppari, titolari delle pizzerie gemelle di Jesi e Senigallia"/>
  </head>
  <body>
    <article>
      <h1>E’ di ‘Mezzometro’ la pizza più buona delle Marche</h1>
      <h2>PREMI - Il Pizza Award è andato ai fratelli Alessio e Alessandro Coppari, titolari delle pizzerie gemelle di Jesi e Senigallia</h2>
      <address><time datetime="2019-11-14T09:53:50+00:00">14 Nov 2019, 09:53</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F14%2Fe-di-mezzometro-la-pizza-piu-buona-delle-marche%2F1324879%2F">Condividi9</a><a href="https://twitter.com/intent/tweet?text=E%E2%80%99+di+%E2%80%98Mezzometro%E2%80%99++la+pizza+pi%C3%B9+buona+delle+Marche&amp;url=https%3A%2F%2Fwww.cronachemaceratesi.it%2F2019%2F11%2F14%2Fe-di-mezzometro-la-pizza-piu-buona-delle-marche%2F1324879%2F">Tweet</a>Email9 Condivisioni</p>
      <p>di <b>Talita Frezzi</b></p>
      <p>Il riconoscimento è di quelli che rende davvero orgogliosi, perché si sa, la pizza è il cibo più amato dagli italiani. E conquistare il premio per la migliore pizza delle Marche non è davvero da tutti. <b>Lo sanno bene i fratelli Alessio e Alessandro Coppari, titolari di “Mezzometro” (sia della sede di Senigallia sul Lungomare Alighieri che di quella di Jesi in via Leopardi), vincitrice dell’edizione 2019 del prestigioso “Pizza Awards”, concorso d’élite per gli amanti della pizza.</b> Sono proprio i titolari di “Mezzometro” a rendere clienti e amici partecipi della bella vittoria, postando la foto del premio conquistato a Roma. Una soddisfazione da condividere con i clienti, tanti, che non si tirano certo indietro quando si tratta di assaggiare le novità in menù, le pizze new entry, le ricette gourmet e di lasciare il proprio entusiastico commento. «Non ci sono parole per esprimere il valore di questo riconoscimento – scrivono Alessandro e Alessio sulla bacheca Facebook di Mezzometro, sotto alla foto del premio – un sentito ringraziamento va ai giudici per averci scelto ma, più di tutti, all’instancabile team che da anni lavora senza sosta, dietro e davanti ai riflettori, affinché ogni obiettivo diventi realtà! E a voi clienti: grazie, per sceglierci ogni giorno!». <b>I premi del concorso “Pizza Awards” vengono assegnati da una giuria composta da 200 tra giornalisti enogastronomici e veri esperti della pizza. </b><b>Non è la prima volta che Mezzometro conquista importanti titoli: nel 2018 era stata premiata dal Gambero Rosso come “Miglior Pizzeria Gluten free d’Italia”.</b></p>
      <figure>
        <img src="https://www.cronacheancona.it/wp-content/uploads/2019/11/mezzometro-premio-488x650.jpg"/>
        <figcaption>Il premio come miglior pizzeria delle Marche</figcaption>
      </figure>
    </article>
  </body>
</html>