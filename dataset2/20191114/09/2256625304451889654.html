<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158353_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-14T09:52:00+00:00"/>
    <meta property="og:title" content="ОБЗОР: Хардън носи успех на Хюстън със 7 тройки и 47 точки (ВИДЕО)"/>
    <meta property="og:description" content="Бостън с девета поред победа в НБА, вижте всички резултати и класирането след срещите"/>
  </head>
  <body>
    <article>
      <h1>ОБЗОР: Хардън носи успех на Хюстън със 7 тройки и 47 точки (ВИДЕО)</h1>
      <address><time datetime="2019-11-14T09:52:00+00:00">14 Nov 2019, 09:52</time> by <a rel="author">Велизар Антов</a></address>
      <p>Джеймс Хардън вкара седем тройки и общо 47 точки за победата на Хюстън Рокетс със 102:93 над новосформирания суперотбор на Лос Анджелис Клипърс в мач от поредния кръг в Националната баскетболна асоциация.<br/><br/>Хардън изигра един от най-силните си мачове последно време, като освен 47-те точки добави 6 борби, 7 асистенции и 3 отнети топки.<br/><br/>Още 17 точки за успеха на Хюстън прибави Ръсел Уестбрук, който трябваше да играе с 4 лични нарушения още от първата четвърт.<br/><br/>За гостите от Лос Анджелис, които бяха в ролята на догонващи в резултата през цялото време с изключение на един кратък период в началото на последната четвърт, най-резултатен с 26 точки бе Кауай Ленард, а още 20 прибави Лу Уилямс.<br/><br/>Бостън Селтикс постигна деветата си поредна победа и остава еднолично начело в Източната конференция. "Келтите" се наложиха като гост над Вашингтон Уизардс със 140:133.<br/><br/>До почивката двата отбора многократно си размениха водачеството, но още в началото на второто полувреме Бостън успя да натрупа преднина, която да запази до самия край.<br/><br/>Петима играчи от състава на гостите преминаха границата от 17 точки, като с най-много - 25, бе Кемба Уокър, а 23 прибави Джейсън Тейтъм.<br/><br/>За Вашингтон над всички бе Брадли Бийл, който вкара 44 точки, но и те се оказаха недостатъчни. Новобранецът Руи Хачимура добави още 21 за столичани.<br/><br/>Шампионът Торонто Раптърс продължава със силните си игри по време на тихоокеанското си турне. Като гост канадците надиграха Портланд Трейл Блейзърс със 114:106.<br/><br/>Паскал Сиакам бе най-полезен за Торонто със своите 36 точки, а плеймейкърът Фред ВанВлийт добави още 30, като така отсъствието на ветераните Кайл Лаури и Серж Ибака въобще не се усети.<br/><br/>За Портланд 25 точки вкара Родни Хууд, но лидерът на тима Деймиън Лилард не бе на обичайното си ниво и завърши с едва 9 точки.<br/><br/><b>Резултати:</b></p>
      <p>Шарлът - Мемфис 117:119<br/>Орландо - Филаделфия 112:97<br/>Бостън - Вашингтон 140:133<br/>Хюстън - ЛА Клипърс 102:93<br/>Минесота - Сан Антонио 129:114<br/>ЛА Лейкърс - Голдън Стейт 120:94<br/>Портланд - Торонто 106:114<br/><br/><b>Класиране:</b><br/><br/><u>Източна конференция:<br/></u>Атлантическа дивизия: Бостън 9 победи/ 1 загуба, Торонто 8/3<br/>Централна дивизия: Милуоки 7/3, Индиана 7/4<br/>Югоизточна дивизия: Маями 7/3, Атланта 4/6<br/><br/><u>Западна конференция:<br/></u>Северозападна дивизия: Юта 8/3, Денвър 7/3<br/>Тихоокеанска дивизия: Лос Анджелис Лейкърс 9/2, Лос Анджелис Клипърс 7/4<br/>Югозападна дивизия: Хюстън 8/3, Далас 6/4.<br/> </p>
    </article>
  </body>
</html>