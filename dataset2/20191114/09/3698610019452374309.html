<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/axios-tramp-vidhrestivsya-vid-rozmovi-z-poslom-yes-schodo-rozsliduvannya-proti-baydena-v-ukrayini-329605_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T09:47:00+00:00"/>
    <meta property="og:title" content="Axios: Трамп відхрестився від розмови з послом ЄС щодо розслідування проти Байдена в Україні"/>
    <meta property="og:description" content="За його словами, він вперше про це почув."/>
  </head>
  <body>
    <article>
      <h1>Axios: Трамп відхрестився від розмови з послом ЄС щодо розслідування проти Байдена в Україні</h1>
      <h2>За його словами, він вперше про це почув.</h2>
      <address>
        <time datetime="2019-11-14T09:47:00+00:00">14 Nov 2019, 09:47</time>
      </address>
      <p>Президент США Дональд Трамп заявив про те, що нічого не знає про ймовірну телефонну розмову 26 липня з послом Сполучених Штатів в Європейському союзі Гордоном Сондлендом, в якому, як повідомляється, він запитав про стан розслідування стосовно сім'ї Байденів в Україні та виборів 2016 року, повідомляє <a href="https://www.axios.com/trump-denies-ukraine-investigation-sondland-6063f555-2629-4f99-b2f9-fd38739c0548.html">Axios</a>.</p>
      <p>"Я нічого не знаю про це. Вперше чую. Одна річ, яку я бачив, що Сондленд сказав, це те, що він говорив зі мною, і я сказав: "Ні за що, ні за яких обставин". І це правда. Але я ніколи не чув цього. У будь-якому випадку, це скоріше інформація з других рук, але я ніколи її не чув", - сказав Трамп.</p>
      <p> </p>
      <p>26 вересня у США оприлюднили скаргу співробітника розвідки на дії Дональда Трампа під час розмови з Володимиром Зеленським. Інформатор підозрював <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президент США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>10 жовтня близькі до адвоката президента США Дональда Трампа Руді Джуліані бізнесмени, які допомагали йому в справах, пов'язаних з Україною – Ігор Фруман і Лев Парнас, були заарештовані в США<b><a href="https://dt.ua/POLITICS/stalo-vidomo-za-scho-zaareshtovani-v-ssha-blizki-do-dzhuliani-lev-parnas-i-igor-fruman-325980_.html"> за кримінальними звинуваченнями в порушенні правил фінансування виборчих кампаній</a>.</b> Крім того, повідомлялося, що бізнесмени робили спроби вплинути на рішення про заміну посла США в Україні Марі Йованович і шукали компромат на конкурента Трампа на майбутніх виборах Джо Байдена. За даними журналістів CNN, <a href="https://dt.ua/WORLD/tramp-zustrichavsya-z-parnasom-i-frumanom-yak-minimum-desyat-raziv-329464_.html"><b>Трамп зустрічався з Парнасом і Фруманом як мінімум десять разів</b></a>, хоча раніше заявляв, що навіть не знайомий з ними.</p>
      <p>У зв'язку зі скандалом після декількох місяців розслідування і попередніх засідань </p>
      <p><b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти. Зазначимо, що 234 місця в нижній палаті Конгресу займають демократи, 197 республіканці. Але в Сенаті більшість у республіканців: 53 місця зі 100. І без схвалення верньої палати Конгресу позбавити президента посади неможливо. Докладніше читайте у статті Володимира Кравченка "<b><a href="https://dt.ua/internal/yak-v-americi-ogoloshuyut-impichment-324765_.html">Як в Америці оголошують імпічмент</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>