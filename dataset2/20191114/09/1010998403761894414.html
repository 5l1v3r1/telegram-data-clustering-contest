<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/balgarija-6.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T09:57:00+00:00"/>
    <meta property="og:title" content="България ще си връща увереността срещу Парагвай"/>
    <meta property="og:description" content="&quot;Лъвовете&quot; ще опитат да прекъснат серията от 11 мача без победа"/>
  </head>
  <body>
    <article>
      <h1>България ще си връща увереността срещу Парагвай</h1>
      <h2>"Лъвовете" ще опитат да прекъснат серията от 11 мача без победа</h2>
      <address>
        <time datetime="2019-11-14T09:57:00+00:00">14 Nov 2019, 09:57</time>
      </address>
      <p>Българският национален отбор по футбол ще изиграе тази вечер първия си мач след сътресенията в БФС, предизвикани от тежката загуба с 0:6 от Англия и расисткия скандал. Контролната среща с Парагвай на "Васил Левски" ще бъде неофициален дебют на новия селекционер Георги Дерменджиев, който бе назначен на мястото на подалия оставка Красимир Балъков. Мачът е от 19:00 ч.</p>
      <p>Дерменджиев ще се опита да прекъсне серията от 11 мача без победа, която продължава една година. Според селекционера един успех срещу Парагвай ще бъде важен за увереността на футболистите. </p>
      <figure>
        <img src="https://img.bg.sof.cmestatic.com/media/images/640x/Nov2019/2112022855.jpg"/>
        <figcaption>Снимка: Lap.bg</figcaption>
      </figure>
      <p>"Честата смяна на треньори не се отразява добре на играчите. Всеки треньор иска да наложи собствен стил. Аз обичам да се играе комбинативен футбол, но ще се съобразя с възможностите на играчите. Който е в добра форма, той ще бъде в националния отбор", каза Дерменджиев на пресконференцията пред мача.</p>
      <p>Дерменджиев повика за мачовете с Парагвай двамата дебютанти - голмайстора и капитан на "Локомотив" Пловдив Димитър Илиев и вратаря на "Славия" Георги Георгиев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022853.jpg"/>
        <figcaption>Снимка: Lap.bg</figcaption>
      </figure>
      <p>Очаква се по трибуните да има малко зрители. Цените на билетите са 15 лева за сектор "В" и 25 лева за сектор "А". </p>
      <p>В неделя "лъвовете" приемат Чехия в последния си мач от квалификациите за Евро 2020. Срещата ще се играе пред празни трибуни заради наказанието, което УЕФА наложи на България след расисткия скандал от мача срещу Англия.</p>
      <p>България няма шансове за класиране на шампионата през квалификациите, но ще има поправителен през март, когато ще се опита да спечели място на първенството на Стария континент през плейофите.</p>
    </article>
  </body>
</html>