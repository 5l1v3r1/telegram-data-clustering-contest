<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/14/iztochna-evropa-zapochva-da-useshta-ikonomicheskata-kriza.429586"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T09:58:00+00:00"/>
    <meta property="og:title" content="Източна Европа започва да усеща икономическата криза"/>
    <meta property="og:description" content="Германия намаля своя износ към тази част на континента | Dnes.bg"/>
  </head>
  <body>
    <article>
      <h1>Източна Европа започва да усеща икономическата криза</h1>
      <h2>Германия намаля своя износ към тази част на континента</h2>
      <address><time datetime="2019-11-14T09:58:00+00:00">14 Nov 2019, 09:58</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Забавянето на глобалната икономика започва да тежи на изток в Европейския съюз, пише в свой анализ Bloomberg.</p>
      <p>Регионът, фокусиран върху годишнината от падането на комунизма и бързото му развитие през последните три десетилетия, продължава да бъде ключова дестинация за износ, включително за Германия. Данните за БВП на Германия, които се очакват да излязат по-късно днес, вероятно обаче ще покажат, че слабостта се разпространява все повече.</p>
      <p>
        <a href="https://www.dnes.bg/eu/2019/11/09/migraciiata-sloji-krai-na-liubovta-mejdu-iztochna-i-zapadna-evropa.429065">
          <b>Миграцията сложи край на любовта между Източна и Западна Европа</b>
        </a>
      </p>
      <p>Според последния доклад на Европейската банка за възстановяване и развитие източноевропейските държави ще загубят скорост заради по-слабите икономически перспективи в световен мащаб, американско-китайското търговско напрежение и свиването на световната автомобилна продукция.</p>
      <p>Последните проучвания на Bloomberg показват забавяне на растежа през третото тримесечие в Полша, Унгария и Румъния, макар и той да остава на здравословни нива от около 4%.</p>
      <p>„Най-значимите търговски партньори на региона са изправени пред охлаждащи се икономически тенденции, които могат да се пренесат към нашите икономики“, заяви Фабрис Перуско, главен изпълнителен директор на Fortenova Grupa - компания за търговия на дребно, производство на храни и земеделиe, със седалище в Хърватия.</p>
      <p>Досега потребителите успяват да компенсират намаляващото търсене отвън. На региона помогна и предизборното харчене в Полша, както и намаляването на данъците и повишаването на минималната работна заплата в Румъния. Централните банки в Източна Европа пък са по-загрижени за справянето с произтичащата от това инфлация, отколкото да следват стимулиращата парична политика на големите икономики.</p>
      <p>Целият анализ четете в <a href="https://www.bloombergtv.bg/novini-ot-sveta/2019-11-13/ne-globalniyat-ikonomicheski-hlad-vliyae-varhu-razshiryavaneto-v-iztochnoto-krilo-na-evropeyskiya-sayuz"><b>Bloomberg TV Bulgaria</b></a>.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/12/mesoto-na-rastitelna-osnova-navliza-uporito-v-evropa.429337"/>
        <a href="https://www.dnes.bg/business/2019/11/12/kakvi-sa-vyzmojnostite-za-regionalno-sytrudnichestvo-na-kapitalovite-pazari.429344"/>
      </related>
    </article>
  </body>
</html>