<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/pisaruk-pidozra-u-spravi-vab-banku-absolyutno-bezpidstavna-novini-ukrajini-50053441.html"/>
    <meta property="og:site_name" content="НВ"/>
    <meta property="article:published_time" content="2019-11-14T09:09:00+00:00"/>
    <meta property="og:title" content="Підозра у справі VAB Банку абсолютно безпідставна — ексзаступник голови НБУ Писарук"/>
    <meta property="og:description" content="Ексзаступник голови Нацбанку, глава Райффайзен Банку Аваль Олександр Писарук вважає безпідставною підозру у справі VAB Банку Олега Бахматюка."/>
  </head>
  <body>
    <article>
      <h1>Підозра у справі VAB Банку абсолютно безпідставна — ексзаступник голови НБУ Писарук</h1>
      <h2>Ексзаступник голови Нацбанку, глава Райффайзен Банку Аваль Олександр Писарук вважає безпідставною підозру у справі VAB Банку Олега Бахматюка.</h2>
      <address><time datetime="2019-11-14T09:09:00+00:00">14 Nov 2019, 09:09</time> by <a rel="author">Петро Шевченко</a></address>
      <p>Про це він сказав в коментарі <a href="https://nv.ua/biz">НВ Бізнес</a> в будівлі Вищого антикорупційного суду, який сьогодні <a href="https://nv.ua/ukr/biz/finance/sprava-vab-banku-sud-obiraye-zapobizhniy-zahid-pisaruku-yogo-priyshli-pidtrimati-fiala-gusovskiy-lavrenchuk-50053435.html">обере йому запобіжний захід</a>.</p>
      <p>«Якщо чесно, моя позиція: дивно, що ми тут взагалі знаходимося. Підозра абсолютно безпідставна», — зазначив він.</p>
      <p>Писарук додав, що всі процедури з видачі стабілізаційного кредиту VAB Банку були проведені з повним дотриманням законодавства.</p>
      <p>«Більш того, ні НАБУ, ні слідчі, ні прокурори не розуміють сенс функції Національного банку з підтримки фінансової стабільності і не розуміють, як банкрутство такого досить великого банку в найгірший для країни час, в пік кризи 2014−2015 року, відбилося б на всій банківській системі. Це те, що я сьогодні збираюся пояснити суду», — заявив він.</p>
      <p>Спеціалізована антикорупційна прокуратура <a href="https://nv.ua/ukr/biz/finance/sprava-vab-banku-prokuratura-vimagaye-zaareshtuvati-pisaruka-novini-ukrajini-50053276.html">просить заарештувати Писарука</a>. Підтримати його <a href="https://nv.ua/ukr/biz/finance/sprava-vab-banku-sud-obiraye-zapobizhniy-zahid-pisaruku-yogo-priyshli-pidtrimati-fiala-gusovskiy-lavrenchuk-50053435.html">прийшли представники Нацбанку</a>, бізнес-асоціацій, власники і топ-менеджери низки великих компаній.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/sprava-vab-banku-sap-pidozryuye-eks-zastupnika-golovi-nbu-pisaruka-v-zmovi-z-bahmatyukom-novini-ukrajini-50053086.html">САП підозрює ексзаступника голови НБУ Писарука в змові з колишнім власником VAB Банку Бахматюком</a>
        </li>
        <li>
          <a href="https://nv.ua/ukr/biz/finance/sprava-vab-banku-bahmatyuk-rozpoviv-hto-i-navishcho-reanimuvav-vzhe-zakritu-spravu-novini-ukrajini-50053242.html">«Настав час призначення винних». Справу VAB Банку реанімував Касько за вказівкою Рябошапки — Бахматюк</a>
        </li>
      </ul>
      <p>Нагадаємо, у справі про заволодіння 1,2 млрд грн стабкредиту, наданого Нацбанком у 2014 році VAB Банку, <a href="https://nv.ua/ukr/biz/finance/sprava-vab-banku-kilkist-pidozryuvanih-zbilshilasya-novini-ukrajini-50053286.html">10 підозрюваних</a>. Серед них — голова правління Райффайзен Банку Аваль Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, ексдиректор гендпартаменту банківського нагляду НБУ Алла Шульга, ексвласник VAB Банку Олег Бахматюк, ексголова правління банку Денис Мальцев. <a href="https://nv.ua/ukr/biz/markets/sprava-vab-banku-sud-zaareshtuvav-shche-dvoh-osib-novini-ukrajini-50053395.html">Шести підозрюваним</a> суд вже обрав запобіжний захід.</p>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, що передавалася в заставу Нацбанку, завищили майже в 25 разів шляхом складання підроблених звітів про оцінку, відзначили в Бюро.</p>
      <p>21 листопада 2014 року Нацбанк визнав VAB Банк неплатоспроможним. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>