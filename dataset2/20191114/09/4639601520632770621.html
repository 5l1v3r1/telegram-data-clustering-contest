<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/science/ekthesi-i-klimatiki-allagi-tha-kathorisei-tin-ygeia-mias-olokliris-genias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T09:37:13+00:00"/>
    <meta property="og:title" content="Έκθεση : Η κλιματική αλλαγή θα καθορίσει την υγεία μίας ολόκληρης γενιάς"/>
    <meta property="og:description" content="Αν δεν γίνει κάτι για την αντιμετώπιση της κλιματικής αλλαγής, η υγεία των παιδιών που γεννιούνται σήμερα θα απειλείται ολοένα και περισσότερο στη διάρκεια της ζωής τους, προειδοποιούν ειδικοί σε έκθεση που δημοσιεύθηκε σήμερα"/>
  </head>
  <body>
    <article>
      <h1>Έκθεση : Η κλιματική αλλαγή θα καθορίσει την υγεία μίας ολόκληρης γενιάς</h1>
      <h2>Αν δεν γίνει κάτι για την αντιμετώπιση της κλιματικής αλλαγής, η υγεία των παιδιών που γεννιούνται σήμερα θα απειλείται ολοένα και περισσότερο στη διάρκεια της ζωής τους, προειδοποιούν ειδικοί σε έκθεση που δημοσιεύθηκε σήμερα</h2>
      <address><time datetime="2019-11-14T09:37:13+00:00">14 Nov 2019, 09:37</time> by <a rel="author">ΤοΒΗΜΑ Team</a></address>
      <p>Άσθμα και καρδιακά προβλήματα εξαιτίας της ατμοσφαιρικής ρύπανσης, μολύνσεις και υποσιτισμός εξαιτίας της υπερθέρμανσης του πλανήτη … Αν δεν γίνει κάτι για την αντιμετώπιση της κλιματικής αλλαγής, η υγεία των παιδιών που γεννιούνται σήμερα θα απειλείται ολοένα και περισσότερο στη διάρκεια της ζωής τους, προειδοποιούν ειδικοί σε έκθεση που δημοσιεύθηκε σήμερα.</p>
      <p>«Η κλιματική αλλαγή θα καθορίσει την υγεία μίας ολόκληρης γενιάς», τόνισε ο δρ Νικ Ουάτς υπεύθυνος της έρευνας.</p>
      <p>
        <a href="https://www.in.gr/2019/11/15/greece/tetameno-klima-enopsei-polytexneiou-ksekinisan-oi-epeteiakes-ekdiloseis/">Τεταμένο το κλίμα ενόψει Πολυτεχνείου : Ξεκίνησαν οι επετειακές εκδηλώσεις</a>
      </p>
      <p>Η έρευνα δημοσιεύτηκε στο ιατρικό περιοδικό The Lancet λίγες εβδομάδες πριν τη διεξαγωγή της παγκόσμιας συνόδου για το κλίμα (COP25).</p>
      <h3>Κάθε παιδί που γεννιέται θα ζήσει σε ένα κόσμο πιο θερμό</h3>
      <p>«Αν τα πράγματα παραμείνουν ως έχουν, με αυξημένες εκπομπές διοξειδίου του άνθρακα, και η κλιματική αλλαγή συνεχιστεί με τον ίδιο ρυθμό, ένα παιδί που γεννιέται σήμερα θα ζήσει σε έναν κόσμο πιο θερμό κατά 4 βαθμούς Κελσίου κατά μέσο όρο τα επόμενα 71 χρόνια, κάτι που θα απειλήσει την υγεία του σε όλα τα στάδια της ζωής του», τονίζουν οι συντάκτες της έρευνας.</p>
      <p>«Τα παιδιά είναι ιδιαίτερα ευάλωτα στους υγειονομικούς κινδύνους που συνδέονται με την κλιματική αλλαγή. Το σώμα τους και το ανοσοποιητικό τους σύστημα βρίσκεται σε στάδιο ανάπτυξης, κάτι που τα καθιστά πιο ευάλωτα σε ασθένειες και ρύπους», εκτιμά ο Ουάτς του Ινστιτούτου για την Παγκόσμια Υγεία του πανεπιστημίου του Λονδίνου.</p>
      <h3>Επιπτώσεις που παραμένουν ως την ενηλικίωση</h3>
      <p>Οι επιπτώσεις στην υγεία «παραμένουν ως την ενηλικίωση» και «διαρκούν για όλη τη ζωή τους», υπογράμμισε, ζητώντας να αναληφθεί «άμεση δράση από όλες τις χώρες προκειμένου να μειωθεί η εκπομπή των αερίων που προκαλούν το φαινόμενο του θερμοκηπίου».</p>
      <p>Η έκθεση αυτή διενεργήθηκε στο πλαίσιο μιας έρευνας που δημοσιεύεται κάθε χρόνο στο The Lancet και αφορά στις επιπτώσεις της κλιματικής αλλαγής στην υγεία. Μετρά 41 δείκτες- κλειδί και πραγματοποιείται σε συνεργασία με 35 θεσμούς, ανάμεσά τους και ο Παγκόσμιος Οργανισμός Υγείας (ΠΟΥ), την Παγκόσμια Τράπεζα και πανεπιστήμια.</p>
      <p>Φέτος οι ερευνητές επικεντρώθηκαν στην υγεία των παιδιών.</p>
      <p>Ανάμεσα στα ζητήματα που προκαλούν ανησυχία είναι η ατμοσφαιρική ρύπανση.</p>
      <p>«Σε όλη τη διάρκεια της εφηβείας του και μέχρι την ενηλικίωσή του, ένα παιδί που γεννιέται σήμερα θα εισπνέει πιο τοξικό αέρα, εξαιτίας των ορυκτών καυσίμων, ο οποίος θα επιδεινώνεται από την άνοδο της θερμοκρασίας», προειδοποιεί η έκθεση.</p>
      <h3>Βακτήρια και κουνούπια</h3>
      <p>«Είναι ιδιαίτερα βλαπτικό για τους νέους, διότι οι πνεύμονές τους ακόμη αναπτύσσονται», προσθέτει, αναφέροντας και έναν κατάλογο πιθανών επιπτώσεων: «Μείωση της πνευμονικής λειτουργίας, επιδείνωση του άσθματος και αυξημένος κίνδυνος καρδιακής κρίσης και εγκεφαλικών».</p>
      <h3>Αυξάνονται οι επιδημίες</h3>
      <p>Ακόμη μία επίπτωση της κλιματικής αλλαγής: η αύξηση των επιδημιών μολυσματικών ασθενειών, στις οποίες είναι ιδιαίτερα ευάλωτα τα παιδιά. Αιτία: το πέρασμα σε ένα πιο θερμό κλίμα με περισσότερες βροχές. Αυτό ευνοεί την ανάπτυξη βακτηρίων που ευθύνονται για διαρροϊκές ασθένειες ή της χολέρας, καθώς και στην εξάπλωση των κουνουπιών που μεταφέρουν μολύνσεις.</p>
      <p>Οι ερευνητές ανησυχούν επίσης για τα φαινόμενα υποσιτισμού που ενδέχεται να προκληθούν εξαιτίας της ανόδου της θερμοκρασίας, η οποία θα οδηγήσει σε μείωση των σοδειών και άρα σε άνοδο των τιμών των προϊόντων διατροφής.</p>
      <h3>Παιδιά εκτεθειμένα σε ακραία φαινόμενα</h3>
      <p>Τέλος, τονίζουν ότι ένα παιδί που γεννιέται σήμερα θα είναι ολοένα και πιο εκτεθειμένο σε ακραία μετεωρολογικά φαινόμενα: καύσωνες, ξηρασία, πλημμύρες ή δασικές πυρκαγιές.</p>
      <p>Οι συντάκτες της έρευνας εκτιμούν ότι είναι κρίσιμης σημασίας «να περιοριστεί η άνοδος της θερμοκρασίας στον πλανήτη σε λιγότερο από 2 βαθμούς Κελσίου», όπως προβλέπει η Συμφωνία του Παρισιού και ζητούν να συζητηθούν στην COP25, που πραγματοποιείται στις αρχές Δεκεμβρίου στη Μαδρίτη, «οι επιπτώσεις της κλιματικής αλλαγής στην υγεία».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/15/opinions/apo-ti-diplomatia-ton-gampron-sto-xaos/">Από τη »διπλωματία των γαμπρών» στο χάος…</a>
      </p>
    </article>
  </body>
</html>