<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741657"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:52:00+00:00"/>
    <meta property="og:title" content="พาณิชย์นำระบบคิวอาร์โค้ดติดบัตรตัวแทนลิขสิทธิ์สินค้า"/>
    <meta property="og:description" content="“วีรศักดิ์”สั่งจัดระเบียบ “ตัวแทนลิขสิทธิ์” ใหม่ สั่งทำคิวอาร์โค้ดติดบัตรตัวแทน เพื่อให้ประชาชนสามารถนำมือถือไปสแกนว่าเป็นตัวจริงตัวปลอม และเป็นลิขสิทธิ์อะไร เพื่ออำนวยความสะดวกคาดภายใน 1-2 เดือนดำเนินการได้"/>
  </head>
  <body>
    <article>
      <h1>พาณิชย์นำระบบคิวอาร์โค้ดติดบัตรตัวแทนลิขสิทธิ์สินค้า</h1>
      <address>
        <time datetime="2019-11-14T09:52:00+00:00">14 Nov 2019, 09:52</time>
      </address>
      <p>
        <b>“วีรศักดิ์”สั่งจัดระเบียบ “ตัวแทนลิขสิทธิ์” ใหม่ สั่งทำคิวอาร์โค้ดติดบัตรตัวแทน เพื่อให้ประชาชนสามารถนำมือถือไปสแกนว่าเป็นตัวจริงตัวปลอม และเป็นลิขสิทธิ์อะไร เพื่ออำนวยความสะดวกคาดภายใน 1-2 เดือนดำเนินการได้</b>
      </p>
      <p>นายวีรศักดิ์  หวังศุภกิจโกศล  รมว.พาณิชย์ เปิดเผยว่า ได้สั่งการให้กรมทรัพย์สินทางปัญญาไปปรับปรุงประกาศ เรื่อง การแจ้งข้อมูลตัวแทนดำเนินคดีละเมิดลิขสิทธิ์ พ.ศ.2544 และระเบียบกรมทรัพย์สินทางปัญญาว่าด้วยการแจ้งข้อมูลตัวแทนลิขสิทธิ์ใหม่ เพราะใช้มานานแล้ว อาจจะไม่สอดคล้องกับปัจจุบัน โดยให้มีการปรับปรุงให้ดีขึ้น เพื่อให้มีฐานข้อมูลเบื้องต้นว่าใครเป็นเจ้าของลิขสิทธิ์ เป็นเจ้าของลิขสิทธิ์อะไรบ้าง และใครเป็นตัวแทน มีการออกบัตรตัวแทนดำเนินคดีละเมิดลิขสิทธิ์ให้ใคร เพื่อใช้เป็นหลักฐานแสดงตัวตนของตัวแทนประกอบการพิจารณาของเจ้าหน้าที่ตำรวจ<br/> <br/>นอกจากนี้ยังมอบหมายให้กรมทรัพย์สินทางปัญญาหารือร่วมกับเจ้าของลิขสิทธิ์ในการนำระบบคิวอาร์โค้ดมาใช้ในการตรวจสอบการรับมอบอำนาจของตัวแทนลิขสิทธิ์  เพียงแต่นำโทรศัพท์มาสแกนที่บัตรตัวแทนก็จะรู้หมดว่าเป็นตัวแทนเจ้าของลิขสิทธิ์ตัวจริงหรือไม่และลิขสิทธิ์อะไร รวมถึงบัตรหมดอายุแล้วหรือยัง  เพื่อช่วยอำนวยความสะดวกทั้งกับเจ้าหน้าที่ตำรวจที่จะรับแจ้งความก่อนดำเนินคดี และสะดวกสำหรับผู้ที่ถูกจับกุมดำเนินคดีก็สามารถตรวจสอบได้ว่าเป็นตัวแทนจริงหรือไม่ มีอำนาจหรือไม่คาดว่าจะภายใน 1-2 เดือนสามารถนำมาดำเนินการได้</p>
      <figure>
        <img src="https://www.dailynews.co.th/admin/upload/20191114/news_xOmltSQAFR170752_533.jpg?v=20191114174?v=3070"/>
      </figure>
      <p> <br/> “ต่อไป การตรวจสอบว่าใครเป็นเจ้าของลิขสิทธิ์ และมอบให้ใครเป็นตัวแทน สามารถตรวจสอบได้จากเว็บไซต์ของกรมทรัพย์สินทางปัญญา หรือแสกนคิวอาร์โค้ดบัตรตัวแทนที่จะมาจับเรื่องลิขสิทธิ์ว่าตัวจริงหรือตัวปลอม และหมดอายุหรือยัง ซึ่งจะช่วยให้ประชาชนสามารถรับทราบข้อมูลได้ได้อย่างรวดเร็ว” <br/> </p>
    </article>
  </body>
</html>