<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/14/tolentino-e-muccia-nella-rete-flixbus/1324859/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-14T09:57:10+00:00"/>
    <meta property="og:title" content="Tolentino e Muccia nella rete Flixbus"/>
    <meta property="og:description" content="TRASPORTI - L'azienda si espande nel territorio. Nuove corse anche da Porto Recanati, Potenza Picena e Civitanova"/>
  </head>
  <body>
    <article>
      <h1>Tolentino e Muccia nella rete Flixbus</h1>
      <h2>TRASPORTI - L'azienda si espande nel territorio. Nuove corse anche da Porto Recanati, Potenza Picena e Civitanova</h2>
      <address><time datetime="2019-11-14T09:57:10+00:00">14 Nov 2019, 09:57</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F14%2Ftolentino-e-muccia-nella-rete-flixbus%2F1324859%2F">Condividi396</a><a href="https://twitter.com/intent/tweet?text=Tolentino+e+Muccia++nella+rete+Flixbus&amp;url=https%3A%2F%2Fwww.cronachemaceratesi.it%2F2019%2F11%2F14%2Ftolentino-e-muccia-nella-rete-flixbus%2F1324859%2F">Tweet</a>Email396 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/FlixBus_App-check-in-325x191.jpg"/>
      </figure>
      <p><b>La compagnia FlixBus investe ancora sul Maceratese, inaugurando due nuove fermate a Tolentino e Muccia e ampliando i collegamenti con l’Umbria e il Lazio. </b>Tra le novità, i primi collegamenti con Foligno in partenza dal 18 novembre da Porto Recanati, Potenza Picena e Civitanova e il lancio da oggi 14 novembre delle connessioni da Tolentino e Muccia verso sette destinazioni, tra cui Roma e gli aeroporti di Fiumicino e Ciampino. <b> «</b>Ci proponiamo – scrive il leader europeo dei viaggi in autobus – di offrire un servizio sempre più capillare ai passeggeri maceratesi, agevolando al contempo i flussi in arrivo nel territorio per valorizzare il patrimonio paesaggistico e culturale, con possibili ricadute positive a livello di turismo locale<b>»</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/FlixBus_3-325x217.jpg"/>
      </figure>
      <p><b>Il servizio FlixBus è operativo a Tolentino, da Piazza dell’Unità, e a Muccia, dalla frazione Maddalena:</b> grazie ai nuovi collegamenti, dai due comuni si potranno raggiungere senza cambi Teramo e L’Aquila in Abruzzo, Foligno in Umbria e, in Lazio, Orte, Roma e gli aeroporti di Fiumicino e Ciampino. <b>«</b>Le nuove connessioni – continua la nota dell’azienda – si offriranno soprattutto come soluzione ideale per chi deve decollare dai due scali romani e desidera arrivare al terminal in tutta comodità, senza lo stress della guida. L’approdo in queste località è coerente con la missione di costruire una rete capillare anche tra i piccoli centri italiani, contribuendo alla promozione del patrimonio paesaggistico e culturale locale e alla creazione di nuova mobilità fra le aree meno connesse, ed è in linea con l’espansione perseguita in tutta Europa, dove il 40% delle fermate è in paesi con meno di 20.000 abitanti<b>»</b>.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/FlixBus_People-650x434.jpg"/>
      </figure>
    </article>
  </body>
</html>