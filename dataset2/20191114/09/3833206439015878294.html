<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dnes-sa-Koledni-Zagovezni-ot-utre-zapochvat-postite-913764"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T09:48:00+00:00"/>
    <meta property="og:title" content="Днес са Коледни Заговезни, от утре започват постите"/>
    <meta property="og:description" content="Днес православната църква чества деня на Св. апостол Филип, един от 12-те апостоли. Имен ден празнув..."/>
  </head>
  <body>
    <article>
      <h1>Днес са Коледни Заговезни, от утре започват постите</h1>
      <address>
        <time datetime="2019-11-14T09:48:00+00:00">14 Nov 2019, 09:48</time>
      </address>
      <p>Днес православната църква чества деня на Св. апостол Филип, един от 12-те апостоли. Имен ден празнуват всички с името Филип, Филипа, Фильо и Филка. Днес са и Коледни Заговезни - последният ден преди началото на 40-дневните Рождественски пости. Те започват от полунощ и ще завършат на 24 декември - Бъдни вечер.</p>
      <p>По време на Коледните или Рождественски пости православните християни могат да употребяват олио и вино без сряда и петък. По време на поста не се ядат храни от животински произход - месо, мляко, сирене, яйца, кашкавал. На Никулден - 6 декември, се разрешава риба и червено вино. Изключение от Коледните пости се прави за децата, бременните жени, болните и възрастните хора, които могат да консумират мляко и млечни продукти.</p>
      <p>По време на Рождественските пости има ограничение и при венчавките. Те са са забранени през първата и последната седмици на поста - от утре до Въведение Богородично (21 ноември) и от Игнажден (20 декември) до Богоявление, Йордановден (6 януари). Светият Синод разрешава при изключителни случаи енорийските свещеници да извършват венчавки от 26 декември до 4 януари, без да искат предварително разрешение от своя митрополит.</p>
    </article>
  </body>
</html>