<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/bojevita-petrunija"/>
    <meta property="og:site_name" content="Primorske novice"/>
    <meta property="article:published_time" content="2019-11-14T09:53:50+00:00"/>
    <meta property="og:title" content="Bojevita Petrunija"/>
    <meta property="og:description" content="V petek ob 15. uri bo v sežanskem kulturnem domu v sklopu Filmšule in filmskih dnevov LUX na sporedu makedonski film Bog obstaja, ime ji je Petrunija, ki je eden od letošnjih festivalskih hitov."/>
  </head>
  <body>
    <article>
      <h1>Bojevita Petrunija</h1>
      <address><time datetime="2019-11-14T09:53:50+00:00">14 Nov 2019, 09:53</time> by <a rel="author">Uredništvo Pn</a></address>
      <p>
        <b>V petek ob 15. uri bo v sežanskem kulturnem domu v sklopu Filmšule in filmskih dnevov LUX na sporedu makedonski film Bog obstaja, ime ji je Petrunija, ki je eden od letošnjih festivalskih hitov.</b>
      </p>
      <figure>
        <img src="https://static.primorske.si/foto/highres/zanimivosti/719708_262-film.jpg"/>
        <figcaption>Petrunija zaradi verskega “prekrška” konča tudi na policiji. </figcaption>
      </figure>
      <p>Film <b>Teone Strugar Mitevske</b>, ki se poteguje tudi za nagrado LUX, govori o ženski Petruniji, ki se kljub prepovedi udeleži tradicionalnega pravoslavnega moškega potopa v reko, pri katerem udeleženci po ortodoksni tradiciji iščejo križ, ki ga v vodo vrže duhovnik. Ko ji kot edini ženski križ tudi uspe najti, to razjezi prebivalce in duhovnika, ki jo zaradi tega celo prijavi policiji. Petrunija se prelevi v bojevnico za enakopravnost spolov in noče vrniti križa, ki naj bi prinesel srečo, ker, kot pravi, “zakaj tudi jaz ne bi smela imeti pravice do sreče”.</p>
      <p>Ob 20. uri bo na sporedu še en film, ki se bo 27. novembra v Evropskem parlamentu potegoval za nagrado LUX, in sicer dokumentarec Nerešeni primer Hammarskjöld. Oba filma sta na ogled brezplačno.</p>
    </article>
  </body>
</html>