<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741654"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:45:00+00:00"/>
    <meta property="og:title" content="ตำรวจฮ่องกงยังแทงกั๊ก ต่อข่าวลือสะพัดเรื่อง'เคอร์ฟิว'"/>
    <meta property="og:description" content="การทวีตโดยหนึ่งในสื่อกระบอกเสียงหลักของรัฐบาลปักกิ่งเรื่อง 'เคอร์ฟิว' ที่อาจเกิดขึ้นช่วงสุดสัปดาห์นี้ในฮ่องกง หายไปภายในครึ่งชั่วโมง ด้านตำรวจฮ่องกงกล่าวเป็นนัยว่า ยินดีหากจะมี “มาตรการใหม่” และ “ความสนับสนุนจากกองกำลังที่มีระเบียบวินัย”"/>
  </head>
  <body>
    <article>
      <h1>ตำรวจฮ่องกงยังแทงกั๊ก ต่อข่าวลือสะพัดเรื่อง'เคอร์ฟิว'</h1>
      <address>
        <time datetime="2019-11-14T09:45:00+00:00">14 Nov 2019, 09:45</time>
      </address>
      <p>
        <b>การทวีตโดยหนึ่งในสื่อกระบอกเสียงหลักของรัฐบาลปักกิ่งเรื่อง "เคอร์ฟิว" ที่อาจเกิดขึ้นช่วงสุดสัปดาห์นี้ในฮ่องกง หายไปภายในครึ่งชั่วโมง ด้านตำรวจฮ่องกงกล่าวเป็นนัยว่า ยินดีหากจะมี “มาตรการใหม่” และ “ความสนับสนุนจากกองกำลังที่มีระเบียบวินัย”</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 14 พ.ย.ว่าเจ้าหน้าที่จอห์น เจ้ โฆษกสำนักงานตำรวจฮ่องกง แถลงเมื่อวันพฤหัสบดี ท่ามกลางกระแสข่าวแพร่สะพัดไปทั่วทั้งฮ่องกง ว่านางแคร์รี แลม หัวหน้าคณะผู้บริหารฮ่องกง เตรียมประกาศเคอร์ฟิวช่วงสุดสัปดาห์นี้ เนื่องจากสถานการณ์ประท้วงเลวร้ายขึ้นทุกขณะ ว่าฝ่ายตำรวจไม่อยู่ในสถานะที่จะแสดงความคิดเห็นต่อเรื่องดังกล่าว อย่างไรก็ตาม เจ้าหน้าที่ยินดีหากจะมีการใช้ “มาตรการใหม่” เพื่อสนับสนุนการปฏิบัติงานของตำรวจในการฟื้นฟูความสงบและความปลอดภัยกลับคืนสู่สังคม และกล่าวเป็นนัยมากขึ้นอีกว่า ตำรวจฮ่องกงยินดีเป็นอย่างยิ่งหากมี “ความสนับสนุนจากกองกำลังที่มีระเบียบวินัย” หรือ “มาตรการใดก็ตามที่จะช่วยให้เจ้าหน้าที่มีกำลังพลเพิ่มขึ้น”<br/> </p>
      <figure>
        <iframe data-src="https://twitter.com/damon_pang/status/1194887254314901505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_YOlDKiZFgU165916_533.jpg?v=201911150011?v=2225"/>
      </figure>
      <p><b>ตำรวจควบคุมตัวผู้ประท้วงในย่านเซ็นทรัล<br/></b> </p>
      <figure>
        <iframe data-src="https://twitter.com/SCMPHongKong/status/1194891590109515777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194809026665578496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ต้นตอของกระแสข่าวเรื่องเคอร์ฟิวมาจากทวิตเตอร์ของโกลบอล ไทม์ส หนึ่งในสื่อกระบอกเสียงของพรรคคอมมิวนิสต์จีน ซึ่งทวีตข้อความโดยอ้าง “แหล่งข่าว” ก่อนลบทิ้งภายในเวลาประมาณครึ่งชั่วโมง โดยนายหู สีจิ้น บรรณิการของโกลบอล ไทม์ส ให้เหตุผลของการลบทวีตนั้นออกเพียงว่า “แหล่งข่าวยังไม่มีความชัดเจนพอ”<br/> </p>
      <figure>
        <iframe data-src="https://twitter.com/AFP/status/1194897362952454149?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_SnpjHCnYNu165905_533.jpg?v=201911150011?v=1487"/>
      </figure>
      <p>นอกจากนี้ โฆษกสำนักงานตำรวจฮ่องกงกล่าวถึงมหาวิทยาลัยจีนแห่งฮ่องกง ( ซียูเอชเค ) ว่าคือ “โรงงานผลิตอาวุธ” โดยมีการผลิตและจัดตั้งคลังแสงอย่างเป็นระบบ ไม่ว่าจะเป็นอาวุธโจมตีที่รวมถึงระเบิดเพลิง ไปจนถึงคันธนู ลูกศร และเครื่องยิงก้อนอิฐ นอกจากนี้ พฤติการณ์ที่ซียูเอชเคยังกลายเป็น “แบบอย่าง” ให้กับมหาวิทยาลัยอีกหลายแห่ง ถือเป็น “ภัยคุกคามต่อสังคม” อย่างชัดเจน<br/> </p>
      <figure>
        <iframe data-src="https://twitter.com/AFP/status/1194914115548073986?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในเวลาเดียวกัน ฝ่ายประชาสัมพันธ์ของซียูเอชเคออกแถลงการณ์เรื่องการเตรียมอพยพเจ้าหน้าที่และนักศึกษาบางส่วนออกจากพื้นที่ เนื่องจาก “มีความเป็นไปได้สูง” ว่าตำรวจจะปฏิบัติการจู่โจมมหาวิทยาลัยซึ่งถูกยึดครองโดยผู้ประท้วงหัวรุนแรงภายในเร็ววันนี้.<br/><br/><b>เครดิตภาพ : AFP</b><br/> </p>
    </article>
  </body>
</html>