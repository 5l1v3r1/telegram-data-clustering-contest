<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617523,Dzis-w-calej-Polsce-trwa-policyjna-akcja-quotNURDquot.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-14T09:34:13+00:00"/>
    <meta property="og:title" content="Dziś w całej Polsce trwa policyjna akcja &quot;NURD&quot;"/>
    <meta property="og:description" content="W czwartek (14 listopada) w całym kraju policjanci ruchu drogowego prowadzą działania pn. „Niechronieni uczestnicy ruchu drogowego&quot;. Mimo iż nadrzędnym celem działań jest troska o bezpieczeństwo pieszych i rowerzystów, policjanci będą zwracać uwagę na każde zachowanie niezgodne z prawem."/>
  </head>
  <body>
    <article>
      <h1>Dziś w całej Polsce trwa policyjna akcja "NURD"</h1>
      <address>
        <time datetime="2019-11-14T09:34:13+00:00">14 Nov 2019, 09:34</time>
      </address>
      <p>
        <b>W czwartek (14 listopada) w całym kraju policjanci ruchu drogowego prowadzą działania pn. „Niechronieni uczestnicy ruchu drogowego". Mimo iż nadrzędnym celem działań jest troska o bezpieczeństwo pieszych i rowerzystów, policjanci będą zwracać uwagę na każde zachowanie niezgodne z prawem.</b>
      </p>
      <p>W ramach realizowanych już po raz jedenasty w tym roku działań o zasięgu ogólnopolskim funkcjonariusze zwrócą szczególną uwagę na zachowania kierujących samochodami wobec pieszych i użytkowników rowerów. <br/><br/><b>Szczególną opieką zostaną objęte przejścia dla pieszych oraz przejazdy dla rowerzystów usytuowane na ruchliwych drogach oraz takie, na których doszło do wypadków z udziałem niechronionych uczestników ruchu drogowego.</b><br/><br/>Bezpieczeństwo rowerzystów i pieszych jest obecnie na wyższym poziomie niż w roku ubiegłym. Obydwie grupy uczestników ruchu drogowego brały udział w mniejszej liczbie wypadków. Co za tym idzie mniej osób zostało rannych a co najważniejsze, mniej poniosło śmierć. <br/><br/>Mimo wszystko należy przypomnieć, że piesi to grupa niechronionych uczestników ruchu drogowego najbardziej zagrożona wypadkami. Na uwagę zasługuje fakt, iż znaczna część zdarzeń związanych z potrąceniem pieszego ma miejsce na przejściach dla nich przeznaczonych, a przecież w swej istocie przejścia dla pieszych powinny gwarantować im bezpieczne przekroczenie jezdni.<br/><br/>Kierujący pojazdem, zbliżając się do przejścia dla pieszych, powinien zachować szczególną ostrożność i ustąpić pierwszeństwa pieszemu znajdującemu się na przejściu. Ponadto jeśli skręca w drogę poprzeczną jest zobowiązany ustąpić pierwszeństwa pieszemu przechodzącemu na skrzyżowaniu przez jezdnię drogi, na którą wjeżdża.</p>
      <h3>Kierującemu pojazdem zabrania się w szczególności:</h3>
      <p>— wyprzedzania pojazdu na przejściu dla pieszych i bezpośrednio przed nim, z wyjątkiem przejścia, na którym ruch jest kierowany,<br/>— omijania pojazdu, który jechał w tym samym kierunku, lecz zatrzymał się w celu ustąpienia pierwszeństwa pieszemu.<br/><br/>Policja apeluje także do niechronionych uczestników ruchu drogowego o rozsądek na drodze oraz używanie elementów odblaskowych w trosce o własne bezpieczeństwo, nie tylko poza obszarem zabudowanym, ale na wszystkich nieoświetlonych drogach, także w obszarze zabudowanym. <br/><br/>Korzystanie z elementów odblaskowych kilkukrotnie zwiększa widoczność pieszego/rowerzysty, przez co kierujący pojazdem ma więcej czasu na wykonanie manewru wymijania bądź hamowania. Ponadto, ze względu na porę roku, dni stają się coraz krótsze - wcześniej robi się ciemno. Dlatego też szczególnie w okresie jesienno-zimowym należy zadbać o bycie widocznym na drodze.<br/><br/><br/><br/>Źródło: <i>Biuro Ruchu Drogowego/KGP</i></p>
    </article>
  </body>
</html>