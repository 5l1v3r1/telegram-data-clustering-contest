<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/tajnoto-orazhie-na-nvo-podgotvjat-prodalzhenie-na-prijateli.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T09:57:00+00:00"/>
    <meta property="og:title" content="Тайното оръжие на НВО – подготвят продължение на „Приятели“?"/>
    <meta property="og:description" content="Оригиналният екип на сериала е готов да участва"/>
  </head>
  <body>
    <article>
      <h1>Тайното оръжие на НВО – подготвят продължение на „Приятели“?</h1>
      <h2>Оригиналният екип на сериала е готов да участва</h2>
      <address><time datetime="2019-11-14T09:57:00+00:00">14 Nov 2019, 09:57</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Почитателите на сериала „Приятели“ може да получат това, за което мечтаят от години – НВО Мах и „Уорнър брос“ водят разговори за продължение на култовата поредица с оригинален актьорски състав, предаде Си Би Ес Нюз.</p>
      <p>Дженифър Анистън, Кортни Кокс, Лиса Кудроу, Мат ле Бланк, Матю Пери и Дейвид Шуимър са съгласни да участват в специално продължение. Вероятно то ще бъде разработено от създателите на оригиналния сериал Дейвид Крейн и Марта Кауфман.</p>
      <p>„Приятели“ попадна в разгорещената борба за тотална доминация на една стрийминг платформа над друга. До скоро сериалът беше част от портфолиото на „Нетфликс“, но с появата на НВО Мах стана ясно, че всички 236 епизода <a href="https://btvnovinite.bg/lifestyle/liubopitno/svaljat-prijateli-ot-netfliks-mesti-se-na-novata-platforma-na-nvo.html">ще бъдат преместени на новата платформа</a> след нейната поява през 2020 г.</p>
      <p>Преговорите за създаване на продължение са все още в начален етап и няма сключена сделка.</p>
      <p>От години в света на шоубизнеса циркулират различни слухове за събиране на оригиналния състав на сериала. Преди време актрисата Дженифър Анистън най-накрая се присъедини към социалната мрежа „Инстаграм“ и първата й снимка беше с колегите й от „Приятели“.</p>
      <p>В предаването на Елън Дедженерис Анистън заяви, че екипът „работи по нещо много специално“.</p>
    </article>
  </body>
</html>