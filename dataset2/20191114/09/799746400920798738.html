<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103028/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T09:01:01+00:00"/>
    <meta property="og:title" content="Угорський кандидат в Єврокомісію запевнив у незалежності від Орбана"/>
    <meta property="og:description" content="Кандидат Угорщини на посаду єврокомісара з політики сусідства та розширення ЄС Олівера Варгеї заявив про незалежність від угорського прем’єра Віктора Орбана."/>
  </head>
  <body>
    <article>
      <h1>Угорський кандидат в Єврокомісію запевнив у незалежності від Орбана</h1>
      <address>
        <time datetime="2019-11-14T09:01:01+00:00">14 Nov 2019, 09:01</time>
      </address>
      <p>Кандидат Угорщини на посаду єврокомісара з політики сусідства та розширення ЄС Олівера Варгеї заявив про незалежність від угорського прем’єра Віктора Орбана.</p>
      <p> Як повідомляє "Європейська правда", про це Варгеї сказав на слуханнях у Комітеті Європарламенту із закордонних справ.</p>
      <p>"Доказом моєї незалежності є робота, яку я виконував для Єврокомісії...В кожній країні кандидата до Єврокомісії визначає уряд, так було і в моєму випадку. Я не є членом будь-якої угорської партії, тому мене не можна розглядати представником партії "Фідес" (Віктора Орбана, - ред.). Я не виконуватиму жодних інструкцій від уряду чи інших інституцій, я діятиму лише у згоді з колегією єврокомісарів", - сказав Варгеї.</p>
      <p>Євродепутати просили Варгеї офіційно висловитися проти позиції Орбана щодо міграційної політики, яку не підтримує угорський прем’єр.</p>
      <p>"Коли йдеться про будь-які заяви будь-якого уряду, це їхня справа. Як комісар, я буду діяти тільки згідно з позицією ЄС і Єврокомісії. Мій портфель охоплюватиме питання зовнішньої міграції. Я продовжу захищати позицію ЄС в тому, що ми маємо допомогти нашим країнам-партнерам на сході і півдні у захисті їхніх кордонів, але також в тому, щоб допомогти їм впоратися з мігрантами, які вже прибули", - сказав він.</p>
      <p>Варгеї став другим кандидатом від Угорщини і замінив ексміністра юстиції Ласло Трочані, кандидатуру якого <b><a href="https://www.eurointegration.com.ua/news/2019/09/30/7101362/">відхилив</a></b> комітет Європарламенту.</p>
      <p>Трочані вважався близьким соратником Орбана, депутати Європарламенту також <b><a href="https://www.eurointegration.com.ua/news/2019/09/27/7101310/">послалися </a></b>на стурбованість з приводу його "зв'язків з Росією".</p>
      <p>Варгеї вже багато років працює у Брюсселі, останнім часом очолював представництво Угорщини в ЄС.</p>
      <related>
        <a href="https://www.eurointegration.com.ua/news/2019/11/14/7103022/"/>
      </related>
    </article>
  </body>
</html>