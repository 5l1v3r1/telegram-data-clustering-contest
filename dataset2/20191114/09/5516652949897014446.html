<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425786/ekleise-logw-kindynoy-katarreyshs-h-gefyra-sthn-perioxh-xaraki"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T09:25:01+00:00"/>
    <meta property="og:title" content="Έκλεισε λόγω κινδύνου κατάρρευσης η γέφυρα στην περιοχή Χαράκι"/>
    <meta property="og:description" content="Το κλείσιμο της γέφυρας στη θέση Χαράκι, επί της Εθνικής Οδού Ρόδου-Λίνδου, ανακοίνωσε χτες ο Περιφερειάρχης Νοτίου Αιγαίου Γιώργος Χατζημάρκος, λόγω κινδύνου αιφνίδιας κατάρρευσής της, μετά την καταστροφή που υπέστη από την έντονη βροχόπτωση της 5ης Νοεμβρίου 2019."/>
  </head>
  <body>
    <article>
      <h1>Έκλεισε λόγω κινδύνου κατάρρευσης η γέφυρα στην περιοχή Χαράκι</h1>
      <h2>Υπέστη σοβαρή βλάβη από την κακοκαιρία της 5ης Νοεμβρίου</h2>
      <address>
        <time datetime="2019-11-14T09:25:01+00:00">14 Nov 2019, 09:25</time>
      </address>
      <p>
        <b>Το κλείσιμο της γέφυρας στη θέση Χαράκι, επί της Εθνικής Οδού Ρόδου-Λίνδου, ανακοίνωσε χτες ο Περιφερειάρχης Νοτίου Αιγαίου Γιώργος Χατζημάρκος, λόγω κινδύνου αιφνίδιας κατάρρευσής της, μετά την καταστροφή που υπέστη από την έντονη βροχόπτωση της 5ης Νοεμβρίου 2019.</b>
      </p>
      <p>Της βροχόπτωσης ακολούθησαν αυτοψίες οι οποίες διενεργήθηκαν στις 6, 7, 8 και 12 Νοεμβρίου από δύο κλιμάκια τεχνικών, οι οποίοι κατέληξαν στο ίδιο συμπέρασμα: η γέφυρα έχει καταστραφεί και υπάρχει κίνδυνος κατάρρευσης ανά πάσα στιγμή. Για τον λόγο αυτό διακόπτεται άμεσα η χρήση της.</p>
      <p>Η συγκεκριμένη γέφυρα η οποία κατασκευάστηκε το 1972, παρακολουθούνταν στενά από τις αρμόδιες υπηρεσίες της Περιφέρειας Νοτίου Αιγαίου, με συνεχείς αυτοψίες σε τακτά χρονικά διαστήματα και ειδικά μετά από κάθε νεροποντή.</p>
      <p>Μετά τις αυτοψίες που ακολούθησαν τις έντονες βροχοπτώσεις της 5ης Νοεμβρίου και τα ευρήματά τους, η Διεύθυνση Τεχνικών Έργων Δωδεκανήσου της Περιφέρειας Νοτίου Αιγαίου, έδωσε αμέσως εντολή για την απαγόρευση της κυκλοφορίας, από χτες το μεσημέρι, ενημερώνοντας σχετικά το Τμήμα Τροχαίας Ρόδου.</p>
      <p>Στο πλαίσιο της συνέντευξης τύπου που παραχώρησε για το θέμα ο κ. Χατζημάρκος δήλωσε: «Ξημέρωσε μία δύσκολη μέρα για τη Ρόδο. Η κακοκαιρία της 5ης Νοεμβρίου άφησε ένα μοιραίο τραύμα στη γέφυρα. Είναι η μεγαλύτερη γέφυρα του νησιού με ένα μήκος 130 μέτρα. Έχει καταστραφεί και υπάρχει κίνδυνος κατάρρευσής της από στιγμή σε στιγμή. Είχε θέμα και γι’ αυτό ήταν σε ένα συνεχές πρόγραμμα παρακολούθησης. Δε ρισκάραμε ποτέ την ανθρώπινη ζωή και την ελέγχαμε μετά από κάθε έντονο καιρικό φαινόμενο. Θέλω να ζητήσω από όλους κατανόηση και να συμμορφωθούμε όλοι προς τις υποδείξεις της Τροχαίας. Είναι μία δύσκολη κατάσταση».</p>
      <p>Χτες κατά τη διάρκεια της συνέντευξης η γέφυρα έκλεισε ενώ, όπως δήλωσε ο περιφερειάρχης, επρόκειτο στη συνέχεια να συναντηθεί με το δήμαρχο Αντώνη Καμπουράκη για να έχουν συνεργασία επί του θέματος. Μάλιστα δεν ήταν σε θέση εκείνη τη στιγμή να κάνει γνωστό πώς θα κινούνταν τα οχήματα μετά την απαγόρευση της κυκλοφορίας τους από τη γέφυρα κάτι που αναμενόταν να αποφασιστεί εντός της ημέρας.<br/>Όπως έγινε τελικά γνωστό η συνάντηση δημάρχου- περιφερειάρχη πραγματοποιήθηκε το απόγευμα και σε αυτήν πήρε μέρος και ο διευθυντής της Α’ διεύθυνσης αστυνομίας Δωδεκανήσου Μιχάλης Καληωράκης.</p>
      <p><b>Ανακοίνωση αστυνομίας</b><br/>Λίγο μετά τη συνέντευξη του περιφερειάρχη η Α’ διεύθυνση αστυνομίας Δωδεκανήσου εξέδωσε ανακοίνωση με την οποία γνωστοποίησε τις παρακάμψεις που θα πρέπει να ακολουθούν οι οδηγοί από και προς τη Λίνδο.</p>
      <p>Ειδικότερα, αναφέρει τα εξής: «Ανακοινώνεται ότι, λόγω καταστροφής της γέφυρας του ποταμού Μάκκαρη στη Ρόδο, τέθηκαν σε εφαρμογή προσωρινές κυκλοφοριακές ρυθμίσεις με αποσκοπώντας στην ομαλή και ασφαλή διεξαγωγή της οδικής κυκλοφορίας, την πρόληψη των τροχαίων ατυχημάτων και την εξυπηρέτηση του κοινού.</p>
      <p>Ειδικότερα, δεν επιτρέπεται η κυκλοφορία των οχημάτων της επί του τμήματος της Ε.Ο. Ρόδου-Λίνδου (Γέφυρα Μάκκαρη) στη Χ.Θ. 36+000.</p>
      <p>Η κυκλοφορία των οχημάτων θα διεξάγεται μέσω παράκαμψης:<br/>α) Για το ρεύμα κυκλοφορίας της Ε.Ο. Ρόδου – Λίνδου με κατεύθυνση από Ρόδο προς Λίνδο, μέσω δεξιάς στροφής προς τον οικισμό Μαλώνα στη θέση του κυκλικού κόμβου “Χαρακίου” και της χρήσεως, 1) της επαρχιακής οδού Μαλώνα – Χαράκι έως και τον οικισμό Μαλώνα, 2) του τμήματος της παλαιάς Ε.Ο. Ρόδου – Λίνδου, έως και τον οικισμό Μάσαρη και 3) της δημοτικής οδού που συνδέει το κέντρο του οικισμού Μασάρων με τον κυκλικό κόμβο “Μασάρων” επί της Ε.Ο. Ρόδου – Λίνδου.</p>
      <p>β) Για το ρεύμα κυκλοφορίας της Ε.Ο. Ρόδου – Λίνδου με κατεύθυνση από Λίνδο προς Ρόδο, μέσω αριστερής κυκλικής στροφής στη θέση του κυκλικού κόμβου “Μασάρων” προς τον οικισμό Μασάρων και της χρήσεως: 1) της δημοτικής οδού που συνδέει τον κυκλικό κόμβο “Μασάρων” με το κέντρο του οικισμού Μασάρων, 2) του τμήματος της παλαιάς Ε.Ο. Ρόδου – Λίνδου, έως και τον οικισμό Μαλώνα και 3) της επαρχιακής οδού Μαλώνα – Χαράκι έως και τον κυκλικό κόμβο “Χαρακίου” επί της Ε.Ο. Ρόδου – Λίνδου.</p>
      <p>Επιπλέον, δεν επιτρέπεται η στάση και στάθμευση των οχημάτων καθ’ όλο το μήκος των προαναφερόμενων παρακαμπτήριων οδών.<br/>Τα προσωρινά μέτρα κυκλοφοριακών ρυθμίσεων θα ισχύουν μέχρι εκδόσεως σχετικής απόφασης έγκρισης μέτρων ρύθμισης της κυκλοφορίας από τον Συντονιστή της Αποκεντρωμένης Διοίκησης Αιγαίου».</p>
      <p>Αξίζει να σημειωθεί ότι πριν από περίπου ένα χρόνο η «Ροδιακή» είχε αναφερθεί στη συγκεκριμένη γέφυρα μετά από τα παράπονα που εξέφρασαν διερχόμενοι οδηγοί. Όπως είχαν επισημάνει τότε, η γέφυρα παρουσίαζε «βαθούλωμα» κάπου κοντά στη μέση και για το λόγο αυτό ζητούσαν την παρέμβαση των αρμοδίων ώστε να ελεγχθεί η ασφάλειά της.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425722/kleinei-h-megalyterh-gefyra-ths-rodoy-exaitias-sobaroy-statikoy-problhmatos"/>
      </related>
    </article>
  </body>
</html>