<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/14/news/gaza_-241067587/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T09:11:00+00:00"/>
    <meta property="og:title" content="Gaza, accordo di cessate il fuoco tra Israele e la jihad islamica"/>
    <meta property="og:description" content="La tregua raggiunta grazie alla mediazione dell'Onu con i capi dell'intelligence egiziana. Un missile dell'aeronautica israeliana uccide un capo"/>
  </head>
  <body>
    <article>
      <h1>Gaza, accordo di cessate il fuoco tra Israele e la jihad islamica</h1>
      <h2>La tregua raggiunta grazie alla mediazione dell'Onu con i capi dell'intelligence egiziana. Un missile dell'aeronautica israeliana uccide un capo islamista con la moglie e i 6 figli, portando a 34 il numero dei morti palestinesi.</h2>
      <address><time datetime="2019-11-14T09:11:00+00:00">14 Nov 2019, 09:11</time> by <a rel="author">VINCENZO NIGRO</a></address>
      <p>GAZA - Israele e la Jihad islamica hanno trovato un accordo per una tregua a Gaza. Un cessate-il-fuoco raggiunto con una mediazione Onu al Cairo poco dopo l'ultima tragedia di questa nuova esplosione di violenza. L'aeronautica israeliana, per eliminare un comandante militare della Jihad, ha lanciato un missile contro la sua casa. Sono stati uccisi Ramsi Abu Malhus, 45 anni, ma anche tutta la sua famiglia, la moglie e i 6 figli. Una tragedia che porta a 34 il numero dei morti palestinesi da martedì a ieri notte.<br/> <br/>Abu Malhus secondo gli israeliani era il capo del gruppo che lanciava razzi su Israele dalla zona centrale di Gaza. "Negli ultimi giorni, come in passato, aveva partecipato attivamente ai lanci di ordigni verso Israele", ha detto stamattina la radio militare israeliana. Abu Malhus era uno dei leader militari del gruppo islamista nato da una scissione da Hamas: un suo collega, Baha Abu Al Atta, era stato assassinato con un attacco simile martedì mattina, ucciso insieme alla moglie. E proprio quell'"omicidio mirato" aveva scatenato la reazione di Jihad Islamica, che per 2 giorni ha bombardato di razzi Israele, riuscendo di fatto a paralizzare tutto il sud del paese.<br/> <br/>Nel frattempo, al Cairo erano state messe in piedi dalle Nazioni Unite trattative molto veloci. Al Cairo l'inviato dell'Onu, il bulgaro Nickolay Mladenov, ha lavorato con i capi dell'intelligence egiziana per frenare gli scontri. Israeliani e Jihad si sono accordati per fermare il lancio dei razzi, in cambio dello stop ai bombardamenti aerei di Israele. Il portavoce dalla Jihad islamica ha detto che "l'occupante (Israele, ndr) ha accettato le condizioni poste dalla resistenza". Il ministro degli Esteri di Israele risponde "alla calma risponderemo con la calma, la Jihad islamica ha subito un duro colpo". Katz aggiunge che anche in futuro "Israele non esiterà a colpire chiunque lo minacci", ma soprattutto dice che "il non coinvolgimento di Hamas nei combattimenti è un successo di Israele". O forse semplicemente una scelta di Hamas, che ha deciso di rispettare una tregua di cui ha bisogno per consolidarsi e per far riprendere condizioni di vita meno drammatiche in tutta la Striscia di Gaza.<br/> <br/>Secondo l'Onu, l'intesa che entrata in vigore alle 5,30 di questa mattina prevede anche che i gruppi palestinesi debbano garantire di "mantenere la pace" durante le proteste contro il blocco israeliano a Gaza e per il ritorno dei rifugiati palestinesi nelle loro terre. Israele deve fermare i suoi raid e "assicurare un cessate il fuoco" durante queste manifestazioni della "Marcia del ritorno" che finora hanno causato oltre 300 morti e migliaia di feriti nella Striscia di Gaza.<br/>Mladenov dice che "Egitto e Nazioni Unite hanno lavorato duramente per evitare la più pericolosa escalation all'interno e intorno a Gaza che avrebbe portato a una guerra. Le prossime ore e giorni saranno decisivi. Tutti devono mostrare la massima moderazione e fare la loro parte per prevenire un bagno di sangue".<br/>L'impressione generale è che la breve guerra sia stata scongiurata rapidamente anche perché le ragioni di uno scontro generalizzato non sono negli interessi né di Israele e neppure di Hamas. Il movimento islamico che è maggioritario nella Striscia la governa con una amministrazione e dei ministeri di fatto autonomi da quelli della Anp del presidente Abu Mazen. Hamas non vuole una nuova guerra aperta con Israele perché distruggerebbe qual che rimane delle strutture economiche e sociali della Striscia. Israele non la vuole perché ha capito che tutte le sue guerre a Gaza non finiscono con la distruzione "politica" e militare degli avversari, ma solo con una loro temporanea riduzione delle loro capacità. Se la tregua con Jihad terrà, per tutte le parti inizierà una nuova fase di confronto: al momento in campo palestinese il punto principale era la riconciliazione politica fra Hamas e il Fatah di Abu Mazen, con la prospettiva di tornare ad elezioni politiche e per la scelta del nuovo presidente dei palestinesi.</p>
    </article>
  </body>
</html>