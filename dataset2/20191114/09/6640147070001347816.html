<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/open-fiber-prime-6mila-unita-immobiliari-cablate-in-fibra-ftth-ad-ascoli-piceno/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T09:22:00+00:00"/>
    <meta property="og:title" content="Open Fiber: prime 6mila unità immobiliari cablate in fibra (FTTH) ad Ascoli Piceno | Tom's Hardware"/>
    <meta property="og:description" content="Open Fiber ha confermato di aver cablato in fibra (FTTH) 6mila unità immobiliari di Ascoli Piceno; entro fine 2020 diventeranno 17mila."/>
  </head>
  <body>
    <article>
      <h1>Open Fiber: prime 6mila unità immobiliari cablate in fibra (FTTH) ad Ascoli Piceno | Tom's Hardware</h1>
      <address>
        <time datetime="2019-11-14T09:22:00+00:00">14 Nov 2019, 09:22</time>
      </address>
      <p>Ad <b>Ascoli Piceno</b> proseguono i lavori di implementazione della rete in fibra (FTTH) di Open Fiber che consentirà di abilitare servizi di connettività a 1 Gbps. Stamani Vito Magliaro, Regional Manager Open Fiber Marche e Umbria insieme al Sindaco Marco Fioravanti hanno confermato che sono state già cablate <b>6mila unità immobiliari</b> (delle 17mila previste) e aperta la vendibilità dei servizi grazie alla convenzione siglata un anno fa. L’accordo ha permesso di impiegare, ove possibile, cavidotti e infrastrutture di rete sotterranee già esistenti per stendere parte degli oltre 170 chilometri di fibra previsti dal progetto in modo da evitare disagi ai cittadini.</p>
      <figure>
        <img src="https://www.tomshw.it/images/images/2019/06/open-fiber-35950.768x432.jpg"/>
      </figure>
      <p>Open Fiber si è impegnata a investire 6,5 milioni di euro per raggiungere le zone di Monticelli, Tofare, San Filippo e Giacomo, Porta Maggiore; nei prossimi giorni i lavori proseguiranno a Pennile di Sotto, Borgo Chiaro, Campo Parignano, Borgo Solestà. I lavori in tutta l’area ascolana termineranno nel 2020.</p>
      <p>“La costruzione della rete prosegue a pieno regime”, <a href="https://openfiber.it/it/fibra-ottica/comunicati">ha assicurato Vito Magliaro</a>, Regional Manager Marche e Umbria di Open Fiber. “A pochi mesi dall’apertura dei cantieri abbiamo già avviato la commercializzazione e cablato 6000 unità immobiliari con un <b>riutilizzo dell’infrastruttura esistente</b>, quindi senza dover scavare, per il 55% del tracciato. Tutto questo è stato possibile grazie alla collaborazione con il Comune che da subito si è dimostrato sensibile al progetto e ne ha colto tutte le potenzialità”.</p>
      <p>Secondo il sindaco di Ascoli Piceno Marco Fioravanti “la realizzazione di una rete in fibra rappresenta un tassello fondamentale del progetto di riqualificazione delle infrastrutture portato avanti dall’Amministrazione. Oltre a fornire un servizio importante agli ascolani, la nuova connessione ultraveloce contribuirà a dare un nuovo volto ad una città sempre più proiettata al futuro”.</p>
    </article>
  </body>
</html>