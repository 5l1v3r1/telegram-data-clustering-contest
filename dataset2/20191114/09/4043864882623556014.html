<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231928/"/>
    <meta property="og:site_name" content="Українська правда"/>
    <meta property="article:published_time" content="2019-11-14T09:15:00+00:00"/>
    <meta property="og:title" content="Дата зустрічі в нормандському форматі є, але Росія гальмує – Пристайко"/>
    <meta property="og:description" content="Міністр закордонних справ Вадим Пристайко заявив, що Україна, Франція і Німеччина дійшли згоди щодо дати зустрічі в Нормадському форматі, але Росія гальмує процес."/>
  </head>
  <body>
    <article>
      <h1>Дата зустрічі в нормандському форматі є, але Росія гальмує – Пристайко</h1>
      <address>
        <time datetime="2019-11-14T09:15:00+00:00">14 Nov 2019, 09:15</time>
      </address>
      <p>Міністр закордонних справ Вадим Пристайко заявив, що Україна, Франція і Німеччина дійшли згоди щодо дати зустрічі в Нормадському форматі, але Росія гальмує процес.</p>
      <p>Про це Пристайко розповів в інтерв’ю для "<a href="https://www.bbc.com/ukrainian/features-50393138?fbclid=IwAR3ekUB-fbnRbOPX6sf91fXlGrKA0Pxn--GrVaS3JW_OTTsG_dSOrFiKS4Y">BBC News Україна</a>" і також заявив на прес-конференції з австрійським колегою 14 листопада, пише "<a href="https://interfax.com.ua/">Інтерфакс-Україна</a>".</p>
      <p>"Я думаю, що до кінця цього року (зустріч відбудеться - ред.), адже всі погодилися. Німецькі та французькі колеги пропонують конкретну дату, яка їх влаштовує, ми заявили, що вона нас теж влаштовує, чекаємо відповіді від четвертої сторони", - сказав він про зустріч в нормандському форматі.</p>
      <p>За його словами, наразі учасники переговорів шукають дату, коли чотири лідери можуть зійтися в одному місці.</p>
      <p>"Дата, яка обговорюється всіма чотирма сторонами, є. Питання в тому, наскільки вона зручна", - додав він.</p>
      <p>Міністр заявив, що для зустрічі Україна виконала всі домовленості - формулу Штайнмаєра і розведення.</p>
      <p>Пристайко розповів, що за результатами зустрічі глав Німеччини, Франції, України і Росії підготовлений документ.</p>
      <p>"Це комюніке. Дуже простий документ. Якщо нам вдасться масовий обмін до зустрічі - там буде записано, що лідери вітають цей обмін і уповноважують свої органи завершити обмін "всіх на всіх".</p>
      <p>Там буде записано, що сторони вимагають відкрити доступ до територій так званих "ЛНР/ДНР" для гуманітарних міжнародних організацій, таких як "Червоний хрест". Адже близько 500 людей пропали безвісти, їхні родини не знають, що з ними сталося.</p>
      <p>Там може бути записано, що розведення в трьох ділянках відкриває шлях до наступних ділянок", - заявив Пристайко.</p>
      <p>Він додав, що всі чотири сторони погодили ще у вересні цей документ, але проєкт може бути змінений в результаті переговорів.</p>
      <p>Водночас, під час прессконференції міністр розповів, що наразі деякі дати обговорюються. Україна та її партнери сподіваються на зустріч до нового року, проте Росія тягне час, мотивуючи це тим, що "треба добре підготуватися".</p>
      <p><b>Що було раніше:</b> Раніше у Кремлі заявляли, що підготовка до саміту "нормандської четвірки "<a href="https://www.pravda.com.ua/rus/news/2019/10/22/7229751/">неможлива</a>" через нові підходи і запити однієї зі сторін". </p>
      <p>При цьому 3 листопада Пєсков заявив, що Путін зацікавлений у проведенні зустрічі з лідерами ФРН, Франції та України у "нормандському форматі" за умови <a href="https://www.pravda.com.ua/news/2019/11/3/7230877/">термінової необхідності</a>.</p>
      <p>Росія блокувала зустріч лідерів країн "нормандської четвірки", за результатами якої сторони можуть підписати документи, важливі для досягнення миру на Донбасі. Українська сторона виконала всі висунуті умови для зустрічі глав країн "Нормандського формату".</p>
      <p>
        <i>
          <b>Знати більше: </b>
        </i>
        <b>
          <i>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </i>
        </b>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/10/14/7101866/">Пристайко: "нормандська зустріч" в листопаді – останній шанс "Мінська"</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/11/10/7102865/">"Нормандська зустріч" може відбутися 24 або 26 листопада – ЗМІ</a>
          </b>
        </i>
      </p>
      <p>
        <b>Передісторія:  </b>
      </p>
      <ul>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував</a>, а 9 листопада розпочалося розведення у Петрівському.</li>
        <li>Росія висунула <a href="https://www.pravda.com.ua/news/2019/10/2/7227881/">умову для зустрічі</a> лідерів країн нормандського формату - підписати так звану "формулу Штайнмаєра".</li>
        <li>Розведення сил у Золотому і Петрівському - також одна з умов для проведення саміту "нормандської четвірки".</li>
      </ul>
      <related>
        <a href="https://www.pravda.com.ua/news/2019/11/14/7231935/"/>
        <a href="https://www.pravda.com.ua/news/2019/11/12/7231686/"/>
        <a href="https://www.pravda.com.ua/news/2019/11/4/7230921/"/>
      </related>
    </article>
  </body>
</html>