<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/kilisede-cocuklara-cinsel-taciz-skandal-n-sorusturan-piskopos-cinsel-taciz-ile-sucland?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-14T09:59:36+00:00"/>
    <meta property="og:title" content="Cinsel taciz skandalını soruşturan piskoposa cinsel taciz suçlaması"/>
    <meta property="og:description" content="Amerika Birleşik Devletleri'nde Katolik rahiplerin çocuklara dönük cinsel istismarı iddialarını soruşturan bir piskopos yine çocuk istismarı ile suçlandı."/>
  </head>
  <body>
    <article>
      <h1>Cinsel taciz skandalını soruşturan piskoposa cinsel taciz suçlaması</h1>
      <address><time datetime="2019-11-14T09:59:36+00:00">14 Nov 2019, 09:59</time> by <a rel="author">Yalcin Ademoglu</a></address>
      <p>Amerika Birleşik Devletleri'nde Katolik rahiplerin çocuklara dönük cinsel istismar iddialarını soruşturan piskopos Niolas DiMarzia, çocuk istismarı ile suçlandı.</p>
      <p>New York'un Buffalo şehrinde yaşanan olayda avukat Mitchell Garabedian, 70'li yıllarda Brooklyn'de rahiplik yapan Nicolas DiMarzio adlı piskoposun o zamanlar kilise korosunda bulunan müvekkiline diğer bir rahiple birlikte cinsel tacizde bulunduğunu ileri sürdü.</p>
      <p>Gelecek ay mahkemeye şikayet dilekçesinde bulunarak 20 milyon dolarlık tazminat davası açacaklarını belirten avukat, piskopos DiMarzio'nun görevini yürüttüğü New Jersey'deki Newark Arşidükalığı'na bilgilendirme mektubu gönderildiğini açıkladı.</p>
      <p>Suçsuz olduğunu belirten Katolik din adamı ise, "50 yıllık görev sürem boyunca yasa dışı ya da uygunsuz bir davranışım olmadı. Bu iddiayı kesinlikle reddediyorum. Aklanacağımdan eminim" dedi.</p>
      <ul>
        <li>
          <a href="https://tr.euronews.com/2019/11/06/afrikaya-goreve-giden-iki-rahibe-hamile-dondu-katolik-kilisesi-sorusturma-baslatti">Afrika’ya göreve giden iki rahibe hamile döndü, Katolik Kilisesi soruşturma başlattı</a>
        </li>
        <li>
          <a href="https://tr.euronews.com/2018/08/26/papa-ya-istifa-cagrisi-francis-2013-ten-beri-cocuk-tacizi-olayin-biliyordu">Papa'ya istifa çağrısı: Francis 2013'ten beri çocuk tacizi olayını biliyordu</a>
        </li>
        <li>
          <a href="https://tr.euronews.com/2019/03/02/katoliklerin-cogu-cinsel-istismar-yuzunden-kiliseden-ayr-lmay-dusunuyor">Katoliklerin çoğu cinsel istismar yüzünden kiliseden ayrılmayı düşünüyor</a>
        </li>
      </ul>
      <h3>Cinsel taciz skandalını soruşturmak için Papa tarafından görevlendirilmişti</h3>
      <p>Geçtiğimiz ay Papa François DiMarzio'yu piskopos Richard Malone'u kilisesinde yaşanan cinsel taciz skandalını soruşturması için görevlendirmişti. Malone cinsel taciz iddiaları konusundaki kötü yönetimi nedeni ile eleştiri oklarının hedefi olmuş ve istifası istenmişti.</p>
      <p>DiMarzio'nun yürüttüğü soruşturmanın "lekelendiğini" belirten avukat, "Din adamı Malone'un istifa edip etmeyeceğinin tayini için tamamıyla tarafsız bir soruşturmaya ihtiyaç var." dedi.</p>
      <p>Öte yandan Brooklyn Piskoposluğu, Buffalo Piskoposluğu hakkındaki raporunu tamamlayarak Vatikan'a sunduğunu açıkladı.</p>
      <h3>ABD'de kiliselerde cinsel taciz vakaları</h3>
      <p>New York Başsavcısı Barbara Underwood, iki hafta önce eyaletteki 8 Katolik Psikoposu, kiliselerdeki cinsel taciz konusunda yürütülen soruşturma kapsamında ifade vermeye çağırmıştı.</p>
      <p>ABD'nin Pensilvanya Başsavcısı Josh Shapiro, iki yıllık bir soruşturmanın ardından, çocuklara yönelik cinsel istismarların Pensilvanya ve Vatikan'daki kıdemli kilise yetkililerince ''sistematik'' bir şekilde örtbas edildiği sonucuna ulaştıklarını söylemişti.</p>
      <p>Tahkikat jürisi ise 300'den fazla rahibin 1950'lerin ortalarından beri çocukları istismar ettiğini belirterek, Roma Katolik Kilisesine bağlı yüzlerce rahibi binden fazla çocuğa cinsel istismarda bulunmakla suçlamıştı.</p>
      <p>Jüri, raporunda bazı kayıtların kaybolduğunu ve cinsel istismar kurbanı bazı çocuklar konuşmaktan korktuğu için tacize uğrayanların sayısının çok daha yüksek olduğuna inandığını kaydetmişti.</p>
      <p>Kurbanların çoğunun erkek çocuklar olduğuna dikkati çeken jüri, tecavüze kadar uzanan her türlü cinsel taciz olayına rastlandığını <a href="https://tr.euronews.com/2018/09/19/abd-de-kilisede-cinsel-taciz-davasinda-27-5-milyon-dolarlik-uzlasma">ifade etmişti.</a></p>
    </article>
  </body>
</html>