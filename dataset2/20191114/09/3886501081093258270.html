<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119284-edvard-dzozef-autoritarizam-je-nocna-mora-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T09:50:04+00:00"/>
    <meta property="og:title" content="Edvard Džozef: Autoritarizam je noćna mora Srbije"/>
    <meta property="og:description" content="Profesor na američkom univerzitetu &quot;Džon Hopkins&quot; i stručnjak za Balkan Evdard Džozef kazao je da je autoritarizam noćna mora Srbije i da pokret &quot;Jedan od pet miliona&quot; sugeriše duboko nezadovoljstvo smerom u kome zemlja ide, gubitkom prava i brigama zbog autoritarne vladavine.&quot;Autoritarizam je noćna mora ranjivi ste kada god zvaničnik zaključi da ste nekakva pretnja. Napredak tehnologije, prepoznavanje lica, kontrola podataka olakšaće vladama da love &quot;neprijatelje&quot;. Biće gore nego u Rankovićevim danima&quot;, ocenio je Džozef u intervjuu za nedeljnik NIN.On je rekao da se Srbija ponaša kao da je status kvo za pitanje Kosova prihvatljiv, kao i da joj je glavni cilj da Kosovu pravi probleme sprečavajući ga da se učlani u medjunarodne organizacije. Džozef je to ocenio kao &quot;klasičan balkanski inat ili 'neka komšiji crkne krava'&quot;.&quot;Srbija svako opozvano priznanje nezavisnosti predstavlja kao veliku pobedu. Ali šta tim 'pobedama' dobija? Hoće li se Kosovo 'predati', odustati od nezavisnosti i ponovo pridružiti Srbiji? Odustati…"/>
  </head>
  <body>
    <article>
      <h1>Edvard Džozef: Autoritarizam je noćna mora Srbije</h1>
      <address>
        <time datetime="2019-11-14T09:50:04+00:00">14 Nov 2019, 09:50</time>
      </address>
      <p><b>Profesor na američkom univerzitetu "Džon Hopkins" i stručnjak za Balkan Evdard Džozef kazao je da je autoritarizam noćna mora Srbije i da pokret "Jedan od pet miliona" sugeriše duboko nezadovoljstvo smerom u kome zemlja ide, gubitkom prava i brigama zbog autoritarne vladavine.</b><br/><br/>"Autoritarizam je noćna mora ranjivi ste kada god zvaničnik zaključi da ste nekakva pretnja. Napredak tehnologije, prepoznavanje lica, kontrola podataka olakšaće vladama da love "neprijatelje". Biće gore nego u Rankovićevim danima", ocenio je Džozef u intervjuu za nedeljnik NIN.<br/><br/>On je rekao da se Srbija ponaša kao da je status kvo za pitanje Kosova prihvatljiv, kao i da joj je glavni cilj da Kosovu pravi probleme sprečavajući ga da se učlani u medjunarodne organizacije. Džozef je to ocenio kao "klasičan balkanski inat ili 'neka komšiji crkne krava'".<br/><br/>"Srbija svako opozvano priznanje nezavisnosti predstavlja kao veliku pobedu. Ali šta tim 'pobedama' dobija? Hoće li se Kosovo 'predati', odustati od nezavisnosti i ponovo pridružiti Srbiji? Odustati od drugih suštinskih aspekata nezavisnosti? Teško", rekao je Džozef.<br/><br/>On je rekao da je nejasna uloga izaslanika američkog predsednika za pregovore Beograda i Prištine Ričarda Grenela i dodao da očekuje da se dijalog Beograda i Prištine nastavi.<br/><br/>Džozef je ocenio da je francuski veto na otvaranje pregovora sa Severnom Makedonijom i Albanijom bio "potpuno neodgovoran", kao i da je opaska predsednika Francuske Emanuela Makrona o NATO-u "potpuno licemerno i farsično".<br/><br/>"Makron kaže da Evropa više ne može da računa na NATO, koji je u komi, i da više ne može da računa na SAD", rekao je Džozef.</p>
    </article>
  </body>
</html>