<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/statni-zastupce-podal-obzalobu-kvuli-odposlechum-bema-a-janouska-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T09:44:00+00:00"/>
    <meta property="og:title" content="Státní zástupce obžaloval Víta Bártu a policistu Petržílka. Za únik odposlechů"/>
    <meta property="og:description" content="Státní zástupce dnes podal obžalobu v kauze vynesení odposlechů bývalého pražského primátora Pavla Béma a lobbisty Romana Janouška. ČTK to potvrdil mluvčí Městského státního zastupitelství v Praze Aleš Cimbala. Na posun v případu upozornila Česká televize. V kauze čelí od roku 2013 stíhání někdejší šéf Věcí veřejných a bývalý ministr dopravy Vít Bárta společně s policistou Janem Petržílkem. Oba muži vinu ze zneužití pravomoci a ohrožení utajované informace odmítají."/>
  </head>
  <body>
    <article>
      <h1>Státní zástupce obžaloval Víta Bártu a policistu Petržílka. Za únik odposlechů</h1>
      <address><time datetime="2019-11-14T09:44:00+00:00">14 Nov 2019, 09:44</time> by <a rel="author">ČTK</a></address>
      <p>"Podání obžaloby v této věci mohu potvrdit. Bližší informaci k jejímu obsahu ale nemohu poskytnout, protože je vedena v utajeném režimu," sdělil Cimbala bez dalších podrobností. Mluvčí pražského městského soudu Markéta Puci ČTK sdělila, že soud zatím tuto obžalobu neeviduje.</p>
      <p>Odposlechnuté telefonické hovory Janouška a Béma, v nichž se muži oslovují "Mazánku" a "Kolibříku", zveřejnila v březnu 2012 Mladá fronta Dnes. Odposlechy odhalují Janouškův vliv na kroky hlavního města pod Bémovým vedením. Deník tehdy uvedl, že nahrávky pořídila v roce 2007 Bezpečnostní informační služba (BIS).</p>
      <figure>
        <img src="https://g.denik.cz/1/43/16-9-janousek-soud_denik-150-3x2.jpg"/>
      </figure>
      <aside>
        <a href="https://www.denik.cz/z_domova/navsteva-galerie-i-vyjizdka-na-kole-soud-nechal-sledovat-nemocneho-janouska-20190827.html">Nemocný lobbista Janoušek? Sledování odhalilo, že jezdil na kole i plaval Přečíst článek ›</a>
      </aside>
      <p>Bárta byl na podzim roku 2013 obviněn z toho, že v roce 2009 jako majitel bezpečnostní agentury ABL navedl tehdejšího agenta BIS Petržílka, aby zmíněné citlivé dokumenty vynesl. Petržílek, který v době svého zadržení vedl u protikorupční policie odbor analytiky a informatiky, skončil po zatčení ve vazbě. Bártu policisté stíhali na svobodě.</p>
      <p>Bárta po zadržení uvedl, že se ničeho nezákonného nedopustil. Petržílek řekl, že BIS je jeho srdcová záležitost a nikdy by ji nezradil. Za ohrožení utajované informace a za zneužití pravomoci hrozí mužům v případě prokázání viny až desetileté odnětí svobody.</p>
    </article>
  </body>
</html>