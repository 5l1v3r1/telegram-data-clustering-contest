<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425794/kineziko-endiaferon-gia-th-monada-kayshs-aporrimmatwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T09:55:01+00:00"/>
    <meta property="og:title" content="Κινεζικό ενδιαφέρον για τη μονάδα καύσης απορριμμάτων στη Ρόδο"/>
    <meta property="og:description" content="Οι κινεζικές επιχειρήσεις θα διευρύνουν τη δυνατότητα να συμμετάσχουν στην αποκρατικοποίηση των ΕΛΠΕ του ΑΔΜΗΕ και της ΔΕΠΑ, αλλά και στην ανάπτυξη αιολικών πάρκων και σε έργα διαχείρισης απορριμμάτων. Αυτό προκύπτει από το Μνημόνιο Κατανόησης για την προώθηση της αμφίδρομης επενδυτικής συνεργασίας, που υπέγραψε για το υπουργείο Ανάπτυξης και Επενδύσεων ο υπουργός Άδωνις Γεωργιάδης, και για την Κίνα ο ομόλογός του Ζονγκ Σαν."/>
  </head>
  <body>
    <article>
      <h1>Κινεζικό ενδιαφέρον για τη μονάδα καύσης απορριμμάτων στη Ρόδο</h1>
      <h2>Και για την ανάπτυξη αιολικών πάρκων σε ακατοίκητα νησιά της Δωδεκανήσου</h2>
      <address>
        <time datetime="2019-11-14T09:55:01+00:00">14 Nov 2019, 09:55</time>
      </address>
      <p>
        <b>Οι κινεζικές επιχειρήσεις θα διευρύνουν τη δυνατότητα να συμμετάσχουν στην αποκρατικοποίηση των ΕΛΠΕ του ΑΔΜΗΕ και της ΔΕΠΑ, αλλά και στην ανάπτυξη αιολικών πάρκων και σε έργα διαχείρισης απορριμμάτων. Αυτό προκύπτει από το Μνημόνιο Κατανόησης για την προώθηση της αμφίδρομης επενδυτικής συνεργασίας, που υπέγραψε για το υπουργείο Ανάπτυξης και Επενδύσεων ο υπουργός Άδωνις Γεωργιάδης, και για την Κίνα ο ομόλογός του Ζονγκ Σαν.</b>
      </p>
      <p>Σύμφωνα με το «πλαίσιο συνεργασίας 2020-2022 σε βασικούς τομείς» που υπεγράφη τον Οκτώβριο μεταξύ του υπουργείου Ανάπτυξης και Επενδύσεων της Ελλάδας και της Εθνικής Επιτροπής Ανάπτυξης και Μεταρρυθμίσεων της Κίνας, τα δύο μέρη θα ακολουθήσουν την αρχή περί "συμμετοχής των εταιρειών, προσανατολισμού στην αγορά, εμπορικών δραστηριοτήτων, σύμφωνα με τις τοπικές πρακτικές και τους διεθνείς κανόνες" για την ενθάρρυνση των επιχειρήσεων να αναλάβουν τα ακόλουθα βασικά έργα αμοιβαίου οφέλους και κοινής ανάπτυξης:<br/>1. Εξαγορά και Επέκταση του λιμένα του Πειραιά</p>
      <p>2. Αιολικά έργα στη Θράκη, τη Μάνη, το Τρίκορφο και την Κρήτη</p>
      <p>3. Επενδύσεις της Κρατικής Εταιρείας Δικτύου Ενέργειας της Κίνας στο μετοχικό κεφάλαιο και σε λοιπά έργα διασύνδεσης δικτύου</p>
      <p>4. Επέκταση του εργοστασίου βωξίτη NFC</p>
      <p>5. Ηλιοθερμικό έργο M.I.N.O.S.</p>
      <p>6. Έργο αποτέφρωσης απορριμμάτων στη Ρόδο</p>
      <p><b>Τα έργα</b><br/>Η Ελλάδα πρότεινε τα ακόλουθα έργα, τα οποία η κινεζική πλευρά θα εξετάσει ενεργά και θα ενθαρρύνει τις κινεζικές επιχειρήσεις να συμμετάσχουν:</p>
      <p>1. ΕΛΠΕ- Ελληνικά Πετρέλαια Α.Ε. (πώληση μετοχών)</p>
      <p>2. ΔΕΠΑ - Δημόσια Επιχείρηση Αερίου Ελλάδας (ΔΕΠΑ) Α.Ε. (πώληση μετοχών)</p>
      <p>3. Εταιρεία ειδικού σκοπού για την ηλεκτρική διασύνδεση Αττικής - Κρήτης «Ariadne Interconnector» (πώληση μετοχών)</p>
      <p>4. Περαιτέρω Ιδιωτικοποίηση του ΑΔΜΗΕ (ITPO) Ανεξάρτητου Διαχειριστή Μεταφοράς Ηλεκτρικής Ενέργειας, όπου η κινεζική Κρατική Εταιρεία Δικτύου Ενέργειας έχει δικαίωμα «προαίρεσης»</p>
      <p>5. Ανάπτυξη αιολικών πάρκων στην Κρήτη</p>
      <p>6. Ανάπτυξη αιολικών πάρκων σε ακατοίκητα νησιά του συμπλέγματος των Δωδεκανήσων και των Κυκλάδων στο Αιγαίο Πέλαγος</p>
      <p>7. Έργο διαχείρισης απορριμμάτων στην Αχαΐα - Πελοπόννησο</p>
      <p>8. Έργο διαχείρισης απορριμμάτων στην περιοχή της Κεντρικής Μακεδονίας.</p>
      <p>Όπως σημειώνεται σχετικά: «Ο κατάλογος αυτός εκφράζει απλώς την ενεργό στάση και τις κοινές επιθυμίες των δύο μερών για την προώθηση της συνεργασίας σε βασικούς τομείς και δεν είναι νομικά δεσμευτικός».</p>
    </article>
  </body>
</html>