<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/klapptelefonen-er-tilbake/71817797"/>
    <meta property="og:site_name" content="Dinside"/>
    <meta property="article:published_time" content="2019-11-14T09:24:13+00:00"/>
    <meta property="og:title" content="Klapptelefonen er tilbake!"/>
    <meta property="og:description" content="Motorola har valgt å gå motsatt vei av Samsung."/>
  </head>
  <body>
    <article>
      <h6 class="kicker">Motorola razr 2019:</h6>
      <h1>Klapptelefonen er tilbake!</h1>
      <h2>Motorola har valgt å gå motsatt vei av Samsung.</h2>
      <address><time datetime="2019-11-14T09:24:13+00:00">14 Nov 2019, 09:24</time> by <a rel="author">Pål Joakim Pollen</a></address>
      <p>For noen uker siden <a href="https://www.dinside.no/mobil/flopp-eller-fremtid/71733668">testet vi Samsungs nye Galaxy Fold</a>: en mobiltelefon som kan brettes ut til nettbrettstørrelse.</p>
      <p>Nå har Motorola gjenopplivet sin klassiker Razr, og selskapet har valgt å gå den andre veien – i stedet for at telefonen brettes ut slik at du får en stor skjerm, kan den klappes sammen slik at du får en mindre enhet å putte i lomma.</p>
      <h3>Liten skjerm på utsiden</h3>
      <p>Brettet opp har årets Razr-utgave en 6,2 tommer stor OLED-skjerm med et 21:9-skjermaspekt, og i lukket tilstand finnes det en mindre skjerm på utsiden – 2,7 tommer i 4:3-format, for å være presis.</p>
      <figure>
        <img src="https://dbstatic.no/71817946.jpg?imageId=71817946&amp;x=0&amp;y=0&amp;cropw=100&amp;croph=100&amp;width=644&amp;height=521"/>
      </figure>
      <p>Denne skjermen brukes da typisk til å vise varsler, styre musikkavspilling og lignende, og du kan også bruke den til å komponere selfie-bilder med hovedkameraet, siden det peker mot deg når telefonen er klappet sammen.</p>
      <p>For øvrig er det bare ett hovedkamera på denne telefonen, med 16 Mp oppløsning, f/1,7 i lysstyrke og uten optisk stabilisering. Frontkameraet når telefonen er åpnet er på 5Mp og f/2,0.</p>
      <h3>Ingen synlig skjøt</h3>
      <p>Flere internasjonale teknologinettsteder har allerede fått prøve Razr-telefonen, og ifølge <a href="https://www.theverge.com/2019/11/13/20963294/motorola-razr-new-foldable-smartphone-android-hands-on-flip-phone-photos-video">The Verge</a> har Motorola klart å lage en brettbar telefon uten en synlig eller følbar skjøt som den vi finner på nevnte Samsung-telefon.</p>
      <p>Når du bretter den sammen, går de to halvdelene også helt kant i kant. Tykkelsen i sammenbrettet tilstand er 14 mm, mens telefonen er 6,9 mm når du bretter den ut – hvis du ser bort fra den kraftige kjaken, selvsagt.</p>
      <figure>
        <img src="https://dbstatic.no/71817943.jpg?imageId=71817943&amp;width=1024&amp;height=615"/>
        <figcaption><b>UTBRETTET:</b> Som du ser er det en ganske heftig kjake på den ene siden når telefonen er brettet ut. Der finner du også fingeravtrykksleseren. Foto: Motorola Vis mer</figcaption>
      </figure>
      <h3>Høy pris, og langt fra toppspesifisert</h3>
      <p>Maskinvaren innabords er ikke hentet fra øverste hylle. Prosessoren er en mellomklassemodell fra Qualcomm, Snapdragon 710, som er paret med 6 GB RAM og 128 GB lagringsplass.</p>
      <p>Batteriet virker også å være litt i underkant, med kapasitet på bare 2510 mAh. Den medfølgende laderen er på 15 watt.</p>
      <p>Og prisen? 1499 dollar i USA, som da vil si drøye 17.000 kroner her til lands med dagens dollarkurs og norsk moms lagt til (amerikanske priser oppgis alltid uten merverdiavgift) – hvis den blir lansert her på berget da, vel å merke.</p>
    </article>
  </body>
</html>