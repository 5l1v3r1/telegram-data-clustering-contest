<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/motorola-razr-2019-uscita-681607/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T09:59:46+00:00"/>
    <meta property="og:title" content="Nuovo Motorola razr ufficiale: il foldable più bello che potrete acquistare quest’anno (foto e video)"/>
    <meta property="og:description" content="Nuovo Motorola razr ufficiale: il foldable più bello che potrete acquistare quest'anno arriverà in Italia prima delle festività natalizie."/>
  </head>
  <body>
    <article>
      <h1>Nuovo Motorola razr ufficiale: il foldable più bello che potrete acquistare quest’anno (foto e video)</h1>
      <address><time datetime="2019-11-14T09:59:46+00:00">14 Nov 2019, 09:59</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p>Anticipato da vari rumor, nella serata di ieri Motorola ha lanciato negli USA, come esclusiva dell’operatore Verizon, il <b>nuovo razr 2019</b>, uno smartphone che riprende sotto molti aspetti il design e lo stile del suo iconico omonimo, ma con la tecnologia di oggi; o meglio, con quella di domani, ovvero gli <b>schermi flessibili</b>. Il primo pieghevole della casa alata si discosta però da quelli che abbiamo conosciuto finora, nel bene e nel male, ed ora vi spieghiamo perché.</p>
      <h3>Motorola razr 2019: caratteristiche tecniche</h3>
      <ul>
        <li><b>Schermo</b>: <b>Interno</b>: 6,2” (2.142 x 876 pixel) 21:9 Cinemavision foldable pOLED <b>Esterno</b>: 2,7 ” (600 x 800 pixel) 4:3 gOLED con Gorilla Glass 3</li>
        <li><b>CPU</b>: Qualcomm Snapdragon 710 con GPU Adreno 616</li>
        <li><b>RAM</b>: 6 GB LPPDDR4x</li>
        <li><b>Memoria interna</b>: 128 GB</li>
        <li><b>Fotocamera posteriore</b>: 16 megapixel Sony IMX519,  f/1.7, 1,22 μm pixel size, EIS, Dual Pixel autofocus (AF), Laser AF, LED flash</li>
        <li><b>Fotocamera frontale</b>: 5 megapixel, f/2.0, 1,12 μpixel size</li>
        <li><b>Connettività</b>: Dual 4G LTE, Wi-Fi 802.11 ac (2.4/5 GHz), Bluetooth 5, GPS + GLONASS, NFC, USB 3.0 Type-C</li>
        <li><b>Dimensioni</b>: 72 x 172 x 6,9 mm (aperto) 72 x 94 x 14 mm (chiuso)</li>
        <li><b>Peso</b>: 205 grammi</li>
        <li><b>Batteria</b>: 2.510 mAh con 15W TurboPower fast charging</li>
        <li><b>OS</b>: Android 9.0 Pie</li>
      </ul>
      <p>Motorola razr 2019 è anche <b>splash-proof</b>, grazie ad un rivestimento resistente all’acqua, e dotato di lettore di impronte digitali tradizionale. Sul fronte audio abbiamo un unico speaker nel profilo inferiore e <b>4 microfoni</b> per una migliore qualità in chiamata. E poi c’è un design che è così <b>distintivo</b> che non può passare inosservato, coniugando benissimo, secondo chi vi scrive, “modernismo e classicità”.</p>
      <p>Gli <b>smartphone a conchiglia</b> sono ormai passati di moda, soppiantati da schermi sempre più grandi a tutto vantaggio della multimedialità, ma non della portabilità. <a href="https://www.androidworld.it/recensioni/samsung-galaxy-fold/">Samsung</a> e <a href="https://www.androidworld.it/2019/10/23/huawei-mate-x-pieghevole-huawei-vendita-novembre-circa-2-400-674663/">Huawei</a> si sono infatti approcciate agli schermi pieghevoli con l’intento proprio di superare le dimensioni degli attuali smartphone, per offrire un’esperienza più tablet-like. Motorola fa invece un passo indietro, perché in fondo è nel passato che sta la sua forza, e realizza un modello che vi faccia avere lo spazio cui siamo abituati oggi, con le dimensioni di ieri. E la qualità costruttiva promette di essere di prim’ordine, con “il migliore acciaio inossidabile” ed una cerniera affidabile nel tempo.</p>
      <p>Sul Display “quick view” esterno potete visualizzare le informazioni più importanti, in modo da non dover costantemente aprire il telefono per ogni minima necessità. Potete anche <b>telefonare</b> senza aprire la conchiglia, ed anche ascoltare musica, pagare in mobilità, scattare selfie, usare Assistant e regolare le impostazioni di sistema.</p>
      <p>Tornando con i piedi per terra, ci sono però degli appunti da fare. Anzitutto <b>non è un top di gamma</b> come gli altri pieghevoli visti quest’anno, sotto nessun punto di vista. Il processore è un ordinario Snapdragon 710, c’è <b>una sola fotocamera principale </b>(una rarità immensa ormai), ed anche la <b>batteria</b>, volendo essere pignoli, è un po’ sotto dimensionata. C’è poi da valutare con la dovuta calma la tenuta nel tempo dello schermo flessibile, dato che questo razr più degli altri pieghevoli invoglia ad essere <b>aperto continuamente</b>.</p>
      <h3>Uscita e Prezzo</h3>
      <p>Il <b>nuovo Motorola razr 2019</b> sarà in pre-ordine in <b>Italia</b> a partire dal <b>4 dicembre</b> al prezzo di <b>1.599€</b>. Potete intanto <a href="https://www.motorola.it/home">registrarvi al sito Motorola</a> per restare aggiornati sul suo arrivo nel nostro mercato. La cifra è indubbiamente elevata, seppure inferiore agli altri foldable, ma del resto, come abbiamo già osservato, anche l’hardware non è al pari della concorrenza. Design e nostalgia però sono tutti dalla parte di Motorola, che punta probabilmente anche sulle festività natalizie per un regalo “speciale”. A seguire trovate diverse immagini ed un paio di video che illustrano la genesi del nuovo Motorola razr.</p>
      <h3>Foto e video</h3>
      <figure>
        <iframe src="https://www.youtube.com/embed/1v7GdqPiO4Q" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>