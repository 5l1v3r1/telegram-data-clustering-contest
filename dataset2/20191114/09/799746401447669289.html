<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103032/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T09:54:17+00:00"/>
    <meta property="og:title" content="Австрійський міністр пояснив, чому екстрадиція Фірташа затягується"/>
    <meta property="og:description" content="Адвокати українського олігарха Дмитра Фірташа затягують його екстрадицію до США."/>
  </head>
  <body>
    <article>
      <h1>Австрійський міністр пояснив, чому екстрадиція Фірташа затягується</h1>
      <address>
        <time datetime="2019-11-14T09:54:17+00:00">14 Nov 2019, 09:54</time>
      </address>
      <p>Адвокати українського олігарха Дмитра Фірташа затягують його екстрадицію до США.</p>
      <p>Як повідомляє "Європейська правда" з посиланням на <a href="https://www.unian.ua/">УНІАН</a>, про це заявив міністр європейських, інтеграційних та закордонних справ Австрії Александр Шалленберг на пресконференції у Києві. </p>
      <p>Шалленберг зазначив, що "з австрійської сторони" зволікань з екстрадицією немає.</p>
      <p>"Міністерство юстиції вже прийняло відповідну постанову про екстрадицію пана Фірташа, але Фірташ та його адвокати відповідно затягують цей процес, вони наполягають на перегляді справи", - сказав Шалленберг.</p>
      <p>Він додав, що має завершитися судовий перегляд справи.</p>
      <p>"Коли наші відповідні силові структури отримають рішення суду, тоді буде прийнято рішення про екстрадицію", - заявив Шалленберг.</p>
      <p>Як відомо, у Сполучених Штатах українського олігарха Фірташа звинувачують у виплаті хабарів банкам США за проєкт з видобутку титану в Індії. Фірташ це заперечує. Олігарху загрожує до 50 років тюрми і конфіскація всіх активів.</p>
      <p>У зв’язку з запитом США на екстрадицію він змушений перебувати у Відні з березня 2014 року. Після короткочасного утримання під вартою Фірташ вийшов під заставу у 125 мільйонів євро.</p>
      <p>У 2017 році Вищий земельний суд Відня вирішив, що екстрадиція Фірташа до США є допустимою.</p>
      <p>У липні 2019 року міністр юстиції Австрії <b><a href="https://www.eurointegration.com.ua/news/2019/07/16/7098531/">дав дозвіл</a></b> на екстрадицію Фірташа до США. Проте адвокати подали клопотання про відновлення судового розгляду справи про екстрадицію, тому видачу Фірташа було відтерміновано.</p>
      <related>
        <a href="https://www.eurointegration.com.ua/articles/2019/05/19/7096348/"/>
      </related>
    </article>
  </body>
</html>