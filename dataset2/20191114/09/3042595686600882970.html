<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/bevisst-og-gjennomtenkt/71818101"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T09:27:15+00:00"/>
    <meta property="og:title" content="- Bevisst og gjennomtenkt"/>
    <meta property="og:description" content="Dagen-redaktør Vebjørn Selbekk roser KrF-lederen for grønt angrep. Tidligere Vårt Land-redaktør mener Ropstad meisler ut et helt nytt prosjekt for partiet."/>
  </head>
  <body>
    <article>
      <h1>- Bevisst og gjennomtenkt</h1>
      <h2>Dagen-redaktør Vebjørn Selbekk roser KrF-lederen for grønt angrep. Tidligere Vårt Land-redaktør mener Ropstad meisler ut et helt nytt prosjekt for partiet.</h2>
      <address><time datetime="2019-11-14T09:27:15+00:00">14 Nov 2019, 09:27</time> by <a rel="author">Arnhild Aass Kristiansen</a></address>
      <p>KrF-leder Kjell Ingolf Ropstad har fått <a href="https://www.dagbladet.no/nyheter/raja-raser-mot-ropstad/71815950">massiv kritikk for sin advarsel mot miljøbevegelsens menneskesyn.</a></p>
      <p>Nå får han også støtte. Redaktøren i den kristne avisa Dagen, Vebjørn Selbekk synes utspillet var klokt:</p>
      <p>
        <b>- Jeg er smått imponert over Ropstad. En ser konturene av en mer offensiv, tydelig og konfronterende KrF-leder enn før, sa Selbekk til <a href="https://radio.nrk.no/serie/politisk-kvarter">Politisk kvarter i morges.</a></b>
      </p>
      <p>Han mener et kritisk blikk på miljøbevegelsens verdier kan vekke engasjement også utenfor KrF og utdyper overfor Dagbladet.</p>
      <p>- Det jeg tror han skjønner er at miljøbevegelsen er populær, men den er også omstridt. Mange utenfor KrF vil være enige om at også deres verdigrunnlag må kunne diskuteres, sier Selbekk.</p>
      <figure>
        <img src="https://dbstatic.no/71818244.jpg?imageId=71818244&amp;width=512&amp;height=308"/>
        <figcaption><b>IMPONERT:</b> Vebjørn Selbekk synes Ropstads tale var klok. Foto: Heiko Junge / NTB scanpix Vis mer</figcaption>
      </figure>
      <p>- Jeg synes dette er et veldig interessant utviklingstrekk og jeg synes han gjør det på en god måte. Det er ikke snakk om klimafornektelse eller mindre miljøengasjement. KrF står fast på det, men det handler om en verdidebatt mot en gruppe som har mye makt og vil være en dominerende kraft i de neste tiårene, sier han.</p>
      <h3>- Bevisst strategi</h3>
      <p>Tidligere Vårt Land redaktør Åshild Mathisen sa på NRK i dag at Ropstad utforsker nye retninger for partiet. Hun mener det er en bevisst strategi. Det tror også Selbekk.</p>
      <p>
        <b>- Jeg tror det er både gjennomtenkt og bevisst. Dette var noe han tok opp i landsstyretalen sin og ikke en «slip of the tongue». Det var en bevisst markering, sier Selbekk.</b>
      </p>
      <p>Kjell Ingolf Ropstad har tidligere uttrykt sin beundring for partilederen i KrFs søsterparti <a href="https://www.dagbladet.no/nyheter/norske-ebba-kan-avgjore-valget---vi-er-sa-overveldet/70194326">Kristendemokraterna, Ebba Bus</a>ch Thor.</p>
      <p>Hun har tatt partiet ut av en mørk dal, med et tydelig ståsted på høyresiden og med tøff retorikk. Selbekk tror Ropstad har latt seg inspirere av henne.</p>
      <p>- Hun er tydelig på kristne verdier også som en kulturmarkør, i en omskiftelig tid tror jeg dette Ropstad har sett at det er mulig å hente oppslutning også her, sier han.</p>
      <h3>Kjenner seg ikke igjen</h3>
      <p>Som <a href="https://www.dagbladet.no/nyheter/skal-forene-rode-og-bla-i-krf/71810374">Dagbladet meldte denne uken</a> er det en «rød» KrF politiker, tidligere Hareide-allierte Erik Lunde, som skal stake ut den nye politiske kursen for KrF.</p>
      <p>Han leder programarbeidet i KrF som skal sikre flere velgere i 2021.</p>
      <p>
        <b>I NRKs debatt i dag sa han at han ikke kjente seg igjen i at KrF skulle være på vei inn i et annet prosjekt.</b>
      </p>
      <p>- Dette bildet kjenner jeg meg ikke igjen i. Alle er opptatt av at KrF skal være et tydelig folkeparti. Jeg tror det er grunnlag for et bredt folkeparti.</p>
      <p>Her var den tidligere Vårt Land kommentantoren uenig.</p>
      <p>- Det vil være viktig for Ropstad å ta vare på Erik Lunde og andre folk som han, mens han begynner å utmeisle et helt annet prosjekt som vil tiltrekke seg helt andre folk på sikt.</p>
    </article>
  </body>
</html>