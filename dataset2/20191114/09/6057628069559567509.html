<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/lafiya/20191114-masu-fama-da-ciwon-suga-sun-karu-duniya"/>
    <meta property="og:site_name" content="RFI"/>
    <meta property="article:published_time" content="2019-11-14T09:24:54+00:00"/>
    <meta property="og:title" content="Masu fama da ciwon Suga sun karu a duniya"/>
    <meta property="og:description" content="Hukumar Lafiya ta Majalisar Dinkin Duniya ta kaddamar da wani shiri da zai rage farashin maganin insolin da masu fama da ciwon Suga ke bukata, a daidai lokacin da ake bikin ranar yaki da masu fama da cutar a wannan Alhamis."/>
  </head>
  <body>
    <article>
      <h1>Masu fama da ciwon Suga sun karu a duniya</h1>
      <address><time datetime="2019-11-14T09:24:54+00:00">14 Nov 2019, 09:24</time> by <a rel="author">Abdurrahman Gambo Ahmad, Bashir Ibrahim Idris</a></address>
      <p>
        <b>Hukumar Lafiya ta Majalisar Dinkin Duniya ta kaddamar da wani shiri da zai rage farashin maganin insolin da masu fama da ciwon Suga ke bukata, a daidai lokacin da ake bikin ranar yaki da masu fama da cutar a wannan Alhamis.</b>
      </p>
      <p>Hukumar Lafiya ta Majalisar Dinkin Duniya ta bayyana damuwa kan karuwar mutanen da ke fama da cutar a fadin duniya, inda take cewa adadin ya ribanya har sau 3 daga yadda matsalar take shekaru 35 da suka gabata.</p>
      <p>Hukumar ta ce, yanzu haka masu fama da cutar a duniya sun zarce miliyan 420 daga cikin miliyan 180 da ake da su a shekarar 1980, yayin da hukumar da ke kula da masu fama da cutar ta ce, adadin na iya kaiwa miliyan 629 nan da shekarar 2045.</p>
      <p>Shugaban Hukumar Lafiya Tedros Adhanom Ghebreyesus ya bayyana cewa, cutar na yaduwa sosai a duniya, kuma an fi samun ta a kasashen da ke da jamaâ€™a marasa karfi.</p>
      <p>Hukumar ta bayyana cutar a matsayin ta 7 daga cikin manyan cututtukan da suka fi kisa a duniya, wanda ke haifar da cutar bugun-zuciya da shanyewar barin jiki da cutar koda da makanta da kuma yankewar hannaye da kafafuwa.</p>
    </article>
  </body>
</html>