<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/14/alluvioni-venezia-laguna/"/>
    <meta property="og:site_name" content="Il Post"/>
    <meta property="article:published_time" content="2019-11-14T09:18:33+00:00"/>
    <meta property="og:title" content="Le zone colpite dalle alluvioni in Veneto"/>
    <meta property="og:description" content="Venezia e Chioggia rimangono sott’acqua, a Jesolo e Caorle il mare ha distrutto il litorale ed è arrivato alle piazze: i danni sono enormi e ancora incalcolabili"/>
  </head>
  <body>
    <article>
      <h1>Le zone colpite dalle alluvioni in Veneto</h1>
      <h2>Venezia e Chioggia rimangono sott’acqua, a Jesolo e Caorle il mare ha distrutto il litorale ed è arrivato alle piazze: i danni sono enormi e ancora incalcolabili</h2>
      <address>
        <time datetime="2019-11-14T09:18:33+00:00">14 Nov 2019, 09:18</time>
      </address>
      <p>Le isole della laguna veneta e ampie zone del litorale veneziano sono state sommerse da almeno un metro di acqua a causa delle alluvioni provocate dal brutto tempo negli ultimi due giorni. Nella notte tra martedì e mercoledì le piogge, il forte vento di scirocco e l’alta marea hanno alzato rapidamente, e a livelli eccezionali, le acque della laguna, che poi non sono scese a sufficienza anche a causa dell’ingrossamento del mare Adriatico, sostenuto dalle piene simultanee dei fiumi che sfociano attorno alla laguna. Giovedì il vento si è indebolito e la marea si è abbassata ovunque, ma in serata potrebbe riportarsi nuovamente sopra i 120 centimetri sul medio mare.</p>
      <slideshow>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-5-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-10-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-8-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-7-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-4-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-3-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-6.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-5.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-14-nov-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-9-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-10-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-8-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-7-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-6-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-5.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-3-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-2-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/venezia-acqua-alta-1-2.jpg"/>
        </figure>
      </slideshow>
      <p>Le alluvioni hanno sommerso interamente Chioggia e la città di Venezia con un picco di 187 centimetri di acqua alta, il più alto registrato dalla <a href="https://www.ilpost.it/2018/11/05/alluvione-venezia-1966/">famosa alluvione del 1966</a>. Il comune di Venezia ha ordinato la chiusura di tutti gli istituti scolastici, l’intero sistema di navigazione pubblico è stato interrotto ed è stato chiesto lo stato d’emergenza. Il presidente del Consiglio Giuseppe Conte, a Venezia da due giorni, ha detto che giovedì prenderà in carico la richiesta, oltre a stanziare i primi fondi per gli interventi. Il cosiddetto “Comitatone” per la salvaguardia di Venezia è stato convocato il 26 novembre per accelerare la soluzione strutturale dei problemi.</p>
      <p>Finché l’acqua non si ritirerà completamente, i danni non possono essere calcolati con esattezza, ma le stime sono già iniziate. In tutta Venezia l’acqua ha superato le barriere di protezione installate alle entrate di negozi e abitazioni; dove le barriere hanno funzionato perché più alte, l’acqua è entrata ugualmente ai piani terra di molti edifici attraverso tubature e sanitari. Ci sono stati guasti alle linee telefoniche, agli impianti elettrici e alle imbarcazioni, che il vento e la marea hanno sospinto fuori dai canali e trasportato sopra le fondamenta in vari punti della città.</p>
      <figure>
        <img src="https://www.ilpost.it/wp-content/uploads/2019/11/LP_10634521.jpg"/>
        <figcaption>In un’ala della basilica di San Marco si lavora per mettere al riparo opere e oggetti di valore (Marco Bertorello / AFP)</figcaption>
      </figure>
      <p>C’è stato un incendio all’interno del palazzo Ca’ Pesaro, sul Canal Grande, che ospita la Galleria Internazionale d’Arte Moderna e il Museo di arte orientale. Ci sono stati danni alla Basilica di San Marco – che si trova nel punto più basso di Venezia – e al teatro La Fenice: la cripta di San Marco si è allagata e l’acqua all’interno della basilica ha superato il metro di altezza, mentre nel teatro sono stati invasi i locali di servizio. Si stimano poi numerosi altri danni ancora da quantificare a palazzi, musei, fondazioni, biblioteche e attività commerciali.</p>
      <p>In laguna, invece, le onde dell’Adriatico <a href="https://www.youtube.com/watch?v=E_e_7KVtcNU">hanno scavalcato</a> i murazzi dell’isola di Pellestrina, cioè le dighe costruite proprio per proteggere dal mare il Lido e le isole. A nord-est di Venezia la mareggiata è stata così violenta da distruggere le spiagge e le strutture balneari del litorale jesolano e delle località di Porto Santa Margherita, Eraclea, Caorle, Bibione e Lignano. Le onde sono arrivate <a href="https://www.youtube.com/watch?v=X4gOsTiohWw">fino in piazza Mazzini</a>, il centro del Lido di Jesolo, e nella piazza principale di Caorle.</p>
      <p>In Friuli Venezia Giulia, le zone più basse del centro di Trieste sono state sommerse, così come le località limitrofe, mentre a Grado manca la corrente e le scuole sono state chiuse. Nel Veneto meridionale, in provincia di Rovigo, la zona di pesca e allevamenti nota come la Sacca degli Scardovari è stata gravemente danneggiata.</p>
      <figure>
        <img src="https://www.ilpost.it/wp-content/uploads/2019/11/acqua-alta-trieste.jpg"/>
        <figcaption>Il molo Audace di Trieste al livello del mare (Giovanni Montenero/Ufficio Stampa regione FVG/LaPresse)</figcaption>
      </figure>
      <p>Mercoledì sera il sindaco di Venezia Luigi Brugnaro ha detto in conferenza stampa: «È una tragedia, lo capiremo man mano che arriveranno i conti. Da qui dobbiamo ripartire, trovando soluzioni e restando uniti». Ha inoltre chiesto la nomina di un commissario per <a href="https://www.ilpost.it/2019/11/13/mose-venezia-lavori-conclusione/">concludere gli ultimi lavori</a> del MOSE — l’imponente struttura in costruzione ormai da oltre quindici anni che dovrebbe riparare la città dall’alta marea — per accelerare la sua entrata in funzione, ora prevista verso la fine del 2021.</p>
      <p>
        <b>Leggi anche: <a href="https://www.ilpost.it/flashes/sirene-acqua-alta-venezia/">Le sirene per l’acqua alta di Venezia suonano così</a></b>
      </p>
      <related>
        <h4>Articoli Correlati</h4>
        <a href="https://www.ilpost.it/2019/11/13/foto-acqua-alta-venezia-2/"/>
        <a href="https://www.ilpost.it/2019/11/13/mose-venezia-lavori-conclusione/"/>
        <a href="https://www.ilpost.it/2019/11/14/arrestata-lara-comi-ex-europarlamentare-forza-italia/"/>
      </related>
    </article>
  </body>
</html>