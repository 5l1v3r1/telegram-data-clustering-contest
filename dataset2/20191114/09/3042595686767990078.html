<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kritisk-glipp-i-fagfornyelsen/71814156"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T09:16:22+00:00"/>
    <meta property="og:title" content="Kritisk glipp i fagfornyelsen"/>
    <meta property="og:description" content="Kritisk glipp i fagfornyelsen."/>
  </head>
  <body>
    <article>
      <h1>Kritisk glipp i fagfornyelsen</h1>
      <h2>I ny læreplan som ligger til behandling i departementet, har alle mål om seksuell orientering og kjønnsuttrykk falt ut etter siste innspillsrunde. Nå er muligheten for innspill lukket.</h2>
      <address><time datetime="2019-11-14T09:16:22+00:00">14 Nov 2019, 09:16</time> by <a rel="author">18 organisasjoner, se signeringer nederst</a></address>
      <p><b>Neste høst skal alle</b> elever og lærere her i landet få ny læreplan. Men i planen som ligger til behandling hos Kunnskapsdepartementet har alle mål om seksuell orientering og kjønnsuttrykk falt ut. Det betyr at vi i 2019 risikerer å vedta en læreplan for norsk skole hvor seksuell orientering og kjønnsuttrykk ikke nevnes i det hele tatt. Med det kan også skeive falle helt ut av undervisninga i overskuelig framtid.</p>
      <p>Dette skjer til tross for bred politisk enighet om at temaet er viktig. Vi tror det er en glipp, men en glipp som kan få alvorlige konsekvenser for alle elever og spesielt for skeive elever.</p>
      <p><b>Skeive elever rapporterer om</b> mer mobbing og dårligere psykisk helse enn den generelle populasjonen <a href="https://www.udir.no/tall-og-forskning/finn-forskning/rapporter/Seksuell-orientering-og-mobbing---2009/">(Roland og Auestad, 2009)</a>. Mange rapporterer at det ville ha hjulpet dersom undervisningen på skolen var mer inkluderende, og at det undervises om seksuell orientering, kjønnsidentitet og kjønnsuttrykk i flere fag.</p>
      <p>Det er selvsagt også viktig at majoritetselevene får kunnskap om minoritetsspørsmål slik at man best mulig kan møte ulike mennesker på en inkluderende måte. For å sikre dette er det helt avgjørende at spesielt samfunnsfag, naturfag og KRLE, som på nåværende tidspunkt har konkrete kompetansemål på denne tematikken, vil fortsette å ha det også i ny læreplan.</p>
      <p>Vi vet at det har vært et mål å redusere antall kompetansemål i den nye læreplanen. Men én ting er å ha færre kompetansemål som nevner denne tematikken spesifikt. En helt annen sak er å fjerne seksuell orientering helt.</p>
      <p><b>Seksuell orientering,</b> kjønnsidentitet og kjønnsuttrykk er begreper som brukes i stadig flere sammenhenger. Både i styrende dokumenter, for eksempel i rammeplanen for barnehagen, og i fagtekster og lovverk. Dette er også begrepene som nevnes i egen paragraf i diskrimineringsloven.</p>
      <p>Nåværende læreplan har som nevnt flere kompetansemål som omhandler seksuell orientering og kjønnsidentitet i samfunnsfag og naturfag, og homofili nevnes i KRLE. Å gjøre endringer som fører til en læreplan der seksuell orientering og kjønnsuttrykk ikke nevnes, medfører en svært bekymringsfull usynliggjøring av skeive elever.</p>
      <p><b>Det har vært flere åpne </b>muligheter til å gi innspill i utformingen av Fagfornyelen. Dette har således vært en svært åpen og ryddig prosess. Helt fram til siste innspillsrunde har følgende kompetansemål ligget inne for samfunnsfag 7. trinn: «gjere greie for ulike seksuelle orienteringar og variasjonar i kjønnsidentitet og kjønnsuttrykk».</p>
      <p><b>Vi forstår ikke hvorfor</b> det, i det siste forslaget, har falt ut. Vi ville alle reagert dersom dette skjedde mens vi fortsatt hadde muligheten. Nå er muligheten for høringsinnspill lukket.</p>
      <p>Vår hypotese er at i forsøket på å redusere antall mål, har utvalget tenkt at ordene «kjønn» og «seksualitet» skulle være dekkende for undervisning om seksuell orientering, kjønnsidentitet og kjønnsuttrykk. Problemet når man fullstendig fjerner ord som omhandler minoritetstematikk, er at minoriteter blir usynlige. Der «kjønn» nevnes, vil mange tolke dette til å handle om kjønnsroller og likestilling mellom menn og kvinner.</p>
      <p><b>Før seksuell orientering og</b> homofili kom inn i læreplanen, handlet undervisningen om «seksualitet» ofte bare om heterofile. Mange lærere er gode på minoritetstematikk og inkluderende undervisning om kjønn og seksualitet, men dette er alt for viktig til at ansvaret kan ligge hos hver enkelt lærer.</p>
      <p>Vi vet at kompetansemålene i nåværende læreplan er førende for hvordan man inkluderer disse temaene i undervisningen. Vi vet også at læreverkene skrives med utgangspunkt i læreplanen. Det som ikke nevnes, kan lett glemmes.</p>
      <p><b>Vår bestemte oppfatning </b>er at dette ikke er politisk villet, men rett og slett en glipp. Da må det også finnes politisk vilje til å ta ansvar for situasjonen som har oppstått. For å sikre at det faktisk undervises om disse temaene, noe det er bred politisk enighet om at skal gjøres, <i>må </i>begrepene nevnes spesifikt i kompetansemål i samfunnsfag og naturfag. Vi kan ikke ha en læreplan i 2020 som ikke sikrer elevene god undervisning om seksuell orientering, kjønnsidentitet og kjønnsuttrykk. Konsekvensene er for dramatiske.</p>
      <p><b>Signert:</b><br/>FRI – Foreningen for kjønns- og seksualitetsmangfold<br/>Fagforbundet<br/>FUG – Foreldreutvalget for grunnopplæringen Skolenes landsforbund<br/>Redd Barna<br/>Amnesty International<br/>Likestillingssenteret<br/>BARE<br/>Skeiv Ungdom<br/>Skeiv Verden<br/>Salam<br/>SNU – Seksualpolitisk Nettverk for Ungdom<br/>Landsgruppen av helsesykepleiere i Norsk Sykepleierforbund<br/>Reform – ressurssenter for menn<br/>Mobbeombud i Buskerud – Bodil J. Houg<br/>Mobbeombud i Oslo – Kjerstin Owren<br/>Mobbeombud i Hordaland – Mari-Kristine Moberg<br/>Mobbeombud i Troms – Jon Halvdan Lenning<br/>Elev- og lærlingombud i Hordaland fylkeskommune – Sigrid Isdal</p>
    </article>
  </body>
</html>