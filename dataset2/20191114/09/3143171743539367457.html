<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/115-milioni-di-euro-per-i-comuni-siciliani-via-libera-al-primo-acconto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T09:11:36+00:00"/>
    <meta property="og:title" content="115 milioni di euro per i comuni siciliani. Via libera al primo acconto"/>
    <meta property="og:description" content="L’assessore regionale Grasso: «Con queste risorse garantiamo agli enti i fondi necessari per attivare gli investimenti e pagare i mutui»"/>
  </head>
  <body>
    <article>
      <h1>115 milioni di euro per i comuni siciliani. Via libera al primo acconto</h1>
      <address><time datetime="2019-11-14T09:11:36+00:00">14 Nov 2019, 09:11</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>L’assessore regionale Grasso: «Con queste risorse garantiamo agli enti i fondi necessari per attivare gli investimenti e pagare i mutui»</i>
      </p>
      <p>PALERMO – Via libera dalla Regione alla ripartizione di un primo acconto dei centoquindici milioni di euro previsti per i Comuni siciliani. La Conferenza Regione-Autonomie locali – riunitasi con la presidenza dell’assessore alle Autonomie locali Bernardette Grasso, su delega del governatore Nello Musumeci – ha infatti determinato i criteri di riparto del Fondo Investimenti per i Comuni.</p>
      <p>In sede di Conferenza, si è inoltre proceduto ad assegnare una quota pari al 4 per cento del Fondo per l’anno 2018 ai Comuni che hanno completato le stabilizzazioni dal 2013 al 2017. Nella ripartizione delle somme, si è tenuto conto della particolare condizione dei Comuni che versano in stato di dissesto o che hanno adottato il piano di riequilibrio.</p>
      <p>«Con questa erogazione di risorse – evidenzia l’assessore Grasso – il governo Musumeci manifesta, ancora una volta, attenzione e concreta vicinanza a questi enti, garantendo i fondi necessari per attivare gli investimenti e pagare i mutui. Abbiamo inoltre richiesto la costituzione di un Tavolo di confronto permanente Stato-Regione-Anci, proprio per affrontare le più cogenti problematiche dei Comuni, dalla condizione di dissesto e pre-dissesto finanziario, all’armonizzazione fra normativa nazionale e regionale, fino alla riscossione dei tributi locali».</p>
      <figure>
        <img src="https://www.tempostretto.it/wp-content/uploads/2019/11/grasso-2.jpeg"/>
      </figure>
      <h3>Articoli correlati</h3>
    </article>
  </body>
</html>