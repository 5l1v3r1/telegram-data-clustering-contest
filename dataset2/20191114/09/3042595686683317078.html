<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/offiser-jan-ivar-hoff-er-dod/71818084"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T09:00:13+00:00"/>
    <meta property="og:title" content="Offiser Jan Ivar Hoff er død"/>
    <meta property="og:description" content="Jan Ivar Hoff fikk i 2018 Forsvarets medalje for edel dåd for sin innsats i Sør-Sudan hvor han reddet over 500 liv."/>
  </head>
  <body>
    <article>
      <h1>Offiser Jan Ivar Hoff er død</h1>
      <h2>Jan Ivar Hoff fikk i 2018 Forsvarets medalje for edel dåd for sin innsats i Sør-Sudan hvor han reddet over 500 liv.</h2>
      <address><time datetime="2019-11-14T09:00:13+00:00">14 Nov 2019, 09:00</time> by <a rel="author">Marte Klausen</a></address>
      <p>Offiser Jan Ivar Hoff (58) er død. Det melder <a href="https://www.vg.no/nyheter/innenriks/i/K3Xx85/offiser-jan-ivar-hoff-er-doed?utm_source=vgfront&amp;utm_content=row-2">VG</a>. I 2018 fikk Hoff Forsvarets medalje for edel dåd for sin innsats i Sør-Sudan, hvor han blant annet bidro til å redde en konge.</p>
      <p>Jan Ivar Hoff har tjenestegjort i Libanon, Bosnia-Hercegovina, Irak, Afghanistan, Albania, Italia, England, Tyskland, Syria og Sør-Sudan.</p>
      <h3>- Stor sorg</h3>
      <p>- Det er med stor sorg vi har mottatt budskapet om Jan Ivar Hoffs bortgang, skriver sjef for heimevernet Elisabeth Gifstad Michelsen i en e-post til VG.</p>
      <p>Hun forteller videre at Jan Ivar var soldat hele sitt vokste liv, men måtte til slutt gi tapt for kreftsykdommen.</p>
      <p>
        <b>- Han startet sin militære karriere på Befalsskolen for Infanteriet i 1980 og har deltatt i flere internasjonale operasjoner.</b>
      </p>
      <p>I 2018 ble han tildelt Forsvarets medalje for edel dåd etter sin innsats i Sør-Sudan i 2014. De siste årene var han stabssjef i Agder og Rogaland Heimevernsdistrikt 08, sier heimevernsjefen.</p>
      <p>Deres tanker og dypeste medfølelse går nå til hans kone og barn og resten av familien.</p>
      <h3>Reddet mer enn 500 liv</h3>
      <p>Ifølge <a href="https://www.aftenbladet.no/magasin/i/XwBr27/kreftsyke-jan-ivar-hoff-reddet-550-liv">Stavanger Aftenblad</a> har Hoff til sammen tilbrakt nærmere syv år i utenlandstjeneste.</p>
      <p>Vinteren 2014 bidro han til å redde livet til den afrikanske Shilluk-kongen, og mer enn 500 sivile. På Veterandagen i 2018 ble oberstløytnanten hedret med Forsvarets medalje for edel dåd.</p>
      <p>I 2016 fikk Jan Ivar Hoff påvist kreft i hjernen med spredning. I fjor fortalte han om livet, sykdommen og karrieren til Stavanger Aftenblad:</p>
      <p>- Jeg håper min historie kan øke respekten for veteraner. Mange kjenner på håpløsheten og fortvilelsen, de er merket på kropp og sjel av krevende oppdrag for konge og fedreland, sa Jan Ivar Hoff til avisa.</p>
    </article>
  </body>
</html>