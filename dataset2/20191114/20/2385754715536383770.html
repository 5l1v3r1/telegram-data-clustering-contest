<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597395/n-pileidoukypros-kai-aigyptos-ergazomaste-gia-tin-epanenarksi-ton-krouazieron"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T20:46:00+00:00"/>
    <meta property="og:title" content="Ν. Πηλείδου:Κύπρος και Αίγυπτος εργαζόμαστε για την επανέναρξη των κρουαζιέρων"/>
    <meta property="og:description" content="Ιδιαίτερα θερμή ήταν η υποδοχή που επιφύλαξε ο Υπουργός Μεταφορών της Αιγύπτου,  Κάμελ Ελ Ουαζίρ, στην Υφυπουργό Ναυτιλίας. Νατάσα Πηλείδου, κατά την..."/>
  </head>
  <body>
    <article>
      <h1>Ν. Πηλείδου:Κύπρος και Αίγυπτος εργαζόμαστε για την επανέναρξη των κρουαζιέρων</h1>
      <address><time datetime="2019-11-14T20:46:00+00:00">14 Nov 2019, 20:46</time> by <a rel="author">sigmalive</a></address>
      <p>Ιδιαίτερα θερμή ήταν η υποδοχή που επιφύλαξε ο Υπουργός Μεταφορών της Αιγύπτου,  Κάμελ Ελ Ουαζίρ, στην Υφυπουργό Ναυτιλίας. Νατάσα Πηλείδου, κατά την επίσκεψή της στην Αίγυπτο, με αφορμή την τιμητική συμμετοχή της Κύπρου στην 32η τακτική Σύνοδο των Υπουργών Μεταφορών του Αραβικού Συνδέσμου, που διεξήχθη στην πόλη της Αλεξάνδρειας.</p>
      <p>«Και η Κύπρος και η Αίγυπτος καταβάλλουν προσπάθειες για την ανάπτυξη του τομέα των κρουαζιέρων», επεσήμανε χαρακτηριστικά η κα Πηλείδου. «Πιστεύουμε ότι θα υπάρξουν θετικά αποτελέσματα στο άμεσο μέλλον, αν και δεν υπάρχει μέχρι τώρα κάποιο συγκεκριμένο χρονοδιάγραμμα», προσέθεσε.<br/><br/>Επίσης, η Υφυπουργός Ναυτιλίας συζήτησε με τον Αιγύπτιο ομόλογό της, τη δυνατότητα επέκτασης της ακτοπλοϊκής σύνδεσης Ελλάδας – Κύπρου και μέσω και της Αλεξάνδρειας, συμπεριλαμβάνοντας και την Αίγυπτο, ένα θέμα που είναι ακόμη προς συζήτηση.<br/><br/>«Με τον Αιγύπτιο Υπουργό Μεταφορών είχαμε μία πολύ ενδιαφέρουσα εποικοδομητική συζήτηση και αναφερθήκαμε στα θέματα που αφορούν τον Διεθνή Ναυτιλιακό Οργανισμό και τα διμερή θέματα Κύπρου – Αιγύπτου», τόνισε πιο αναλυτικά προς το ΚΥΠΕ η Υφυπουργός Ναυτιλίας.<br/><br/>«Με τον κ. Ελ Ουαζίρ, συζητήσαμε τρόπους που μπορούμε να ενισχύσουμε ακόμη περισσότερο τη συνεργασία των δύο χωρών στον τομέα της ναυτιλίας, παρουσιάσαμε εκ μέρους της Κύπρου τις δραστηριότητες που αφορούν το Υφυπουργείο Ναυτιλίας, ενώ ταυτόχρονα έγινε αναφορά με μία σύντομη αναφορά των δραστηριοτήτων του αντίστοιχου Υπουργείου της Αιγύπτου, καθώς επίσης ανταλλάξαμε απόψεις σε θέματα που αφορούν την καινοτομία και την εκπαίδευση, καθώς επίσης και τρόπους ενίσχυσης της συνεργασίας της Ναυτικής Ακαδημίας Αλεξάνδρειας με τους αρμόδιους κυπριακούς φορείς», επεσήμανε η κα Πηλείδου.<br/><br/>Επίσης, η Υφυπουργός Ναυτιλίας αναφέρθηκε στη συμβολή των θεμάτων ενέργειας στην πράσινη ανάπτυξη της ναυτιλίας, καθώς οι ανακαλύψεις στην ΑΟΖ Κύπρου και την ΑΟΖ Αιγύπτου μπορούν να οδηγήσουν στην μείωση των ρύπων, καθώς οι εναλλακτικές πηγές ενέργειας προστατεύουν το περιβάλλον», τόνισε χαρακτηριστικά η κα Πηλείδου. <br/><br/>Η κα Πηλείδου είχε μία πολύ σημαντική συνάντηση και με τον Κυβερνήτη της Αλεξάνδρειας, Δρ Αμπντελαζίζ Κονσόουα, για τον οποίο η Υφυπουργός εξέφρασε την μεγάλη της ικανοποίηση για την μεγάλη ενίσχυση των σχέσεων της ιστορικής αιγυπτιακής πόλης, του Μ. Αλεξάνδρου, τόσο με την Πάφο, όσο και με την Λεμεσό, ενώ αποκάλυψε ο ίδιος ο Αιγύπτιος αξιωματούχος, ξεκινάει πλέον και μία σημαντική συνεργασία και με την πόλη της Λάρνακας, δείχνοντας το τεράστιο ενδιαφέρον του και της πόλης της Αλεξάνδρειας για την Κύπρο και τις πόλεις αυτές. <br/><br/>ΚΥΠΕ</p>
    </article>
  </body>
</html>