<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621544/%D9%85%DB%8C%D9%86%D8%A7%D9%88%D9%86%D8%AF-%D8%A8%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%A7%D8%AE%D8%AA%DB%8C%D9%85-%D9%86%D9%87-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T20:18:00+00:00"/>
    <meta property="og:title" content="میناوند: به فدراسیون باختیم نه عراق"/>
    <meta property="og:description" content="پیشکسوت فوتبال ایران گفت: متاسفانه شرایطی که پیش از این دیدار برای تیم ملی ایجاد کردند عامل اصلی این شکست بود و از دید من به فدراسیون‌نشینان خودمان باختیم نه عراق."/>
  </head>
  <body>
    <article>
      <h1>میناوند: به فدراسیون باختیم نه عراق</h1>
      <address>
        <time datetime="2019-11-14T20:18:00+00:00">14 Nov 2019, 20:18</time>
      </address>
      <p>
        <i>پیشکسوت فوتبال ایران گفت: متاسفانه شرایطی که پیش از این دیدار برای تیم ملی ایجاد کردند عامل اصلی این شکست بود و از دید من به فدراسیون‌نشینان خودمان باختیم نه عراق.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهرداد میناوند با اشاره به شکست ۲ بر یک تیم ملی برابر عراق اظهار داشت: ما این بازی را زمانی باختیم که حواشی علیه مارک ویلموتس و رفتن او به خاطر عدم دریافت مطالبات مطرح شد. حواشی اخیر از دید من عامل اصلی این ناکامی بود.</p>
      <p>وی افزود: متاسفانه تا زمانی که مدیران فعلی در فدراسیون هستند فوتبال ما روز خوش را نخواهد دید. دیگر از جان این فوتبال چه می‌خواهید. متاسفانه یک شعار دارند که مدام آن را تکرار می کنند که فوتبال ما پنج ستاره است اما با وجود این افراد فوتبال ما منفی ۶ ستاره است.</p>
      <figure>
        <img src="https://aftabnews.ir/files/fa/news/1398/8/23/359345_207.jpg"/>
      </figure>
      <p>پیشکسوت فوتبال ایران اضافه کرد: کارلوس کی‌روش زیرک بود و می‌دانست چگونه با آقایان تا کند اما ویلموتس اهل تعامل است و فدراسیون با او هم بازی می‌کنند.</p>
      <p>میناوند اضافه کرد: متاسفانه با غرور یک ملت بازی می‌کنند. معلوم نیست که آقایان تا چه زمانی می‌خواهند در فوتبال کشور یکه‌تازی کنند و مادامی که مدیران فعلی باشند، روی خوش این ورزش را نخواهیم دید. این شکست به علت ساختار نادرست فوتبال ما بود.</p>
      <p>وی خاطرنشان کرد: درست است از نظر فنی ما بد بودیم. البته عراق هم بد بود و روی ۲ اتفاق گل خوردیم اما از نظر فنی حرفی برای گفتن نداشتیم. علت آن هم فقدان برنامه‌ریزی در آستانه این دیدار حساس بود. مگر می‌شود مربی تنها چهار روز قبل از دیداری با این حساسیت تیم ملی را تحویل بگیرد و تمرینات کمتر از پنج جلسه باشد؟! فدراسیون حتی هیچ اقدامی نکرد تا ببیند بازی قرار است کجا برگزار شود. این شرایط برای فوتبال ما شرم‌آور است. نمی‌دانیم که تا چه زمانی باید این آقایان را تحمل کنیم.</p>
    </article>
  </body>
</html>