<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2-19/cum-rasar-campioni-sportiva-bihoreana-anamaria-coroiu-s-a-impus-la-turneul-de-tenis-dotat-cu-trofeul-csm-oradea-152801.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T20:29:00+00:00"/>
    <meta property="og:title" content="Cum răsar campioni: Sportiva bihoreană Anamaria Coroiu s-a impus la turneul de tenis dotat cu Trofeul CSM Oradea"/>
    <meta property="og:description" content="Deși are doar 14 ani, sportiva bihoreană Anamaria Coroiu și-a adjudecat proba de simpu a categoriei de 16 ani de la turneul de tenis dotat cu Trofeul CSM, competiție care s-a desfășurat pe terenurile de lângă Arena Antonio Alexe. Legitimată la CSM Oradea, Anamaria provine din Șuncuiuș și a debutat în tenis în cadrul proiectului „Tenis în comune și sate”."/>
  </head>
  <body>
    <article>
      <h1>Cum răsar campioni: Sportiva bihoreană Anamaria Coroiu s-a impus la turneul de tenis dotat cu Trofeul CSM Oradea</h1>
      <address><time datetime="2019-11-14T20:29:00+00:00">14 Nov 2019, 20:29</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/Anamaria_Coroiu.jpg"/>
      </figure>
      <p>Tenismena Anamaria Coroiu, legitimată la CSM Oradea, a câștigat turneul de tenis de categoria I, Trofeul CSM Oradea, competiție care s-a disputat pe terenurile de tenis ale Arenei  Antonio Alexe, în perioada 9-12 noiembrie, la categoria 16 ani.</p>
      <p>Anamaria Coroiu a trecut cu bine de o perioadă de accidentări care a ținut-o câteva luni departe de terenul de zgură roșie.</p>
      <p>La cei 14 ani ai săi, favorita numărul 4 a trecut, în primul tur, de Giulia Mușat de la CS UTA Arad cu scorul de 6-1, 4-6, 7-6 (3), în turul II a învins-o pe clujeanca Ioana Maria Abrudan de la CS Winners TC cu 6-3, 7-5, în semifinale a câștigat în fața jucătoarei Anca Amalia Isac (CS Sport 4 Fun Timișoara), scor 6-3, 6-1, iar în finală s-a impus în fața favoritei numărul I, Maria Gașpar de la același club timișorean, cu 6-0, 6-4.</p>
      <p>De notat că Anamaria Coroiu a făcut primii pași în tenis în urmă cu șase ani la sala de sport din comuna Vadu Crișului în cadrul proiectului „Tenis în comune și sate”, desfășurat în cinci comune din județ, cu sprijinul Consiliului Județean Bihor.</p>
      <p>„Pentru că terenuri de tenis pe zgură nu se găseau în zonă, părinții au făcut eforturi ca Anamaria să se poată antrena la Oradea, luni de zile fetița făcând naveta cu trenul însoțită de mama ei. La final, părinții au hotărât să se mute la Oradea. Acum Anamaria este elevă premiantă în clasa a VIII-a B  (diriginte prof. Maria Tușer) a Liceului de Artă din Oradea (director prof. Mihaela Bondor). De pregătirea ei se ocupă antrenorul Ionuț Hodișan și preparatorul fizic prof. Alexandru Stohor”, a precizat Mircea Drăgoi, cel care s-a implicat pentru dezvoltarea tenisului în zona Vadu Crișului – Șuncuiuș, subliniind că Anamaria Coroiu poate fi un exemplu că și în mediul răsar campioni.</p>
      <p>De altfel,  chiar în această perioadă se desfășoară proiectul ”Descoperă tenisul în școala ta” prin care antrenorii, cu sprijinul Federației Române de Tenis, pot desfășura cursuri gratuite de tenis  în școli în orele de educație fizică, asistați de profesorii de sport în tot cursul anului școlar 2019-2020. „Îi îndemnăm pe antrenorii de tenis să le ofere o șansă și copiilor din mediul rural, mergând în mijlocul lor pentru a descoperi împreună  secretele și bucuriile sportului alb”, a mai spus Drăgoi.</p>
    </article>
  </body>
</html>