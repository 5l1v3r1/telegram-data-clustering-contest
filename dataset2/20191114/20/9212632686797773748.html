<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517231/menabung-nak-makan-corn-dog"/>
    <meta property="og:site_name" content="HM Online"/>
    <meta property="article:published_time" content="2019-11-14T20:30:17+00:00"/>
    <meta property="og:title" content="Menabung nak makan 'Corn Dog'"/>
    <meta property="og:description" content="KESUNGGUHAN pelanggan cilik mengumpul wang membeli sosej ‘Corn Dog’ menarik perhatian penuntut universiti, Nur Sakinah Rusly berkongsi pengalamannya berurus niaga dengan kanak-kanak terbabit di Twitter, kelmarin."/>
  </head>
  <body>
    <article>
      <h1>Menabung nak makan 'Corn Dog'</h1>
      <address><time datetime="2019-11-14T20:30:17+00:00">14 Nov 2019, 20:30</time> by <a rel="author">Redzuan Muharam</a></address>
      <p>KESUNGGUHAN pelanggan cilik mengumpul wang membeli sosej ‘Corn Dog’ menarik perhatian penuntut universiti, Nur Sakinah Rusly berkongsi pengalamannya berurus niaga dengan kanak-kanak terbabit di Twitter, kelmarin.</p>
      <p>Nur Sakinah berkongsi kisah itu dengan memuat naik video mengandungi paparan mesej perbualannya di aplikasi WhatsApp dengan kanak-kanak berkenaan.</p>
      <p>Video berkenaan meraih lebih 217,000 tontonan dengan rata-rata warganet memuji Nur Sakinah kerana bersabar melayan karenah pelanggan selain kagum dengan kegigihan kanak-kanak itu mengumpul wang membeli sesuatu diinginkan.</p>
      <p>Menceritakan pengalamannya, Nur Sakinah berkata, kanak-kanak yang memperkenalkan diri sebagai Ainur adalah pelanggan termuda sejak menjual ‘Corn Dog’ secara sambilan bersama rakannya, Nurul Syahida Mohd Noh, 23 , setahun lalu.</p>
      <p>“Dia (Ainur) menghantar kiriman mesej di Instagram (IG) niaga saya pada minggu lalu sebelum bertanya lebih lanjut melalui WhatsApp.</p>
      <p>“Ketika awal perbualan, Ainur memberitahu dirinya baru berusia 11 tahun dan saya melayannya seperti biasa walaupun sedikit ragu-ragu kerana menyangka dia cuba mempermainkan saya.</p>
      <p>“Rupanya, dia serius dan mulanya bersetuju membeli dua paket sosej berharga RM30 dan berkongsi alamat tempat tinggalnya untuk berurusan secara tunai (COD) .</p>
      <p>“Keesokan hari, dia menghantar kiriman WhatsApp kepada saya untuk meminta maaf dan menunda tarikh COD pada hari lain dengan alasan tidak cukup wang.</p>
      <p>“Menurut Ainur, dia hanya ada RM24 dan mahu mengumpul wang terlebih dulu.</p>
      <p>“Kesungguhannya membuatkan saya terharu dan akhirnya nekad menjual dua paket sosej dengan harga RM16 saja manakala salah satunya diberi secara percuma,” katanya ketika dihubungi Harian Metro.</p>
      <p>Menurut Nur Sakinah, dia sudah bertemu Ainur, Ahad lalu, untuk urusan COD dan terharu ketika menerima wang RM1 berjumlah RM25 daripada kanak-kanak itu.</p>
      <p>“Ikutkan, saya mahu menjual dua paket sosej itu dengan harga RM16 tetapi Ainur mahu membayar RM20, namun dia memberi RM25 pula ketika COD.</p>
      <p>“Namun, saya memulangkan semula RM5 kepadanya dan saya dapat lihat reaksi Ainur yang amat gembira ketika datang mengambil sosej itu bersama rakannya.</p>
      <p>“Selepas pertemuan itu, Ainur ada memberi maklum balas menerusi kiriman WhatsApp dengan menyatakan sosej itu sedap dan mahu membelinya lagi selain berkongsi videonya menikmati makanan itu bersama rakan.</p>
      <p>“Sebagai peniaga, saya terharu dan pada masa sama terhibur dengan gelagatnya,” katanya.</p>
      <p>Nur Sakinah berkata, niatnya berkongsi kisah berkenaan di Twitter adalah untuk menunjukkan kesungguhan Ainur dan berharap sikapnya itu menjadi ikutan anak muda lain.</p>
      <p>“Saya berkongsi kisah itu kerana kagum dengan kesungguhannya tetapi tidak sangka ia mendapat perhatian hingga tular di Twitter dan platform laman sosial lain,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2016/04/129278/500-panggilan-sms-sehari"/>
        <a href="https://www.hmetro.com.my/mutakhir/2017/06/236855/bina-keyakinan-diri"/>
        <a href="https://www.hmetro.com.my/hati/2018/06/349873/rai-80-kanak-kanak-rumah-baitus-sakinah"/>
        <a href="https://www.hmetro.com.my/hati/2017/05/228480/ajar-kanak-kanak-jana-pendapatan"/>
        <a href="https://www.hmetro.com.my/utama/2019/09/500949/bukan-saya-buat-saya-teman-suami"/>
        <a href="https://www.hmetro.com.my/node/62652"/>
        <a href="https://www.hmetro.com.my/mutakhir/2018/01/308088/nafi-kejadian-bunuh-dan-ambil-organ"/>
        <a href="https://www.hmetro.com.my/node/104869"/>
      </related>
    </article>
  </body>
</html>