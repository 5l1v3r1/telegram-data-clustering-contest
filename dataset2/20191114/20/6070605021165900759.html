<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Iglesias-assumeix-contradiccions-coalicio-PSOE_0_2343965805.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T20:35:21+00:00"/>
    <meta property="og:title" content="Iglesias assumeix que trobarà &quot;molts límits i contradiccions&quot; en el govern de coalició amb el PSOE"/>
    <meta property="og:description" content="El líder de Podem agraeix a la militància l'&quot;esforç&quot; i avisa que el cel s'aconsegueix amb &quot;perseverança&quot;"/>
  </head>
  <body>
    <article>
      <h1>Iglesias assumeix que trobarà "molts límits i contradiccions" en el govern de coalició amb el PSOE</h1>
      <h2>El líder de Podem agraeix a la militància l'"esforç" i avisa que el cel s'aconsegueix amb "perseverança"</h2>
      <address>
        <time datetime="2019-11-14T20:35:21+00:00">14 Nov 2019, 20:35</time>
      </address>
      <p>Pablo Iglesias afronta amb pragmatisme la possible entrada al govern del PSOE i assumeix que hi trobarà "molts límits i contradiccions". "Haurem de cedir en moltes coses", ha reconegut en una carta adreçada a la militància de Podem aquest dijous. El líder del partit lila dona per fet que la coalició tirarà endavant i dona les gràcies a les bases pel seu "esforç quotidià" perquè hagi estat possible. "Avui sento un immens orgull de poder dir-vos que tot aquest esforç ha valgut la pena", celebra Iglesias en la missiva, en la qual reclama que el partit es reforci orgànicament arreu del territori. </p>
      <p>Conscient dels canvis de criteri que ha mantingut Sánchez a l'hora d'acceptar la incorporació de Podem a l'executiu, Iglesias ha volgut fer valer el seu missatge de campanya, en què va insistir en la fórmula de la coalició que el PSOE havia deixat enrere. "Recordeu que els avenços que més valen la pena no s'aconsegueixen a la primera", ha escrit el secretari general, que ha recordat el fracàs del primer intent, que va acabar desembocant en la repetició electoral. A més, Iglesias fa referència a l'oposició que arribarà de qui no desitja aquest pacte.</p>
      <p>"Els partits de dreta i els braços mediàtics del poder econòmic ens colpejaran molt durament a cada pas que fem, per petit que sigui", continua. "Hi haurà qui inverteixi molts milions d'euros i hores de televisió en intentar desmoralitzar-nos, frustrar-nos i convèncer-nos que no es pot", afegeix. Iglesias s'agafa a dos lemes clau del partit que va néixer el 2014 com el "Sí que es pot" i la voluntat d'assaltar el cel. "Recordeu que el cel s'aconsegueix amb perseverança. Recordeu que quan la gent de Podem es mou i empeny, clar que es pot", culmina la carta Iglesias. </p>
    </article>
  </body>
</html>