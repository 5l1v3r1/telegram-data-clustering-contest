<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_zagibel-denisa-calenka-batki-gotovi-do-eksgumaciyi/938260"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T20:44:00+00:00"/>
    <meta property="og:title" content="Загибель Дениса Чаленка: батьки готові до ексгумації"/>
    <meta property="og:description" content="Батьки 14-річного Дениса Чаленка, який загинув за таємничих обставин у Прилуках на Чернігівщині, готові до ексгумації тіла сина. Вони прагнуть дізнатися, якою смертю він загинув. Родина знайшла в Німеччині експертів, які зроблять експертизу, та людей, які це оплатять. &quot;Ми згодні, ми ..."/>
  </head>
  <body>
    <article>
      <h1>Загибель Дениса Чаленка: батьки готові до ексгумації</h1>
      <address><time datetime="2019-11-14T20:44:00+00:00">14 Nov 2019, 20:44</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938260_w_300.jpg?v=0"/>
        <figcaption>У Прилуках на Чернігівщині 14-річного Дениса Чаленка знайшли мертвим на коліях. Фото - prk.city</figcaption>
      </figure>
      <p>Батьки <b>14-річного Дениса Чаленка,</b> який загинув за таємничих обставин у Прилуках на Чернігівщині, готові до ексгумації тіла сина. Вони прагнуть дізнатися, якою смертю він загинув.</p>
      <p>Родина знайшла в Німеччині експертів, які зроблять експертизу, та людей, які це оплатять.</p>
      <p>"Ми згодні, ми йдемо до кінця. Є експерти з Німеччини. Вже повністю все договорено. Це вартує дуже багато грошей. Вони це все готові покрити і зробити ексгумацію", - каже батько загиблого <b>Віктор Чаленко,</b> передає <a href="https://tsn.ua/ukrayina/batki-zagiblogo-denisa-chalenka-z-priluk-gotovi-do-eksgumaciyi-tila-sina-abi-vstanoviti-obstavini-yogo-smerti-1443486.html">ТСН.</a></p>
      <p>Попри обіцянки, у поліції статтю, за якою відкрили провадження про смерть, так і не перекваліфікували на вбивство. Цього вимагають батьки.</p>
      <p>Люди знову вийшли на мітинг до відділку поліції і вимагають об'єктивного розслідування смерті підлітка. Сьогодні мали бути результати експертизи, але оприлюднення перенесли на завтра, 15 листопада.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_zagibel-denisa-calenka-batki-pokazali-slidi-pobittya-na-tili-sina/937231"/>
      </related>
      <p>Востаннє у місті палили шини ще при колишньому керівникові поліції. Його люди звинуватили у необ'єктивному розслідуванні - смерть підлітка на залізничних коліях тоді розглядали винятково як нещасний випадок.</p>
      <p>Батьки Дениса Чаленка домоглися, як вони кажуть, "маленької перемоги над правоохоронною системою". Шевченківський суд столиці зобов'язав внести до єдиного реєстру досудових розслідувань заяву батька про вчинення злочинів низки посадовців – прокурора міста Прилуки, його заступника, колишнього керівника поліції, слідчого, судмедексперта.</p>
      <blockquote>Віктор Чаленко із Прилук на Чернігівщині продовжує розслідувати загадкову загибель свого сина 14-річного Дениса. Шукає свідків, які щось бачили чи знають. 13 листопада чоловіка викликали до поліції, аби поділився, що дізнався. Там у свою чергу повідомили попередні результати експертиз та нові версії. Одна з них – <a href="https://gazeta.ua/articles/np/_zagibel-denisa-calenka-do-yakoyi-versiyi-shilyayut-slidstvo/938021">хлопець був п'яний</a>, впав і вбився.</blockquote>
    </article>
  </body>
</html>