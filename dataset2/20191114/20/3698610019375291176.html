<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/rada-timchasovo-dozvolila-operatoru-gts-zakupovuvati-gaz-u-postachalnika-v-obhid-tendernih-procedur-329697_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T20:22:00+00:00"/>
    <meta property="og:title" content="Рада тимчасово дозволила оператору ГТС закуповувати газ у постачальника в обхід тендерних процедур"/>
    <meta property="og:description" content="За даними джерел DT.UA, закон виписано під ТОВ Оператор ГТС України - дочірню компанію Укртрансгазу."/>
  </head>
  <body>
    <article>
      <h1>Рада тимчасово дозволила оператору ГТС закуповувати газ у постачальника в обхід тендерних процедур</h1>
      <h2>За даними джерел DT.UA, закон виписано під ТОВ "Оператор ГТС України" - дочірню компанію "Укртрансгазу".</h2>
      <address>
        <time datetime="2019-11-14T20:22:00+00:00">14 Nov 2019, 20:22</time>
      </address>
      <p>Верховна Рада схвалила в другому читанні й у цілому законопроект, що дозволяє оператору газотранспортної системи протягом півроку купувати природний газ у компанії-постачальника в обхід тендерних процедур. Проект закону "Про внесення змін до закону України "Про публічні закупівлі" у зв'язку з відділенням діяльності з <b><a href="https://dt.ua/ECONOMICS/platiti-zayve-gazpromu-pri-transportuvanni-gazu-ne-dovedetsya-golova-nkrekp-328327_.html">транспортування природного газу</a></b>" в четвер, 14 листопада, підтримали в цілому 266 народних депутатів.</p>
      <p>Згідно з документом, компанія-оператор ГТС отримує право протягом шести місяців після набуття законом чинності  укладати договори про купівлю товарів та послуг з компанією, що припинила або припиняє транспортувати газу у зв'язку з анбандлінгом. Проте користуватися цим правом оператор має лише якщо це необхідно для забезпечення безперервного функціонування ГТС України.</p>
      <p>За даними джерел <a href="https://dt.ua/"><b>DT.UA</b></a> в уряді, законопроект виписаний під ТОВ "Оператор ГТС України" - дочірню компанію АТ "Укртрансгаз". "Укртрансгаз", дочірня компанія НАК "Нафтогаз України", сьогодні займається транспортуванням газу.</p>
      <p>Автором законопроекту є "слуга народу" Роксолана Підласа. За нього проголосували більшість депутатів від "Слуги народу" і "Голосу", п'ятеро членів групи "За майбутнє" і дев'ять позафракційних парламентарів, включаючи спікера Дмитра Разумкова і віце-спікера Руслана Стефанчука.</p>
      <p>Як повідомлялося, <b><a href="https://dt.ua/ECONOMICS/operator-gts-podav-zayavku-v-nkrekp-na-licenziyu-z-transportuvannya-gazu-329354_.html">"Оператор ГТС України" розраховує до кінця 2019 року отримати ліцензію на транспортування газу</a></b>, так як з 1 січня Оператор ГТС буде відокремлено від групи "Нафтогаз" і передано в управління держкомпанії АТ "Магістральні газопроводи України".</p>
      <p>"Магістральні газопроводи України" мають викупити активи в "Оператора ГТС України", але в бюджеті коштів на це не закладено.</p>
      <p>Детальніше про анбандлінг <b><a href="https://dt.ua/energy_market/gts-slozami-ne-zaradish-328182_.html">читайте в матеріалі Алли Єрьоменко "ГТС сльозами не зарадиш"</a> </b>у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>