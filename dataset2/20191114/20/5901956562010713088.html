<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/zaradi-poplav-razglasene-izredne-razmere-249310"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T20:05:00+00:00"/>
    <meta property="og:title" content="Zaradi poplav razglašene izredne razmere"/>
    <meta property="og:description" content="RIM – Italijanska vlada je razglasila izredne razmere v Benetkah, ki so jih v preteklih dneh prizadele poplave. Mesto bo za odpravo škode prejelo okoli 20 milijonov evrov, je na twitterju sporočil..."/>
  </head>
  <body>
    <article>
      <h1>Zaradi poplav razglašene izredne razmere</h1>
      <h2>V Benetkah pravo razdejanje. </h2>
      <address><time datetime="2019-11-14T20:05:00+00:00">14 Nov 2019, 20:05</time> by <a rel="author">STA, Ma. M.</a></address>
      <p>RIM – Italijanska vlada je razglasila izredne razmere v Benetkah, ki so jih v preteklih dneh prizadele poplave. Mesto bo za odpravo škode prejelo okoli 20 milijonov evrov, je na twitterju sporočil premier <b>Giuseppe Conte</b>.<br/><br/>»Vlada je potrdila izredne razmere v Benetkah,« je po seji vlade sporočil italijanski premier. Napovedal je, da bodo mestu namenili okoli 20 milijonov evrov za najnujnejše intervencije v podporo mestu in prebivalcem.<br/> </p>
      <h3>Preberite še:</h3>
      <p><a href="https://www.slovenskenovice.si/novice/svet/clanek/izredne-razmere-pri-sosedih-take-katastrofe-ne-pomnijo-249102">Morje zalilo okoli 80 odstotkov Benetk</a><br/><a href="https://www.slovenskenovice.si/novice/svet/video-in-foto-benetke-pod-vodo-na-hrvaskem-valovi-visoki-7-metrov-248580">VIDEO in FOTO: Benetke pod vodo, v Piranu javni alarmi</a><br/><br/>V Benetkah, kjer živi okoli 50.000 ljudi, letno pa jih obišče okoli 36 milijonov turistov, so v torek zvečer zabeležili eno najvišjih gladin morja v mestu v zadnjih 50 letih, 187 centimetrov. Pod vodo je bilo 80 odstotkov mesta. Voda je vdrla v številne zgradbe, tudi baziliko svetega Marka. Zaradi močnih sunkov vetra je ponoči s privezov pometalo gondole in čolne.<br/><br/>Gladina morja naj bi drevi po napovedih ponovno presegla 130 centimetrov, kar je dovolj, da bo mesto ponovno pod vodo.</p>
    </article>
  </body>
</html>