<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134641-jocyte-apie-pirmaji-metima-moteru-rinktineje-ismeciau-nezinojau-kur-jis-skries.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-14T20:45:00+00:00"/>
    <meta property="og:title" content="Jocytė apie pirmąjį metimą moterų rinktinėje: „Išmečiau, nežinojau, kur jis skries“"/>
    <meta property="og:description" content="Antrojo kėlinio viduryje Lietuvos moterų rinktinei atitrūkus 18 taškų persvara, Mantas Šernius pažvelgė į jauniausią visų laikų nacionalinės komandos narę Justę Jocytę ir pakėlė ją nuo suolo. Trylikametė moterų krepšinio pažiba pirmoje atakoje priėmė kamuolį iš Giedrės Labuckienės, netrukus pasinaudojo jos užtvara ir paleido vidutinį metimą. „Išmečiau, nežinojau, kur jis skries, bet įkrito ir jaudulys nublėso. Labai tuo džiaugiuosi“, – po ..."/>
  </head>
  <body>
    <article>
      <h1>Jocytė apie pirmąjį metimą moterų rinktinėje: „Išmečiau, nežinojau, kur jis skries“</h1>
      <address><time datetime="2019-11-14T20:45:00+00:00">14 Nov 2019, 20:45</time> by <a rel="author">https://www.facebook.com/LMalinauskas</a></address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206743-any1000x1000.jpg">
          <img src="https://www.basketnews.lt/paveikslelis-206743-any630x500.jpg"/>
        </a>
      </figure>
      <p>Nuotr. BNS</p>
      <p>Antrojo kėlinio viduryje Lietuvos moterų rinktinei atitrūkus 18 taškų persvara, Mantas Šernius pažvelgė į jauniausią visų laikų nacionalinės komandos narę Justę Jocytę ir pakėlė ją nuo suolo. Trylikametė moterų krepšinio pažiba pirmoje atakoje priėmė kamuolį iš Giedrės Labuckienės, netrukus pasinaudojo jos užtvara ir paleido vidutinį metimą.</p>
      <p>„Išmečiau, nežinojau, kur jis skries, bet įkrito ir jaudulys nublėso. Labai tuo džiaugiuosi“, – po rungtynių pirmąjį savo metimą komentavo Jocytė.</p>
      <p>Vienoje aikštės pusėje po tinklelį skrodusio metimo tribūnoje pašoko sidabrinės U16 rinktinės narės, o kitoje, už pat rinktinės suolelio, įtemptai savo atžalą stebėję mergaitės tėvai. Jocytė pripažįsta, artimųjų palaikymas pridėjo pasitikėjimo savo jėgomis.</p>
      <p>„Labai smagu, kad atvažiuoja palaikyti ir serga už mane, – tęsė Jocytė. – Įėjus iš rūbinės, jaudulys, nesu tiek turėjusi žmonių. Suprantu, kokia atsakomybė žaisti vis dėl to ne su savo metų rinktine, su moterimis. Smagu, kad treneris išleido pasižaisti. Manau, neblogai išnaudojau savo šansą.“</p>
      <p>Jocytė rinktinėje debiutavo būdama 13 metų, 11 mėnesių ir 26 dienų amžiaus. Per 10 minučių aikštėje ji pasižymėjo 4 taškais (2/3 dvitaškiai, 0/1 tritaškiai), 3 rezultatyviais perdavimais ir 6 naudingumo balais.</p>
      <p>Jos pirmoji patirtis rinktinėje – baigta. Krepšininkė atsisveikino su nacionalinė ekipa, kuri penktadienį pakels sparnus į Turkiją. Sekmadienį Mersine laukia akistata su po atkaklios kovos 56:59 serbėms pralaimėjusios turkės.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fghettogames%2Fvideos%2F2394002264196190%2F&amp;show_text=0&amp;width=630" width="630" height="353" data-service="Facebook" scrolling="no"/>
      </figure>
      <p>„Ten bus karas, bus pragaras, – apie akistatą su Turkija kalbėjo rinktinės vyr. treneris Šernius. – Kalbėjau su treneriais, kurie stebėjo jų rungtynes. Ją reikia saugoti, ji yra perlas, mes šito negalime (sau leisti).“</p>
      <p>„Labai smagu dirbti su tokia krepšininke, – apie Jocytę pridėjo Šernius. – Tai yra kiekvieno trenerio svajonė – turėti krepšininkę su tokio aukšto lygio supratimu. Ji treniruočių metu naujus derinius įvykdo be klaidų. 13-14 metų taip greitai suprasti derinius yra pliusas, ypač įžaidėjai.</p>
      <p>Aš labai nustebau jos pataikymo procentu. Aš buvau tikrai ją ne vieną kartą matęs rungtynėse, stebėjau ir kelias treniruotes. Manau, kad ateityje jos pataikymo procentas bus labai svarbu. Ji turi gerą jausmą ir nenusileido kitoms rinktinės žaidėjoms. Visi krepšinio mylėtojai turime ją palaikyti ir palinkėti, kad viskas sektųsi be traumų. Manau, kad ateityje turėsime žaidėją, kuri padės rinktinėje.</p>
      <p>Aš manau, kad dabar ji turi būti kiekvienoje rinktinėje ir kvėpuoti rinktine. Lietuvoje šiuo metu tai yra aukščiausias krepšinio lygis.“</p>
      <p>
        <b>Justės Jocytės komentaras po rungtynių:</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fghettogames%2Fvideos%2F1026771014430092%2F&amp;show_text=0&amp;width=630" width="630" height="353" data-service="Facebook" scrolling="no"/>
      </figure>
      <p>Kurioje pozicijoje treneris mato Jocytę?</p>
      <p>„Nesvarbu, kurioje pozicijoje žais. Ji turės atlikti svarbiausius sprendimus. Sprendikė“, – pasisakė Šernius.</p>
      <p>
        <b>Manto Šerniaus komentaras:</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fghettogames%2Fvideos%2F578643952871511%2F&amp;show_text=0&amp;width=630" width="630" height="353" data-service="Facebook" scrolling="no"/>
      </figure>
      <h3>
        <a href="https://www.basketnews.lt/zaidejai/23652-juste-veronika-jocyte.html">Justė Veronika Jocytė</a>
      </h3>
      <figure>
        <img src="https://www.basketnews.lt/paveikslelis-200233-any150x150.jpg"/>
      </figure>
      <figure>
        <img src="https://www.basketnews.lt/paveikslelis-202370-crop100x150.jpg"/>
      </figure>
      <ul>
        <li>MIN: 24.93</li>
        <li>PTS: 13.33 (57.5%)</li>
        <li>REB: 5</li>
        <li>AS: 3.67</li>
        <li>ST: 1</li>
        <li>BS: 0.67</li>
        <li>TO: 1</li>
        <li>GM: 3</li>
      </ul>
    </article>
  </body>
</html>