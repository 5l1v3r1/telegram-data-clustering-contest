<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621545/%D8%AF%D8%B1%D8%AF-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%B1%D8%A7%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T20:23:00+00:00"/>
    <meta property="og:title" content="درد فوتبال ایران چیست؟"/>
    <meta property="og:description" content="پیشکسوت فوتبال ایران می‌گوید شاگردان ویلموتس مقابل عراق از اعتماد به نفس پایینی برخوردار بوده اند و این موضوع به شکست آن‌ها منجر شده است."/>
  </head>
  <body>
    <article>
      <h1>درد فوتبال ایران چیست؟</h1>
      <address>
        <time datetime="2019-11-14T20:23:00+00:00">14 Nov 2019, 20:23</time>
      </address>
      <p>
        <i>پیشکسوت فوتبال ایران می‌گوید شاگردان ویلموتس مقابل عراق از اعتماد به نفس پایینی برخوردار بوده اند و این موضوع به شکست آن‌ها منجر شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد پنجعلی پیشکسوت فوتبال ایران درباره شکست تیم ملی فوتبال ایران مقابل عراق در رقابت‌های انتخابی جام جهانی ۲۰۲۲ قطر گفت: باخت بدی بود. در این بازی نتوانستیم خوب بازی کنیم. اعتماد به نفس بازیکنان پایین بود. تیم عراق در این بازی عملکرد خوبی داشت و کم کم بازی را از ما گرفتند. شکل فوتبال عراق طوری بود که رفته رفته بازی را برای ما دشوار کرد و توانستند توپ و میدان را در اختیار بگیرند و در نهایت پیروز بازی شوند.</p>
      <p>او درباره اینکه علت شکست ایران مقابل عراق چه بود گفت:‌ مشکل ما این است که ما فوتبال نداریم. فوتبال ما آماتور هم نیست. ما در این مدت موفقیت‌هایی که به دست آوردیم به خاطر خلاقیت بازیکنان‌مان بوده است. الان شما ببینید ما چند بازیکن خوب داریم که در باشگاه‌های خوب خارجی بازی می‌کنند. ما مشکل نفر نداریم و مساله فوتبال ما زیرساخت است که هنوز حل نشده است.</p>
      <figure>
        <img src="https://aftabnews.ir/files/fa/news/1398/8/23/359346_334.jpg"/>
      </figure>
      <p>پنجعلی افزود: در حال حاضر این همه پول صرف آوردن بازیکن و مربی خارجی می‌شود اما درد فوتبال ما نیروی خارجی نیست. ما باید زیرساخت فوتبال خود را درست کنیم و فوتبال‌مان را از حالت آماتور در بیاوریم.</p>
      <p>او درباره آینده تیم ملی ایران در رقابت‌های انتخابی جام جهانی گفت: هنوز شانس از بین نرفته است اما کار سختی داریم. چند بازی در تهران برای ما باقی مانده است و ما می‌توانیم روی این بازی‌ها حساب کنیم و فکر می‌کنم که بازهم با خلاقیت فردی بازیکنان خوب تیم، می‌توانیم دوباره به موفقیت برسیم و راهی جام‌جهانی شویم.</p>
    </article>
  </body>
</html>