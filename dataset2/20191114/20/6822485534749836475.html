<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T20:20:00+00:00"/>
    <meta property="og:title" content="توافق ریاض، «نسخه یمنی بیانیه بالفور»/ عربستان به دنبال تثبیت اشغالگری در جنوب یمن"/>
    <meta property="og:description" content="فاطمه صالحی در خبرگزاری مهر نوشت: مقامات سعودی به شدت از امضای یک توافقنامه میان دولت مستعفی یمن تحت حمایت ریاض و نیروهای شورای انتقالی جنوب این کشور تحت حمایت امارات سرمست هستند به طوریکه در سخنان خود نمی توانند این ذوق زدگی را پنهان کنند."/>
  </head>
  <body>
    <article>
      <h1>توافق ریاض، «نسخه یمنی بیانیه بالفور»/ عربستان به دنبال تثبیت اشغالگری در جنوب یمن</h1>
      <address>
        <time datetime="2019-11-14T20:20:00+00:00">14 Nov 2019, 20:20</time>
      </address>
      <p>امضای توافقنامه ریاض میان مزدوران امارات و عربستان که باعث سرمستی ریاض شده است بیش از آنکه منجر به حل بحران یمن شود در راستای تحکیم اشغالگری عربستان در جنوب یمن صورت گرفته است.</p>
      <p>فاطمه صالحی در خبرگزاری مهر نوشت: مقامات سعودی به شدت از امضای یک توافقنامه میان دولت مستعفی یمن تحت حمایت ریاض و نیروهای شورای انتقالی جنوب این کشور تحت حمایت امارات سرمست هستند به طوریکه در سخنان خود نمی توانند این ذوق زدگی را پنهان کنند.</p>
      <p>امضای یک توافقنامه میان نیروهای مزدور امارات و عربستان به قدری برای ریاض خوشحال کننده بود که محمد بن سلمان ولی عهد عربستان مدعی شده است که این توافقنامه سرآغاز فصل جدیدی در تاریخ یمن و گامی به سمت پایان دادن جنگ در این کشور است.</p>
      <p>جالب آنکه عادل الجبیر وزیر مشاور در امور خارجه عربستان نیز مدعی شده امضای این توافقنامه نشان می هد که عربستان به دنبال تحقق صلح در یمن است. دونالد ترامپ رئیس جمهور آمریکا نیز نتوانسته در این خصوص سکوت کند و با استقبال از توافق مذکور آن را سرآغاز خوبی در خصوص یمن توصیف کرده است.</p>
      <p>در خصوص این توافقنامه باید به چند نکته اشاره کنیم: نخست آنکه بسیاری از کاربران شبکه های مجازی و تحلیل گران معتقدند که این توافقنامه در واقع نسخه یمنی بیانیه بالفور است که در نهایت منجر به اشغال فلسطین توسط رژیم صهیونیستی شد و این بار ریاض قصد دارد با این توافقنامه اشغالگری خود را در یمن تثبیت کند.</p>
      <p>دوم آنکه این توافقنامه اصولا میان نیروهای مزدور عربستان و امارات امضا شده و هیچ نشانی از نمایندگان ملت یمن و نیروهای انصارالله در جریان امضای این توافقنامه به چشم نمی خورد بنابراین نمی توان آن را برخواسته از توافق شمال یمن و جنوب آن دانست. جنبش انصارالله یمن نیز با واکنش به این توافقنامه اعلام کرده که این توافقنامه مرده متولد شده و اجرایی نخواهد شد و هیچ ارتباطی به ملت یمن ندارد.</p>
      <p>سوم آنکه توافقنامه مذکور به دنبال تقسیم قدرت میان نیروهای مذکور عربستان و امارات در استان های جنوبی کشور است. این بدان معنی است که عربستان و امارات به صورت نیابتی قدرت را در مناطق مذکور به دست می گیرند.</p>
      <figure>
        <img src="https://www.aljazeera.net/File/GetImageCustom/d4cf29ef-eddd-4a87-b290-d9405dc76e2f/1026/580"/>
      </figure>
      <p>امضای توافقنامه مذکور به قدری مهم بود که شخص بن سلمان و ولی عهد ابوظبی در مراسم آن حضور داشتند. بر این اساس قرار است یک دولت با حضور 24 وزیر میان استان های جنوبی و شمالی تشکیل شود. ائتلاف متجاوز سعودی با این توافقنامه عملا اداره کشور را به دست گرفته است.</p>
      <p>چهارم آنکه مقامات سعودی با مانور رسانه ای بر روی این توافقنامه به دنبال بهبود وجهه خود در جهان و در میان افکار عمومی هستند چرا که با بزرگ نمایی غیر عادی این توافقنامه آن را دستاورد تاریخی برای خود توصیف میکنند که در راستای پایان دادن به جنگ در یمن صورت گرفته است حال آنکه عامل ایجاد تمام درگیری ها و جنگ در یمن، ائتلاف سعودی و ریاض با مشارکت امارات به شمار می رود.</p>
      <p>پیش از شهر عدن و تعدادی از شهرهای جنوبی یمن شاهد درگیری های شدیدی میان مزدوران وابسته به امارات و عربستان بوده است به طوریکه بسیاری از تحلیل گران این درگیری ها را نمود خارجی اختلافات داخلی میان خاندان آل سعود و نظام امارات می دانستند. عربستان که ادامه یافتن این درگیریها را به ضرر متجاوزان می دید طی هفته های گذشته تلاش های زیادی را برای دستیابی به توافق میان مزدوران دو طرف انجام داد.</p>
      <p>مزدوران تحت حمایت عربستان طی هفته های گذشته کنترل مناطق مهمی از عدن را از نیروهای مزدور امارات تحویل گرفتند و اکنون در این توافقنامه در واقع استان حضر موت یمن تحت کنترل سعودی ها در می آید که این خود بیانگر تلاش ریاض برای تثبیت اشغالگری در یمن است.</p>
      <p>اهداف توسعه طلبانه عربستان در یمن بر کسی پوشیده نیست به طوریکه ریاض همواره در رؤیایی پیشروی در یمن و به اشغال در آوردن بخش های مهم این کشور بوده است که با این توافقنامه بخش هایی از رؤیای ریاض محقق می شود.</p>
      <p>پنجم آنکه در این توافقنامه بر ضرورت اتحاد تمام طرفها تحت نظارت ائتلاف سعودی برای رویارویی با جنبش انصارالله تاکید شده که خود بیانگر اهداف ضد ملی عربستان در یمن است. ریاض که می دید نیروهای انصارالله یمن به اختلافات میان مزدوران سعودی و اماراتی دل خوش نکرده و هم چنان عملیات نظامی علیه متجاوزان را در دستور کار خود دارد بر آن شد تا با متحد کردن مزدوران دو کشور، هدف اصلی اقدامات آن ها را بر پایه مبارزه با جنبش انصارالله تعیین کند.</p>
      <figure>
        <img src="https://img.youm7.com/ArticleImgs/2019/11/6/275188-%D8%A7%D8%AA%D9%81%D8%A7%D9%82-%D8%A7%D9%84%D8%B1%D9%8A%D8%A7%D8%B6-(1).jpeg"/>
      </figure>
      <p>در واقع عربستان با این توافق به دنبال آن است تا هرگونه فرصت ناشی از به وجود آمدن اختلافات و خلأ میان مزدوران سعودی و اماراتی را از دست نیروهای انصارالله گرفته و توجه همه را به سمت مبارزه با این جنبش سوق دهد.</p>
      <p>چنانچه ریاض به صورت واقعی به دنبال تحقق توافق در میان یمنی ها بود باید اولا نامی از ائتلاف سعودی در این توافقنامه نمی برد و دوما نیروهای انصارالله که بخش مهمی از جریان سیاسی کشور یمن است و نمی توان به هیچ عنوان آن را در معادلات سیاسی این کشور نادیده گرفت وارد این روند می کرد.</p>
      <p>توافق ریاض در واقع یک توافق میان عربستان و امارات برای تقسیم قدرت در جنوب یمن است نه توافقی میان نیروهای یمن برای اداره کشور، اما عربستان می کوشد در میان رسانه ها و افکار عمومی این واقعیت را وارونه جلوه دهد.</p>
      <p>یمنی ها اگر به دنبال پایان دادن به بحران به وجود آمده از تجاوزات ائتلاف سعودی در این کشور هستند باید به دور از مداخلات خارجی و دیکته های سعودی- اماراتی، با مشارکت تمامی گروه ها به دنبال دست یابی به یک توافق وحدت آفرین باشند تا با پایان دادن به شرایط کنونی کشور، به سمت تشکیل دولت فراگیر حرکت کرده و دست اشغالگران را از مناطق مختلف کشور کوتاه کنند.</p>
    </article>
  </body>
</html>