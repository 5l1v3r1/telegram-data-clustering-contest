<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89677"/>
    <meta property="og:site_name" content="Denník politika"/>
    <meta property="article:published_time" content="2019-11-14T20:35:09+00:00"/>
    <meta property="og:title" content="Poľský prezident Duda kondoloval Čaputovej, vyjadril hlbokú ľútosť v súvislosti s nehodou autobusu"/>
    <meta property="og:description" content="14.11.2019 (Webnoviny.sk) – Poľský prezident Andrzej Duda kondoloval prezidentke Zuzane Čaputovej v súvislosti s tragickou nehodou autobusu. Vyjadril hlbokú ľútosť vo svojom mene aj v mene celého poľského národa. „Zdieľame bolesť so všetkými, ktorých sa táto tragédia dotkla. Som v žiali a smútku s najbližšími obetí a zraneným želám skoré uzdravenie,“ vyhlásil. Agentúru SITA o tom informoval hovorca prezidentky SR Martin Strižinec."/>
  </head>
  <body>
    <article>
      <h1>Poľský prezident Duda kondoloval Čaputovej, vyjadril hlbokú ľútosť v súvislosti s nehodou autobusu</h1>
      <address><time datetime="2019-11-14T20:35:09+00:00">14 Nov 2019, 20:35</time> by <a rel="author">Webnoviny</a></address>
      <p>14.11.2019 (Webnoviny.sk) – Poľský prezident Andrzej Duda kondoloval prezidentke Zuzane Čaputovej v súvislosti s tragickou nehodou autobusu. Vyjadril hlbokú ľútosť vo svojom mene aj v mene celého poľského národa. „<i>Zdieľame bolesť so všetkými, ktorých sa táto tragédia dotkla. Som v žiali a smútku s najbližšími obetí a zraneným želám skoré uzdravenie</i>,“ vyhlásil. Agentúru SITA o tom informoval hovorca prezidentky SR Martin Strižinec.</p>
      <p>Pri zrážke autobusu s nákladným autom prišlo v stredu popoludní o život dvanásť ľudí, ďalších dvadsať skončilo v nemocniciach. Linkový autobus spoločnosti Arriva Nitra odchádzal z Nitry do Jelenca pred 13:00, časť cestujúcich tak tvorili stredoškoláci, ktorým sa skončilo vyučovanie. V súvislosti s nehodou začala polícia trestné stíhanie. Nákladné auto bolo naložené kamennou zmesou, keď schádzalo dolu kopcom, rozkývalo sa, pričom protiidúci autobus sa mu snažil vyhnúť.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Po zrážke zostal nákladiak prevrátený na ceste a autobus v priekope. Vláda dnes rozhodla, že zajtra, teda v piatok bude na Slovensku od 8:00 do 20:00 štátny smútok za obete tejto tragickej nehody. Rodinným príslušníkom obetí nehody prímestského autobusu a nákladného auta kondoloval aj český prezident Miloš Zeman a maďarský prezident János Áder.</p>
      <p>Viac k témam: <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/polsky-prezident-duda-kondoloval-caputovej-vyjadril-hlboku-lutost-v-suvislosti-s-nehodou-autobusu/"><u>Poľský prezident Duda kondoloval Čaputovej, vyjadril hlbokú ľútosť v súvislosti s nehodou autobusu</u></a> © SITA Všetky práva vyhradené.</p>
    </article>
  </body>
</html>