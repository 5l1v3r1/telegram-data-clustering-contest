<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/chrome-android-sperimenta-la-schermata-cambiare-tab-gia-vista-ios-solo-beta-foto-681973/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T20:22:27+00:00"/>
    <meta property="og:title" content="Chrome su Android sperimenta la schermata per cambiare tab già vista su iOS, ma solo in beta (foto)"/>
    <meta property="og:description" content="Apparentemente l’interfaccia di Chrome non conosce pace. Negli ultimi mesi abbiamo visto Google proporre continui esperimenti spostando e aggiungendo elementi...."/>
  </head>
  <body>
    <article>
      <h1>Chrome su Android sperimenta la schermata per cambiare tab già vista su iOS, ma solo in beta (foto)</h1>
      <address><time datetime="2019-11-14T20:22:27+00:00">14 Nov 2019, 20:22</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Apparentemente <b>l’interfaccia di <a href="https://www.androidworld.it/tag/chrome/">Chrome</a> non conosce pace</b>. Negli ultimi mesi abbiamo visto <a href="https://www.androidworld.it/tag/google/">Google</a> proporre <b>continui esperimenti spostando e aggiungendo elementi</b>. L’ultimo test in particolare propone la possibilità di <b>provare l’interfaccia per cambiare tab</b> già presente da tempo nella versione per iOS. Al momento la novità sembra <b>disponibile di default su Chrome Dev e su Chrome Canary</b>, le versioni meno stabili del browser.</p>
      <p>Scaricando uno di questi due (potete usare i badge a fine articolo) dovreste vedere la nuova UI di default, se invece così non fosse provate ad <b>resettare tutti gli altri esperimenti ed abilitare l’apposito flag</b> in <a href="https://www.androidworld.it/2019/11/14/chrome-android-sperimenta-la-schermata-cambiare-tab-gia-vista-ios-solo-beta-foto-681973/chrome://flags">chrome://flags</a>: <b><i>#enable-tab-grid-layout</i></b><i>. </i>Dopo aver completato l’operazione<b><i> </i></b>riavviate l’app un paio di volte per essere sicuri.</p>
      <p>La nuova schermata, come potete vedere dalle immagini più in basso, mostra i vari tab aperti in una griglia, uno accanto all’altro. A dirla tutta si può abilitare già da qualche tempo questa visualizzazione (presente di default su iOS), ma ora <b>la pagina si arricchisce di ulteriori elementi, visibili solo in Dev e Canary</b>. Al centro in alto infatti ora troviamo il logo Google con affianco il toggle per la navigazione in incognito, sotto c’è la classica barra di ricerca con microfono e poi le icone degli ultimi siti visitati. Solo sotto inizia la griglia dei tab.</p>
      <p>Questa nuova schermata è accessibile solo provando a cambiare tab ed è <b>diversa da quella che appare quando si apre una nuova pagina</b>. Ad essere sinceri, ci sembra un po’ troppo carica e ridondante, visto che riporta alcune funzionalità presenti altrove, per cui non è detta l’ultima parola sull’argomento (come sempre con Google).</p>
      <h3>Google Chrome Dev</h3>
      <p>
        <a href="https://play.google.com/store/apps/details?id=com.chrome.dev">Disponibile su Google Play</a>
      </p>
      <h3>Google Chrome Canary</h3>
      <p>
        <a href="https://play.google.com/store/apps/details?id=com.chrome.canary">Disponibile su Google Play</a>
      </p>
      <p>Via: <a href="https://www.androidpolice.com/2019/11/14/chrome-testing-busy-grid-tab-switcher-with-incognito-toggle-search-bar-and-site-shortcuts/">Android Police</a></p>
    </article>
  </body>
</html>