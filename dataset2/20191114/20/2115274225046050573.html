<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/hong_kong_tien_anmen_proteste-6550970/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T20:22:00+00:00"/>
    <meta property="og:title" content="&quot;Hong Kong non sarà un'altra Tien'anmen&quot;"/>
    <meta property="og:description" content="Per il sinologo Federico Masini &quot;le condizioni della Pechino di trent'anni fa e la Hong Kong di adesso sono molto, molto diverse&quot;. Tuttavia &quot;la sicurezza sociale e fisica della popolazione è in pericolo&quot;"/>
  </head>
  <body>
    <article>
      <h1>"Hong Kong non sarà un'altra Tien'anmen"</h1>
      <h2>Per il sinologo Federico Masini "le condizioni della Pechino di trent'anni fa e la Hong Kong di adesso sono molto, molto diverse". Tuttavia "la sicurezza sociale e fisica della popolazione è in pericolo"</h2>
      <address><time datetime="2019-11-14T20:22:00+00:00">14 Nov 2019, 20:22</time> by <a rel="author" href="https://www.agi.it/authors/francesco-palmieri/" target="_blank">Francesco Palmieri</a></address>
      <p>Non è sorpreso il sinologo Federico Masini dall'ultimo annuncio di <b>Xi Jinping</b> su <b>Hong Kong</b> e da una sempre più concreta possibilità dell'<b>intervento armato di Pechino</b> per sedare le <b>proteste</b>, che agitano l'ex colonia con crescente violenza. "Gli eventi di questi giorni lasciavano prefigurare questo scenario: il governo centrale cinese ha atteso per intervenire il più possibile, sapendo che a trent'anni da <b>Tien'anmen</b> l'attenzione dell'opinione pubblica mondiale su un evento del genere è molto maggiore", spiega all'AGI il professor Masini, delegato per i rapporti con la Cina dell'Università La Sapienza.</p>
      <p>"Tuttavia la <b>sicurezza sociale</b> e fisica della popolazione di Hong Kong è effettivamente in pericolo. Ora, si tratterà di vedere quanto le autorità di Pechino saranno in grado di esercitare moderazione, con intelligenza e cautela, nel tentativo di restaurare l'<b>ordine legale</b>. Perché ormai di questo si tratta, a torto o a ragione. È difficile immaginare qualunque altro scenario", aggiunge Masini. "Più complesso è dire perché tutto ciò sia successo e poi tutto dipende da come finirà".</p>
      <related>
        <a href="https://www.agi.it/economia/hong_kong_pechino_commercio-6550050/news/2019-11-14/"/>
      </related>
      <p>"Faccio fatica a immaginare - osserva Masini - una similitudine con Tien'anmen, perché le condizioni tra Pechino di trent'anni fa e Hong Kong di adesso sono molto, molto diverse". Cautela esprime, il sinologo, circa i giudizi internazionali sulla situazione di Hong Kong: "Ciascun Paese dovrebbe giudicare i fatti alla luce della rispettiva storia e delle rispettive relazioni, evitando di farsi trascinare negli scontri degli altri. E' difficile un confronto tra civiltà, storie e sistemi politici così diversi".</p>
      <p>"Anche per l'Italia - aggiunge - è complicato dare un giudizio sulle condizioni di un altro Stato sovrano. Noi percepiamo Hong Kong per il suo passato, ma in punto di diritto fa parte a tutti gli effetti della Cina al di là della normativa speciale temporanea sancita dalla sua <b>Basic Law</b>".</p>
      <p>Altro conto è "la <b>condanna morale</b> nel caso di <b>spargimento di sangue</b>. L'unica cosa è sperare che le autorità possano esercitare quanto più possibile la moderazione perché la situazione ha passato il limite", dice Masini. "Le <b>richieste degli studenti</b> sono inaccettabili dal punto di vista di qualsiasi Stato sovrano: chiedono il cambiamento del sistema politico di Hong Kong ed è difficile immaginare che possano deciderlo loro..." conclude il sinologo. </p>
      <related>
        <a href="https://www.agi.it/economia/hong_kong_proteste_economia-6549811/news/2019-11-14/"/>
      </related>
    </article>
  </body>
</html>