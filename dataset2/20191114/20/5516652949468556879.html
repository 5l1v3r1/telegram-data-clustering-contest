<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425798/frontex-meiwsh-twn-metanasteytikwn-rown-sta-nhsia-ton-oktwbrio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T20:05:01+00:00"/>
    <meta property="og:title" content="Frontex: Μείωση των μεταναστευτικών ροών στα νησιά τον Οκτώβριο"/>
    <meta property="og:description" content="Μείωση των μεταναστευτικών ροών στα ελληνικά νησιά του ανατολικού Αιγαίου κατά 18% κατέγραψε η Frontex για τον Οκτώβριο, σύμφωνα με σχετική ανακοίνωση."/>
  </head>
  <body>
    <article>
      <h1>Frontex: Μείωση των μεταναστευτικών ροών στα νησιά τον Οκτώβριο</h1>
      <address>
        <time datetime="2019-11-14T20:05:01+00:00">14 Nov 2019, 20:05</time>
      </address>
      <p>
        <b>Μείωση των μεταναστευτικών ροών στα ελληνικά νησιά του ανατολικού Αιγαίου κατά 18% κατέγραψε η Frontex για τον Οκτώβριο, σύμφωνα με σχετική ανακοίνωση.</b>
      </p>
      <p>Σύμφωνα με τα ίδια στοιχεία, η εν λόγω μείωση ήταν και ο βασικός λόγος που μειώθηκαν συνολικά οι παράνομες διελεύσεις στα ευρωπαϊκά σύνορα κατά 17% σε σχέση με τον προηγούμενο μήνα, φτάνοντας τις 16.800 αφίξεις.</p>
      <p>Το σύνολο των αφίξεων για όλες τις μεταναστευτικές οδούς για τους πρώτους 10 μήνες του 2019 ήταν κατά 16% λιγότερες φτάνοντας τις 107.900.</p>
      <p>Σύμφωνα με την Frontex, παρόλο που ο αριθμός των παράτυπων μεταναστών που παίρνουν τη μεταναστευτική οδό της ανατολικής Μεσογείου (ελληνικά νησιά) μειώθηκε τον Οκτώβριο σε σχεδόν 10.800 αφίξεις ή κατά 18% (χωρίς να λαμβάνεται υπόψη η Κύπρος), παραμένει η πιο δημοφιλής διαδρομή καταγράφοντας τα δύο τρίτα όλων των παράνομων διελεύσεων στην ΕΕ.</p>
      <p>Επιπλέον, σημειώνεται πως παρά τη μείωση, η οποία οφείλεται κυρίως στις κακές καιρικές συνθήκες, ο συνολικός αριθμός των αφίξεων στα ελληνικά νησιά και το Αιγαίο το πρώτο δεκάμηνο του 2019 αυξήθηκε κατά 31% σε σχέση με την ίδια περίοδο πέρυσι φτάνοντας τις 63.000.</p>
      <p>Το μεγαλύτερο ποσοστό των μεταναστών που εντοπίστηκαν σε αυτή τη διαδρομή ήταν Αφγανοί (ένας στους τρεις), ενώ οι Σύροι αποτελούσαν το ένα τέταρτο του συνόλου.</p>
    </article>
  </body>
</html>