<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/14/news/basket_eurolega_khimki_mosca_milano-241129753/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T20:46:00+00:00"/>
    <meta property="og:title" content="Basket, Eurolega: l'Olimpia cade a Mosca, Khimki-Milano 87-79"/>
    <meta property="og:description" content="La squadra di coach Messina non riesce a centrare il settimo successo di fila e viene agganciata in classifica proprio dai russi"/>
  </head>
  <body>
    <article>
      <h1>Basket, Eurolega: l'Olimpia cade a Mosca, Khimki-Milano 87-79</h1>
      <h2>La squadra di coach Messina non riesce a centrare il settimo successo di fila e viene agganciata in classifica proprio dai russi</h2>
      <address><time datetime="2019-11-14T20:46:00+00:00">14 Nov 2019, 20:46</time> by <a rel="author">FABRIZIO LORENZI</a></address>
      <p>Dopo 6 vittorie cosecutive, s'interrompe la striscia di successi europei per l'Olimpia che cede 79-87 sul parquet del Khimki Mosca. Milano, nonostante le assenze di Gudaitis e Della Valle, gioca una buona partita, ma sono fatali ai biancorossi i due black out nel secondo tempo (0-16 e 3-15), con cui i russi girano la partita. Messina promuove White in quintetto, e il piano partita è chiaro: difendere forte e provare a correre per non far accoppiare la "pigra" difesa del Khimki. Sono tutti coinvolti nell'attacco milanese, tutti toccano la palla e i russi soffrono la capacità di attaccare in "1 contro 1" degli esterni biancorossi. Nedovic e Scola sono immarcabili (11 e 14 nei primi 20') e cosi l'Ax conduce per tutto il primo tempo (25-22 il primo quarto), chiuso avanti 51-47 con gli uomini di Kurtinaitis che si aggrappano al duo Jerebko-Shved (10 con 5/5 per lo svedese e 14 per la guardia). Si apre il terzo quarto, Rodriguez e Micov firmano il massimo vantaggio Ax (56-47), ma dopo il time out dei russi, Milano smarrisce completamente la via del canestro e non riesce a stoppare l'attacco del Khimki, che piazza un 16-0 in poco piu di 5 minuti e gira completamente la partita (56-63). Solo due magie del "Chacho" consentono a Milano di entrare negli ultimi dieci minuti in perfetta parità (65-65). L'avvio di ultimo quarto è un assolo dei padroni di casa che, guidati ancora da Shved (24 punti) e Jerebko (19 con 8/10 dal campo), piazzano in quattro minuti il break decisivo (68-80) e costringono Messina al time out. Due triple di Roll e Micov sembrano alimentare qualche speranza, ma 4 punti in fila di Kramer chiudono definitivamente ogni discorso per la vittoria finale. Esulta il Khimki, che aggancia i milanesi in testa alla classifica con 6 vittorie. <br/>Secondo ko in Eurolega per la squadra di Messina, che tornerà in campo domenica sul campo della Fortitudo Bologna (ore 18.30), prima del doppio impegno europeo (19 e 21 novembre) con Maccabi ed Efes, entrambe le partite al Forum di Assago.</p>
    </article>
  </body>
</html>