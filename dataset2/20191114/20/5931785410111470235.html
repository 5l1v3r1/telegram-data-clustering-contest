<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/14/marina-maljkovic-ovo-je-pocetak-priprema-za-tokio/"/>
    <meta property="og:site_name" content="Sportska centrala"/>
    <meta property="article:published_time" content="2019-11-14T20:18:56+00:00"/>
    <meta property="og:title" content="Marina Maljković: Ovo je početak priprema za Tokio"/>
    <meta property="og:description" content="Marina Maljković je posle pobede košarkašica Srbije nad Turskom, na startu kvalifikacija za Evropskog prvenstvo ocenila da je utakmica bila očekivano teška. – Nije bila toliko za oko lepa utakmica, ali bila je uzbudljiva, koš za koš. Nije bila dosadna. Nismo imale prepoznatljivu igru, sa više kontranapada koji dolaze iz bolje odbrane. Turska je igrala […]"/>
  </head>
  <body>
    <article>
      <h1>Marina Maljković: Ovo je početak priprema za Tokio</h1>
      <address><time datetime="2019-11-14T20:18:56+00:00">14 Nov 2019, 20:18</time> by <a rel="author">Darko</a></address>
      <p>Marina Maljković je posle pobede košarkašica Srbije nad Turskom, na startu kvalifikacija za Evropskog prvenstvo ocenila da je utakmica bila očekivano teška.</p>
      <p><b>– Nije bila toliko za oko lepa utakmica, ali bila je uzbudljiva, koš za koš. Nije bila dosadna. Nismo imale prepoznatljivu igru, sa više kontranapada koji dolaze iz bolje odbrane. Turska je igrala onako kako smo i očekivali. Pošto nije došao njihov startni plej, mlađe košarkašice su želele da se pokažu, da iskoriste ovu priliku i nametnu se selektoru. To su i uradile i pravile su velike probleme našim bekovima. O Holingsvort sam već pričala, pokazala je svoju dominaciju. Očekivano teška utakmica, bez puno iznenađenja. Rekla sam i mojim igračicama, ovo je početak priprema za Tokio. Ne da mi ne razmišljamo o Evropskom prvenstvu, već je činjenica da se za kratko vreme ponovo nalazimo za nešto što je nama sledeće godine najvažnije na svetu. Zato moramo da popravimo greške koje smo pravili, pre svega u odbrani, zbog čega sad nismo imali kontranapad</b>, rekla je Marina Maljković.</p>
      <p>Ovaj „prozor“ se nastavlja gostovanjem u Albaniji. Tamo neće putovati tim koji je igrao protiv Turske.</p>
      <p>
        <b>– Doći će do promena za koje smo znali i od ranije. Nikada ne potcenjujemo nijednog protivnika, kao što nismo ni pre nekoliko godina Luksemburg. Treba da se pripremimo, biće teško gostovanje. To je svima jasno. Ne znamo šta nas tamo čeka. Imamo jedan trening gde ćemo pokušati da uklopimo mlađe u sistem. Nemamo isti tim, nedostaju Sonja i Dragana. Tina je nova, Miljana isto, a i mlade igračice će dobiti šansu. Albanija je sada izgubila 50 razlike u Litvaniji. Njima je san da nekog pobede, verujem da bi voleli da pobede Srbiju na svom terenu. Ako ispravimo ono ošto smo sada grešili, pre svega u odbrani i trčanju iz odbrane, ne bi trebalo da bude problema.</b>
      </p>
      <p>Ana Dabović je Turkinjama ubacila 16 poena:</p>
      <p><b>– Ove kvalifikacije su mnogo teške, jer ne možemo da igramo na naš, sada već, prepoznatljivi način, kad imamo pripreme od mesec i po dana, koje su teške ali se na njima nametne stil koji igramo poslednjih sedam-osam godina. Teško je za dva dana da se vratimo na taj način, jer sve dolazimo iz klubova u kojima se igra drugačije. Mnogo je teško i selektorki i stručnom štabu da nas vode, jer nemaju dovoljno vremena. Trudimo se, olakšavajuća okolnost je to što smo na okupu više godina. Ali, teško je i da osetimo igru. Isto je bilo i pre četiri ili pet godina, kada smo gubile i od slabijih ekipa, jer nije bilo dovoljno vremena da se nametne taj naš stil. I to nam je sada nedostajalo. Trudimo se, dajemo sve od sebe, ali te stvari nam nedostaju. Čak i konekcija među nama, čak nam je i Sonja to rekla na poluvremenu i to je istina. Nedostajala nam je energija. Bila je zanimljiva utakmica. Hvala svima koji su došli da nas podrže</b>, rekla je Ana Dabović.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/14/srpkinje-se-mucile-ali-upisale-vazan-trijumf/"/>
        <a href="https://www.sportskacentrala.com/2019/11/13/ana-dabovic-nadam-se-podrsci-navijaca/"/>
        <a href="https://www.sportskacentrala.com/2019/11/12/obecanje-srpskih-kosarkasica-navijacima-ostavicemo-srce-na-terenu-a-vi-cete-uzivati/"/>
        <a href="https://www.sportskacentrala.com/2019/11/11/okupile-se-kosarkasice-pred-duele-sa-turskom-i-albanijom/"/>
        <a href="https://www.sportskacentrala.com/2019/11/10/srpkinje-spremne-za-novi-pocetak-ocekuju-podrsku-publike/"/>
        <a href="https://www.sportskacentrala.com/2019/11/04/srpske-kosarkasice-pocinju-novi-ciklus-marina-maljkovic-ocekuje-punu-halu/"/>
        <a href="https://www.sportskacentrala.com/2019/10/03/karijera-joj-je-visila-o-koncu-ali-ce-predvoditi-srbiju-u-kvalifikacijama-za-olimpijske-igre/"/>
        <a href="https://www.sportskacentrala.com/2019/07/22/poznat-raspored-meceva-kosarkasa-i-kosarkasica-srbije-u-kvalifikacijama-za-eurobasket-2021/"/>
        <a href="https://www.sportskacentrala.com/2019/07/22/srpske-kosarkasice-saznale-ko-su-im-protivnice/"/>
      </related>
    </article>
  </body>
</html>