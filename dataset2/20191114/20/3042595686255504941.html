<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/jeg-ville-drepe-suarez/71817116"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T20:37:25+00:00"/>
    <meta property="og:title" content="- Jeg ville drepe Suarez"/>
    <meta property="og:description" content="Liverpool-kaptein Jordan Henderson avslører ukjent drama med tidligere lagkamerat i ny podkast."/>
  </head>
  <body>
    <article>
      <h1>- Jeg ville drepe Suarez</h1>
      <h2>Liverpool-kaptein Jordan Henderson avslører ukjent drama med tidligere lagkamerat i ny podkast.</h2>
      <address><time datetime="2019-11-14T20:37:25+00:00">14 Nov 2019, 20:37</time> by <a rel="author">Daniel Nerli Gussiås</a></address>
      <p>Det er sjelden Premier League-stjernene letter på sløret om hva som skjer bak kulissene i toppklubbene. Derfor var det mange som jublet da Liverpool-kaptein og Champions League-vinner, Jordan Henderson, gjestet podkasten <a href="https://podcasts.apple.com/us/podcast/the-greatest-game-with-jamie-carragher/id1483757361?ign-mpt=uo%3D4">«The Greatest Game»</a> med Jamie Carragher denne uka.</p>
      <p>Det var tydelig at det faktum at de to tidligere har vært lagkamerater gjorde at tonen ble litt mer løssluppen enn den vanligvis er i disse settingene.</p>
      <p>De to snakker mye om den ene sesongen de spilte sammen, som var fra 2012 til 2013. Da var Henderson ny på laget, etter å ha blitt henta fra barndomsklubben Sunderland for en relativt stor overgangssum på den tida.</p>
      <p>
        <b>Unggutten slet med å finne seg til rette i klubben, og han forteller selv om en episode på trening som satte sinnet i kok hos ham. Det sinnet var rettet mot tidligere lagkamerat Luis Suarez.</b>
      </p>
      <p>- Jeg var veldig intens på den tida, for jeg ville bevise alle at jeg hadde noe der å gjøre. Det gjenspeilet seg i måten jeg trente på. Det var frustrerende, sier Henderson i <a href="https://podcasts.apple.com/us/podcast/the-greatest-game-with-jamie-carragher/id1483757361?ign-mpt=uo%3D4">podkasten.</a></p>
      <h3>Gikk i svart</h3>
      <p>Det er Carragher som skyter inn at han husker en episode med Suarez.</p>
      <p>
        <b>- Det husker jeg godt. Jeg prøvde så godt jeg kunne, og jeg var en ung spiller. Det var et par ting Luis gjorde på trening som jeg ikke likte. Det fikk meg til å føle at jeg ikke var god nok. Det kunne være at han slo ut med hendene og gestikulerte om jeg gjorde en feil. Det var som om jeg ikke burde være der, sier en åpenhjertig Liverpool-kaptein.</b>
      </p>
      <p>Etter at dette skjedde gjentatte ganger, svartnet det for Sunderland-gutten.</p>
      <p>- Det gjorde vondt og det frustrerte meg. Da det skjedde enda en gang eksploderte jeg, og da var jeg klar for å drepe ham. Men fra da av hadde jeg faktisk et veldig bra forhold til Luis, forteller Henderson, som røper at de har hyppig kontakt i dag.</p>
      <h3>Dro til Barcelona</h3>
      <p>Suarez forlot Liverpool etter å ha levert en forrykende sesong i Premier League i 2013/2014, hvor han nesten på egenhånd skjøt Liverpool mot deres første ligatittel på 24 år.</p>
      <p>
        <b>Skuffelsen var derfor stor da tittelen glapp på målstreken, og Suarez krevde å bli solgt til den spanske storklubben Barcelona sommeren 2014.</b>
      </p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71821196.jpg?imageId=71821196&amp;x=0&amp;y=0&amp;cropw=100&amp;croph=61.464968152866&amp;width=643&amp;height=387"/>
        <figcaption><b>VANT NESTEN LIGAEN:</b> Både Jordan Henderson og Luis Suarez var instrumentale i Liverpools gulljakt i 2013/2014. Foto: NTB/Scanpix Vis mer</figcaption>
      </figure>
      <p>Da hadde han igjen vært igjennom en ny biteskandale, da han satte tennene i Georgio Chiellini under en kamp i VM for Uruguay. Det gjorde at Suarez ikke kunne komme i gang i sin nye klubb før i midten av oktober det året.</p>
      <p>
        <b>Tidligere hadde Suarez også bitt daværende Chelsea-spiller Branislav Ivanovic, samt hatt en lignende episode i tida han spilte for Ajax i Nederland.</b>
      </p>
      <p>Siden den gang har Suarez vært fast rekkekamerat med Lionel Messi på topp hos Barcenola, hvor de sammen har vunnet La Liga fire ganger og Champions League en gang.</p>
      <h3>Knuste finaledrømmen på spektakulært vis</h3>
      <p>De to tidligere lagkameratene Henderson og Suarez har møttes to ganger på banen i offisielle kamper siden spydspissen dro til Barcelona, og det var Liverpool-kapteinen som kunne le både sist og best.</p>
      <p>Møtene skjedde i mai i år, og var i anledning semifinalene i Champions Leauge.</p>
      <p>
        <b>Selv om katalanerne utklasset de røde fra Merseyside med sifrene 3-0 hjemme på Camp Nou, med Suarez som første målscorer, fikk Liverpool sin revansj da de møttes på Anfield en liten uke etter.</b>
      </p>
      <p>Kampen endte 4-0 til Liverpool i det mange omtaler som tidenes villeste comeback. Liverpool endte også opp som Champions League-vinnere da de slo Tottenham i finalen noen uker senere.</p>
    </article>
  </body>
</html>