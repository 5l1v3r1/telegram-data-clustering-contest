<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/tunel-Cornella-veura-aquest-desembre_0_2344565539.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T20:31:15+00:00"/>
    <meta property="og:title" content="El túnel de vent de Cornellà veurà la llum aquest desembre"/>
    <meta property="og:description" content="L’obra, en una cantonada de l’RCDE Stadium, s’hauria d’haver inaugurat el 2016"/>
  </head>
  <body>
    <article>
      <h1>El túnel de vent de Cornellà veurà la llum aquest desembre</h1>
      <h2>L’obra, en una cantonada de l’RCDE Stadium, s’hauria d’haver inaugurat el 2016</h2>
      <address>
        <time datetime="2019-11-14T20:31:15+00:00">14 Nov 2019, 20:31</time>
      </address>
      <p>Ha costat quatre anys de feixuga burocràcia i obres interminables, però, per fi, aquest mes de desembre veurà la llum. Segons ha pogut saber l’ARA, el túnel del vent planificat en un dels córners de l’RCDE Stadium ja és una realitat. La infraestructura, que va començar a construir-se el setembre del 2015 i s’havia de finalitzar a principis del 2016, obrirà les portes amb més de tres anys de retard, d’aquí a poc més de dues setmanes. De fet, Windoor Realfly, l’empresa responsable, que ja n’havia inaugurat un el 2012 a Empuriabrava, ja permet als usuaris reservar vols a partir del diumenge 1 de desembre i fins al 2022.</p>
      <p>“Windoor arriba a Barcelona. Vols aprendre a volar?”, publicita un anunci recent de l’empresa, que aquestes últimes setmanes treballa contra rellotge per arribar a temps per inaugurar aquesta obra per a la campanya nadalenca. Els últims serrells pendents són enllestir tot el mobiliari de les zones de descans, fer proves de turbines i reforçar la insonorització acústica, un tràmit administratiu certificat a través d’una consultoria especialitzada. Petits esculls per a un projecte faraònic que s’ha anat retardant per diferents problemes.</p>
      <p>Primer, per una documentació extensa: gestions administratives, validacions tècniques, llicències, mesures, anàlisis per a les perforacions i permisos de construcció. Després, per la troballa d’unes aigües subterrànies al subsòl que van obligar a canviar la maquinària i a posar-hi uns fonaments que suportessin l’estructura.</p>
      <p>Uns problemes que van anar ajornant la data de finalització però que ja són història. El que fins ara eren mirades de lament en veure com aquella gran obra no s’enllestia mai, ara són mirades de sorpresa positiva, de gent curiosa que ha vist com durant més de tres anys s’ha anat alçant una construcció que ara llueix una espectacular i moderna façana a joc amb l’estadi.</p>
      <p>L’ajornament, de moment, ha sigut més costós per a l’empresa que no pas per a l’Espanyol. L’obra ha costat més de 10 milions d’euros a Windoor, que des del 2014, l’any en què va posar-se d’acord amb el club per tirar endavant aquest projecte, ha anat pagant un lloguer anual d’uns 300.000 euros a l’entitat blanc-i-blava. “Serà el túnel de vent més ben connectat d’Europa i amb la tecnologia més avançada del mercat”, el van descriure el juny del 2014, en la presentació d’un acord firmat fins al 2029 però prorrogable 10 anys més si les dues parts ho veuen bé.</p>
      <p>El club també sortirà beneficiat de la finalització de les obres, ja que un cop inaugurat aquest negoci, rebrà unes quantitats variables en funció de la quantitat de gent que hi vagi. L’entitat té la referència del túnel de vent d’Empuriabrava, que en els seus primers cinc anys de vida va acollir 250.000 usuaris. L’any 2017, per exemple, els 40.000 voladors que van provar el fins ara únic simulador de caiguda lliure d’Espanya adreçat a tot el públic van deixar una facturació de 2,7 milions d’euros.</p>
      <p>El túnel de vent estarà obert tota la setmana, i es podrà contractar en sessions individuals o col·lectives que van des dels 2 minuts fins als 60. L’activitat inclou una classe, formació amb un instructor personal, el vol i un vídeo de record. El preu per activitat anirà dels 49 als 1.030 euros, tot i que està previst que hi hagi descomptes per als socis de l’Espanyol.</p>
      <p>Tot i el seu cost, a Empuriabrava gairebé sempre ho tenen ple, perquè hi tenen una activitat que atrau una gran clientela: des d’escoles de vol i paracaigudisme fins a públic novell que vol provar una nova experiència, passant per l’exèrcit de l’aire. “Han fet una inversió forta, però ho recuperaran en un any perquè tenen una clientela molt potent”, asseguren fonts de l’Espanyol, que celebren que la inauguració d’aquest espai permetrà generar un flux més gran de públic a les instal·lacions del club, el camp i la botiga.</p>
      <p>A més, l’entitat espanyolista podrà decidir, per fi, què fa amb els 1.500 metres quadrats sobrants, repartits en quatre plantes, que quedaran en aquell espai, que fins ara estava bloquejat per les obres. La idea principal del club és llogar-los a alguna empresa, però no descarta dedicar-los a activitats internes. Finalment, ja es pot començar a afirmar que les obres i les grues en aquell córner de l’RCDE Stadium ja són història. Ara només falta que, com faran els visitants del túnel de vent, l’Espanyol alci el vol.</p>
    </article>
  </body>
</html>