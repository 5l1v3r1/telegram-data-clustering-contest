<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T20:04:40+00:00"/>
    <meta property="og:title" content="Μητσοτάκης: Υπέρ της ευρωπαϊκής προοπτικής της Β. Μακεδονίας"/>
    <meta property="og:description" content="Συνάντηση με τον Ζάεφ - Ο Πρωθυπουργός επανέλαβε την κριτική του στη Συμφωνία των Πρεσπών"/>
  </head>
  <body>
    <article>
      <h1>Μητσοτάκης: Υπέρ της ευρωπαϊκής προοπτικής της Β. Μακεδονίας</h1>
      <h2>Συνάντηση με τον Ζάεφ – Ο Πρωθυπουργός επανέλαβε την κριτική του στη Συμφωνία των Πρεσπών</h2>
      <address><time datetime="2019-11-14T20:04:40+00:00">14 Nov 2019, 20:04</time> by <a rel="author">ΤοΒΗΜΑ Team</a></address>
      <p>Συνάντηση με τον πρωθυπουργό της Βορείου Μακεδονίας Ζόραν Ζάεφ είχε ο πρωθυπουργός Κυριάκος Μητσοτάκης στο περιθώριο του 4ου Thessaloniki Summit.</p>
      <p>Ο Κυριάκος Μητσοτάκης επανέλαβε την κριτική του στη Συμφωνία των Πρεσπών, τόνισε όμως ότι η είναι προϋπόθεση για την ευρωπαϊκή πορεία της γειτονικής χώρας και πως η Ελλάδα πάγια είναι υπέρ της ένταξης των χωρών των δυτικών Βαλκανίων στην ΕΕ για τη διασφάλιση της ειρήνης και της σταθερότητας στην περιοχή.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Όπως είπε ο κ. Ζάεφ, ο κ. Μητσοτάκης υποσχέθηκε, στην κατ’ ιδίαν συνάντηση που είχαν, να βοηθήσει τη χώρα του στην προσπάθεια που κάνει για ένταξη στην ΕΕ.</p>
      <h3>Για 40 λεπτά συζήτησαν Μητσοτάκης – Ζάεφ</h3>
      <p>Στη διάρκεια της συνάντησης των δύο πρωθυπουργών που διήρκεσε 40 λεπτά, η συζήτηση επικεντρώθηκε στα πρόσφατα Συμπεράσματα του Ευρωπαϊκού Συμβουλίου της 17ης-18ης Οκτωβρίου.</p>
      <p>Ο Κυριάκος Μητσοτάκης επιβεβαίωσε τη διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια, η οποία θα συμβάλλει στην διασφάλιση της ειρήνης, της σταθερότητας και της ευημερίας στην ευρύτερη περιοχή.</p>
      <p>Ανέφερε δε ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <h4>Η Συμφωνία δεσμεύει τις δύο χώρες</h4>
      <p>Ο κ. Μητσοτάκης επανέλαβε την κριτική του στη συμφωνία των Πρεσπών, τόνισε όμως ότι από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση.</p>
      <p>Οι δυο Πρωθυπουργοί συμφώνησαν πως η εμπέδωση των σχέσεων καλής γειτονίας καθώς και η περιφερειακή συνεργασία παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων.</p>
      <p>Τέλος, οι κ. Μητσοτάκης και Zaev εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και Βόρειας Μακεδονίας, καθώς και για την υλοποίηση έργων που θα διευκολύνουν την συνδεσιμότητα στην περιοχή μας, προς όφελος του διμερούς εμπορίου.</p>
      <figure>
        <img src="https://www.in.gr/wp-content/uploads/2019/11/MHTSZAE-600x400.jpg"/>
      </figure>
      <h4>Ζάεφ: Εκτιμώ τη στήριξη Μητσοτάκη</h4>
      <p>«Πολύ εποικοδομητική» χαρακτήρισε ο πρωθυπουργός της Βόρειας Μακεδονίας Ζόραν Ζάεφ την κατ’ ιδίαν συνάντηση που είχε με τον έλληνα πρωθυπουργό Κυριάκο Μητσοτάκη, στο περιθώριο του Thessaloniki Summit 2019.</p>
      <p>Μιλώντας σε δημοσιογράφους μετά τη συνάντησή του με τον έλληνα πρωθυπουργό, ο κ. Ζάεφ ανέφερε, μεταξύ άλλων, ότι στο επίκεντρο της συζήτησης βρέθηκε το ευρωπαϊκό μέλλον της χώρας του και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο, η πορεία υλοποίησης της Συμφωνίας των Πρεσπών και οι διμερείς οικονομικές σχέσεις.</p>
      <p>Ο κ. Ζάεφ είπε πως εκτιμά ιδιαίτερα τη στήριξη του έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <h4>«Υπόσχεση για στήριξη στην προσπάθεια ένταξης»</h4>
      <p>Όπως είπε ο κ. Ζάεφ, ο κ. Μητσοτάκης υποσχέθηκε, στην κατ’ ιδίαν συνάντηση που είχαν, να βοηθήσει τη χώρα του στην προσπάθεια που κάνει για ένταξη στην ΕΕ, χάρη και στις παραδοσιακά καλές σχέσεις που διατηρεί η Ελλάδα με τη Γαλλία.</p>
      <p>«Είμαστε υποψήφια χώρα εδώ και μία δεκαπενταετία. Δεν υπάρχει για εμάς εναλλακτική από την πλήρη ένταξη στην ΕΕ και το ΝΑΤΟ. Εξηγούμε για ακόμα μια φορά ότι δεν περιμένουμε να καταστούμε αμέσως πλήρες μέλος, μόνο να διατηρηθεί αυτό το κίνητρο (της ένταξης)» ανέφερε χαρακτηριστικά ο κ. Ζάεφ.</p>
      <h4>Υλοποιούμε τη Συμφωνία</h4>
      <p>Σε ό,τι αφορά τη Συμφωνία των Πρεσπών, ο κ. Ζάεφ είπε πως εξήγησε στον έλληνα πρωθυπουργό την πορεία υλοποίησής της από την πλευρά της χώρας του, ενώ ενημερώθηκε και για την εφαρμογή της από την ελληνική πλευρά.</p>
      <p>Ερωτηθείς για το νέο σήμα των μακεδονικών προϊόντων, που παρουσιάστηκε σήμερα στο πλαίσιο του Thessaloniki Summit, ο κ. Ζάεφ απάντησε πως δεν το έχει δει ακόμα, σημείωσε, ωστόσο, πως υπάρχει διεθνής κανονισμός γι αυτού του είδους τα ζητήματα και εξέφρασε την πεποίθηση πως θα βρεθεί ο καλύτερος δυνατός, φιλικός τρόπος «για να προστατεύσουμε τα brands, την παραγωγή, την ιστορία, την αξιοπρέπεια αφού αυτό είναι που κάνουν οι φίλοι».</p>
      <p>«Είμαστε φίλοι και πρέπει να συνεχίσουμε να είμαστε φίλοι» τόνισε ο κ. Ζάεφ, υπογραμμίζοντας πως η χώρα του θέλει να έχει φιλικές σχέσεις με την Ελλάδα.</p>
      <h4>Πρόσκληση στα Σκόπια</h4>
      <p>Σημείωσε, δε, ότι προσκάλεσε τον κ. Μητσοτάκη να επισκεφθεί τη Βόρεια Μακεδονία και εξέφρασε την ελπίδα ότι αυτό θα συμβεί πολύ σύντομα, αλλά και ότι έως το τέλος του έτους θα υπάρξουν και επισκέψεις υπουργών της ελληνικής κυβέρνησης στα Σκόπια.</p>
      <p>Είπε ακόμα ότι στη συνάντηση συζητήθηκε και η διμερής συνεργασία σε ό,τι αφορά την οικονομία καθώς η Ελλάδα είναι ο δεύτερος μεγαλύτερος εμπορικός εταίρος της Βόρειας Μακεδονίας και ο τρίτος μεγαλύτερος επενδυτής.</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/politics/se-ekseliksi-i-synantisi-mitsotaki-zaef/"/>
        <a href="https://www.tovima.gr/2019/11/14/inbox/financial-times-reportaz-gia-to-kseplyma-mayrou-xrimatos-prokalei-doniseis/"/>
        <a href="https://www.tovima.gr/2019/11/14/politics/macedonia-the-great-to-sima-gia-ta-makedonika-proionta/"/>
        <a href="https://www.tovima.gr/2019/11/14/finance/makedonika-proionta-pos-tha-diaforopoiountai-apo-ayta-tis-v-makedonias/"/>
      </related>
    </article>
  </body>
</html>