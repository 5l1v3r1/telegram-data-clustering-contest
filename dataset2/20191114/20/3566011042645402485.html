<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547398.html/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A2%D9%85%D8%A7%D8%B1-%D9%85%D9%86%D8%AA%D8%B4%D8%B1-%D9%86%D8%B4%D8%AF%D9%87-%D8%B3%D8%B1%D8%A7%D9%86%D9%87-%D9%85%D8%B7%D8%A7%D9%84%D8%B9%D9%87-%DA%A9%D8%AA%D8%A7%D8%A8-%D8%A7%D8%B2-%D9%82%D9%88%D9%84-%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF--%D9%87%D8%B1-%D8%A7%DB%8C%D8%B1%D8%A7%D9%86%DB%8C-%D8%B1%D9%88%D8%B2%D8%A7%D9%86%D9%87----%D8%AF%D9%82%DB%8C%D9%82%D9%87-%D9%85%D8%B7%D8%A7%D9%84%D8%B9%D9%87-%D9%85%DB%8C-%DA%A9%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T20:53:00+00:00"/>
    <meta property="og:title" content="جدیدترین آمار منتشر نشده سرانه مطالعه کتاب از قول وزیر ارشاد؛ هر ایرانی روزانه ۱۳ دقیقه مطالعه می‌کند‌"/>
    <meta property="og:description" content="وزیر فرهنگ و ارشاد اسلامی گفت: در جدیدترین پیمایش صورت گرفته از سوی وزارت ارشاد که هنوز نتایج آن منتشر نشده، سرانه روزانه مطالعه هر ایرانی ۱۳ دقیقه است."/>
  </head>
  <body>
    <article>
      <h1>جدیدترین آمار منتشر نشده سرانه مطالعه کتاب از قول وزیر ارشاد؛ هر ایرانی روزانه ۱۳ دقیقه مطالعه می‌کند‌</h1>
      <address>
        <time datetime="2019-11-14T20:53:00+00:00">14 Nov 2019, 20:53</time>
      </address>
      <p>وزیر فرهنگ و ارشاد اسلامی گفت: در جدیدترین پیمایش صورت گرفته از سوی وزارت ارشاد که هنوز نتایج آن منتشر نشده، سرانه روزانه مطالعه هر ایرانی ۱۳ دقیقه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدعباس صالحی دقایقی قبل در آیین اختتامیه نخستین جشنواره میراث مکتوب رضوی که در خانه فرهنگ صدوقی برگزار شد  با اشاره به اینکه یزد شهر دارالعباده، دارالعلم و دارالولایه است اظهار داشت: این شهر شهر شهید صدوقی است، شهیدی است که پیش‌قراوال مباحث علمی، فرهنگی، و مذهبی و سیاسی یزد و کشور است.</p>
      <p>وی به هفته کتاب اشاره کرد و افزود: وزارت فرهنگ و ارشاد اسلامی  پیمایش های علمی متعددی با عنواین مختلف دارد که یکی از این پیمایش ها در ارتباط با مصرف کالاهای فرهنگی است.</p>
      <p>وزیر ارشاد گفت: موج سوم این پیمایش که هنوز منتشر نشده، حوزه‌های مختلف مصرف کالاهای فرهنگی در کشور را بررسی می‌کند و طبعا علامت‌هایی به فضاهای فرهنگ و هنر و کسانی که در این حوزه تمایل تولید و مصرف دارند می‌دهد.</p>
      <p>صالحی خاطرنشان کرد: نکته نخست در این پیمایش این است که میزان سرانه مطالعه در این کشور که با 15 هزار و 600 نمونه در کشور ایجاد شده، در هفته همان فضای یک ساعت و 30 دقیقه و روزانه 13 دقیقه از مجموعه کشوری است.</p>
      <p>وی گفت: این آمار تقریبا مشابه آمار سال 94 ما در ارزش‌ها و نگرش‌های ایرانیان است و هنوز مصرف کتاب و سرانه مطالعه ما به صورت میانگین تغییری نکرده است.</p>
      <p>وزیر ارشاد ادامه داد: البته این مطلب در عین حالی که آمار خوبی نیست اما یک نکته خوبی هم دارد و با وجودی که در چند سال گذشته روند استفاده از فضای مجازی به شدت افزایش یافته، در طول این سال‌ها رقم مطالعه حفاظت شده و رقم کمی هم پیشرفت داشته، نشان دهنده این است که مجموعه تحرکاتی که اتفاق می‌افتد، حداقل در صیانت از رقم موثر بوده است.</p>
      <p>صالحی گفت: با این حال باید تلاش‌هایی صورت بگیرد که ما این رقم را ارتقا بدهیم ولی نباید تحرکات اتفاق افتاده را دست کم گرفت چرا که اگر نمی‌بود، در این چند سال فضای تحرک فضای مجازی می‌توانست میزان مطالعه را به شکل قابل توجهی تنزل بدهد.</p>
      <p>وی با بیان اینکه نکته دیگر این است که جریان مطالعه کتاب‌های الکترونیک رو به رشد است گفت: 19 و دو دهم کل پاسخگویان در سوال‌های صورت گرفته اعلام کردند که کتاب الکترونیک می‌خوانند در بین افرادی که اهل مطالعه بودند هم بیش از 42 و 4 دهم درصد اعلام کردند که این کتاب‌ها را می‌خوانند.</p>
      <p>وزیر ارشاد در ارتباط با اینکه مردم چه کتابهایی می خوانند گفت: در کل پاسخگویان رمان و داستان 16 و نیم درصد و در جمعیت کتابخوان، 34 و چهار دهم درصد است و همچنان همان آمارهای پیشین ما که رمان و داستان هم در جمعیت کتابخوان و هم در جمعیت عمومی رقم اول را دارد، حفظ شده است.</p>
      <p>صالحی تصریح کرد: عنوان دوم کتاب‌های دینی است که با 10 و یک دهم درصد در میان کل پاسخگویان و 21 و شش دهم در میان جمعیت کتابخوان است و پس از آن به عنواین دیگر از جمله کتاب‌های تخصصی و روانشناسی است.</p>
      <p> </p>
    </article>
  </body>
</html>