<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/me-gymnosan-me-exeytelisan-pasignostos-ithopoios-skinothetis-kataggellei-aprokliti-epithesi-apo-andres-ton-mat-exo-apo-ta-grafeia-toy-pasok/"/>
    <meta property="og:site_name" content="europost.gr"/>
    <meta property="article:published_time" content="2019-11-14T20:45:57+00:00"/>
    <meta property="og:title" content="«Με γύμνωσαν, με εξευτέλισαν…»: Πασίγνωστος ηθοποιός-σκηνοθέτης καταγγέλλει απρόκλητη επίθεση από άνδρες των ΜΑΤ έξω από τα γραφεία του ΠΑΣΟΚ!"/>
    <meta property="og:description" content="Θύμα αστυνομικής αυθαιρεσίας, καταγγέλλει πως έπεσε σήμερα το μεσημέρι ο ηθοποιός και σκηνοθέτης Γιώργος Χατζηγεωργίου. Σύμφωνα με όσα αποκάλυψε ο ίδιος στο newsit.gr, δέχθηκε επίθεση από άνδρες των ΜΑΤ, οι οποίοι βρίσκονται έξω από τα"/>
  </head>
  <body>
    <article>
      <h1>«Με γύμνωσαν, με εξευτέλισαν…»: Πασίγνωστος ηθοποιός-σκηνοθέτης καταγγέλλει απρόκλητη επίθεση από άνδρες των ΜΑΤ έξω από τα γραφεία του ΠΑΣΟΚ!</h1>
      <address>
        <time datetime="2019-11-14T20:45:57+00:00">14 Nov 2019, 20:45</time>
      </address>
      <p>Θύμα αστυνομικής αυθαιρεσίας, καταγγέλλει πως έπεσε σήμερα το μεσημέρι ο ηθοποιός και σκηνοθέτης Γιώργος Χατζηγεωργίου. Σύμφωνα με όσα αποκάλυψε ο ίδιος στο newsit.gr, δέχθηκε επίθεση από άνδρες των ΜΑΤ, οι οποίοι βρίσκονται έξω από τα γραφεία του ΠΑΣΟΚ επί της οδού Χαριλάου Τρικούπη στα Εξάρχεια και τελικά προσήχθη στο αστυνομικό τμήμα Εξαρχείων.</p>
      <p>Όλα συνέβησαν περίπου στις 12:00 το μεσημέρι. Ο Γιώργος Χατζηγεωργίου πήγαινε να συναντήσει την επίσης ηθοποιό σύζυγό του Στάμη Κακαρά με την οποία είχαν ραντεβού κοντά στα γραφεία του ΠΑΣΟΚ. Δεν μπορούσε να φανταστεί την περιπέτεια που θα βίωνε, επειδή όπως λέει, κοίταξε έναν από τους άνδρες των ΜΑΤ.</p>
      <p>«Περίπου στις 12:00, περνώντας έξω από τα γραφεία του ΠΑΣΟΚ συναντήθηκε το βλέμμα μου με έναν φρουρό των ΜΑΤ. Συνέχισα την πορεία μου και αφού τον προσπέρασα τον άκουσα να φωνάζει στους συναδέλφους του να με σταματήσουν» λέει στο newsit.gr ο Γιώργος Χατζηγεωργίου.</p>
      <figure>
        <img src="https://europost.gr/wp-content/uploads/2019/11/xatzhgeorgiou_-226x300.jpg"/>
      </figure>
      <p>«Σε δευτερόλεπτα» περιγράφει ο ηθοποιός, «με περικυκλώνουν πάνω από δέκα άτομα, όλοι αστυνομικοί των ΜΑΤ». Όπως καταγγέλλει του ασκήθηκε βία. Η περιγραφή είναι αποκαλυπτική: «ήρθαν απειλητικά προς το μέρος μου, ένας μου τράβηξε τον γιακά του πουκαμίσου μου κι άλλοι μ’ έσπρωχναν και με τραβούσαν. Τους ρωτούσα τι είναι αυτά που κάνουν και μου απαντούσαν ότι θεωρούμαι ύποπτος».</p>
      <p>«Τους παρότρυνα σε όλη τη διάρκεια του περιστατικού να με πάνε στο τμήμα για εξακρίβωση στοιχείων, ζητώντας τους να έρθει μαζί μου και ο αστυνομικός με τον οποίο έγινε η παρεξήγηση, διότι θεωρώ ότι έκανε κατάχρηση εξουσίας», λέει ο κ. Χατζηγεωργίου και προσθέτει: «με γύμνωσαν, μου έβγαλαν το πουκάμισο, μου σήκωσαν τη φανέλα και με εξευτέλισαν, επιχείρησαν να μου πάρουν και το κινητό τηλέφωνο και κατάφεραν να μου σκίσουν μια μικρή τσάντα στην οποία είχα βιβλιάρια του ΙΚΑ».</p>
      <p>Σύμφωνα με τον ηθοποιό κάποια στιγμή κάλεσαν περιπολικό το οποίο και τον μετέφερε στο αστυνομικό τμήμα Εξαρχείων. Όμως ο αστυνομικός των ΜΑΤ δεν εμφανίστηκε ποτέ, ούτε και ο διοικητής της διμοιρίας του ο οποίος εμφανίζεται να δήλωσε στον Γιώργο Χατζηγεωργίου ότι θα τον ακολουθούσε. Ταυτόχρονα όπως καταγγέλλει κανένας δεν τον ενημέρωσε για τα στοιχεία του αστυνομικού ο οποίος προκάλεσε το περιστατικό. Τουλάχιστον, όπως είπε στο newsit.gr ο ηθοποιός, στο αστυνομικό τμήμα του συμπεριφέρθηκαν αξιοπρεπώς και λίγο αργότερα τον άφησαν ελεύθερο.</p>
    </article>
  </body>
</html>