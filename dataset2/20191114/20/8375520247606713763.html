<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/bakanov-pokazav-originalniy-zakonoprojekt-pro-reformu-sbu-639964.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T20:00:33+00:00"/>
    <meta property="og:title" content="Баканов показав оригінальний законопроєкт про реформу СБУ"/>
    <meta property="og:description" content="Глава спецслужби попереджує, досі у ЗМІ з’являлись «маніпулятивні» законопроєкти"/>
  </head>
  <body>
    <article>
      <h1>Баканов показав оригінальний законопроєкт про реформу СБУ</h1>
      <address>
        <time datetime="2019-11-14T20:00:33+00:00">14 Nov 2019, 20:00</time>
      </address>
      <h4>Глава спецслужби попереджує, досі у ЗМІ з’являлись «маніпулятивні» законопроєкти</h4>
      <p>Голова Служби безпеки України Іван Баканов заявив <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">в інтерв’ю «Главкому»</a>, що редакція закону про реформу СБУ, яку досі оприлюднювали ЗМІ «маніпулятивна».</p>
      <p>«Редакція закону, яку викинули в інтернет, –  не та, яку ми подали в Адміністрацію президента, у Верховну Раду. Там зовсім інший варіант. І це ще раз говорить про те, що сьогодні масмедіа здебільшого маніпулюють якоюсь інформацією», - вважає Баканов, не виключаючи, що можливо «хтось маніпулює за допомогою масмедіа».</p>
      <p>«Мусується інформація, а перевірити, чи правдива вона чи ні, досить важко. Воно «розганяється» досить швидко і потім багатьом здається, що це і є правда. Але все це не відповідає дійсності», - стверджує керівник СБУ.</p>
      <p>Посадовець запевняє, що закон про Службу безпеки України вони розробляли досить тривалий час, консультувалися з міжнародними партнерами, безпосередньо з співробітниками та українськими експертами.</p>
      <p>Баканов каже, що закон поки не оприлюднюється тому, що «є процедура».</p>
      <p>«Ми подаємо закон президенту, даємо свої пояснення, експертні висновки, позицію міжнародної спільноти. Президент визначається і саме він як суб’єкт законодавчої ініціативи вносить документ до парламенту. Коли це станеться, всі отримають проєкт закону», - запевняє Баканов.</p>
      <p>1 з 6<br/><a href="https://glavcom.ua/country/society/bakanov-pokazav-originalniy-zakonoprojekt-pro-reformu-sbu-639964.html#">на весь екран згорнути</a></p>
      <figure>
        <img src="https://glavcom.ua/img/gallery/6399/64/671428_big.jpg"/>
      </figure>
      <figure>
        <img src="https://glavcom.ua/img/gallery/6399/64/671429_big.jpg"/>
      </figure>
      <figure>
        <img src="https://glavcom.ua/img/gallery/6399/64/671430_big.jpg"/>
      </figure>
      <figure>
        <img src="https://glavcom.ua/img/gallery/6399/64/671431_big.jpg"/>
      </figure>
      <figure>
        <img src="https://glavcom.ua/img/gallery/6399/64/671432_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Посадовець відзначив, що документ досить великий за обсягом і має дискусійні моменти. «Наприклад, демілітаризація, адже сьогодні країна перебуває у стані війни. Інше – це суттєве скорочення працівників Служби безпеки – за 5-7 років з нинішніх 27 до 15 тисяч осіб. Ми повинні розуміти, що будь-яка реформа потребує коштів. Наприклад на 2020 рік ми намагалися скоротити штат на 1700 осіб, це передбачає виплати з державного бюджету на рівні 1,3 млрд грн. На жаль, в бюджеті-2020 ці кошти не передбачені», - пояснив Баканов деякі питання у документі про реформу СБУ.</p>
      <blockquote><b>Читайте детальніше тут:<br/></b><br/>   •  <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html"><b>Перше велике інтерв’ю голови Служби безпеки України Івана Баканова</b></a></blockquote>
    </article>
  </body>
</html>