<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/joker-z-rekordnim-dobickom-243377"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T20:25:00+00:00"/>
    <meta property="og:title" content="Joker z rekordnim dobičkom"/>
    <meta property="og:description" content="Le še nekaj milijonov ga loči od čarobne milijarde, toda Joker, ki ga je režiral Todd Phillips, je že najdonosnejši film, ki je nastal po stripovski predlogi. Za zdaj je pospravil kar 950 milijo..."/>
  </head>
  <body>
    <article>
      <h1>Joker z rekordnim dobičkom</h1>
      <h2>Režiral ga je Todd Phillips, znan predvsem po trilogiji Prekrokana noč. Z razmeroma majhnim vložkom je ustvaril že skoraj milijardo.</h2>
      <address><time datetime="2019-11-14T20:25:00+00:00">14 Nov 2019, 20:25</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1630502.jpg"/>
          <figcaption>V Jokerja se je prelevil odlični Phoenix, ki mu mnogi napovedujejo novo nominacijo za oskarja.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1630503.jpg"/>
          <figcaption>V filmu blesti tudi De Niro.</figcaption>
        </figure>
      </slideshow>
      <p>Le še nekaj milijonov ga loči od čarobne milijarde, toda Joker, ki ga je režiral <b>Todd Phillips</b>, je že najdonosnejši film, ki je nastal po stripovski predlogi. Za zdaj je pospravil kar 950 milijonov dolarjev (ali 860 milijonov evrov), kar je kar petnajstkrat več od vložka, 62,5 milijona dolarjev (56,6 milijona evrov).</p>
      <figure>
        <img src="https://www.slovenskenovice.si/images/slike/2019/10/28/1630503.jpg"/>
        <figcaption>V filmu blesti tudi De Niro.</figcaption>
      </figure>
      <p>Joker se je prvič pojavil v prvem delu stripa Batman leta 1940, velja pa za enega najrazvpitejših in najinteligentnejših negativcev v filmskem svetu, ki sta ga upodobila že legendarni <b>Jack Nicholson </b>in nepozabni <b>Heath Ledger</b>, v najnovejši, Phillipsovi izvedbi, ki si je med drugim prislužila že beneškega zlatega leva, napovedujejo pa ji številne druge laskave nagrade, pa se je vanj odlično prelevil <b>Joaquin Phoenix</b>.<br/><br/>Proračun je bil nedvomno nizek, komentirajo kritiki, vsaj v primerjavi z drugimi filmi o superjunakih, ki običajno zapravijo več sto milijonov, preden pridejo v kinematografe, denimo, Maščevalci: Zaključek, sicer rekorderji po prihodku, so porabili več kot 300 milijonov in zaslužili kar 2,8 milijarde dolarjev ali poltretjo milijardo evrov oziroma osemkratnik vložka.</p>
      <blockquote>860 milijonov evrov je že pospravil Joker.</blockquote>
      <p>Za režiserja, ki se je sicer okitil z uspešno trilogijo Prekrokana noč, je bil podvig zanesljivo velikanski izziv in skok iz komedije v psihološki triler, Phoenixu pa odlično oporo v filmu daje tudi vedno izvrstni <b>Robert</b> <b>De Niro</b>.<br/><br/>Joker je nedvomno zadel terno, ko je pritegnil tudi gledalce, ki jim sicer ne dišijo filmi o superjunakih, saj se hvali z izrazito intelektualno noto, v ospredju sta študija osebnosti in nastavljanje zrcala pokvarjeni sodobni družbi, oboževalci žanra, navdušeni nad izbiro glavnega igralca, pa so ob premieri kar drli v kinodvorane.</p>
      <blockquote>Ni le film o superjunaku, temveč študija osebnosti.</blockquote>
      <p>Škoda le, da film nima vstopa na Kitajsko, saj mu je tam zaprla vrata stroga cenzura, sicer bi se lahko nadejal še vsaj pol milijarde, a poznavalci pričakujejo, da bo novi val prodanih vstopnic sledil po razglasitvi nominacij za nauglednejša priznanja v filmski industriji, kjer da se bo Joker zanesljivo izkazal. </p>
    </article>
  </body>
</html>