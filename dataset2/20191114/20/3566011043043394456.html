<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547397.html/%D8%B4%DA%A9%D8%B3%D8%AA-%D8%AF%DB%8C%D8%B1%D9%87%D9%86%DA%AF%D8%A7%D9%85-%D9%85%D9%82%D8%A7%D8%A8%D9%84-%D8%B9%D8%B1%D8%A7%D9%82-%D8%AA%D8%A7%D9%88%D8%A7%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%AF%D9%88%D9%86-%D8%B4%D8%AC%D8%A7%D8%B9%D8%AA-%D8%AA%DB%8C%D9%85-%D9%85%D9%84%DB%8C--%D8%A8%D8%A7%D8%B2%D9%87%D9%85-%D9%85%D8%A7-%D9%88--%D8%A7%D9%85%D8%A7-%D9%88-%D8%A7%DA%AF%D8%B1--%D9%88--%DA%86%D9%87-%DA%A9%D9%86%DB%8C%D9%85-%D9%88-%DA%86%D9%87-%DA%A9%D9%86%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T20:48:00+00:00"/>
    <meta property="og:title" content="شکست دیرهنگام مقابل عراق تاوان فوتبال بدون شجاعت تیم ملی/ بازهم ما و «اما و اگر» و «چه کنیم و چه کنند»"/>
    <meta property="og:description" content="تیم ملی عراق در مرحله دوم انتخابی جام جهانی ۲۰۲۲ قطر و جام ملت‌های ۲۰۲۳ چین تیم ایران را شکست داد تا دور رفت برای تیم ملی کشورمان پایانی تلخ داشته باشد."/>
  </head>
  <body>
    <article>
      <h1>شکست دیرهنگام مقابل عراق تاوان فوتبال بدون شجاعت تیم ملی/ بازهم ما و «اما و اگر» و «چه کنیم و چه کنند»</h1>
      <h2>انتخابی جام جهانی ۲۰۲۲</h2>
      <address>
        <time datetime="2019-11-14T20:48:00+00:00">14 Nov 2019, 20:48</time>
      </address>
      <p>تیم ملی عراق در مرحله دوم انتخابی جام جهانی ۲۰۲۲ قطر و جام ملت‌های ۲۰۲۳ چین تیم ایران را شکست داد تا دور رفت برای تیم ملی کشورمان پایانی تلخ داشته باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ تیم‌های ملی فوتبال عراق و ایران، در گروه C مرحله دوم انتخابی جام جهانی 2022 قطر و جام ملت‌های 2023 چین از ساعت 17:30 امروز (پنجشنبه) در ورزشگاه بین‌المللی امان اردن به مصاف هم رفتند که تیم ایران با نتیجه 2 بر یک شکست خورد. مهند علی (11) و علا عباس (2+90) برای عراق و احمد نوراللهی در دقیقه 25 برای ایران گلزنی کردند.</p>
      <p><b>ترکیب تیم ملی عراق:</b> محمد حمید (48 - جلال حسن)، ربین سولاقا، احمد ابراهیم، سعد ناطق، علاء مهاوی، علی عدنان، صفا هادی، امجد عطوان، بشار رسن (88 - علا عبدالزهرا)، همام طارق و مهند علی (76 - علا عباس).</p>
      <p><b>ترکیب تیم ملی ایران:</b> علیرضا بیرانوند، محمدحسین کنعانی‌زادگان، مرتضی پورعلی‌گنجی، رامین رضاییان، میلاد محمدی (53 - محمد نادری)، احمد نوراللهی، امید ابراهیمی، محمد محبی، مهدی طارمی (62 - وحید امیری)، مسعود شجاعی و سردار آزمون (90 - کاوه رضایی).</p>
      <p><b>داور: </b>گریشانتا دیلان پررا</p>
      <p><b>نیمه اول<br/>دقیقه 3:</b> اشتباه خط میانی ایران در دفع توپ، مهند علی را در موقعیت خوبی قرار داد. این بازیکن با حرکت به سمت محوطه جریمه خود را در موقعیت گلزنی قرار داد که شوت او را در لحظه آخر مدافع ایران دفع کرد.</p>
      <p><b>دقیقه 6:</b> ارسال بشار رسن روی دروازه ایران از روی ضربه ایستگاهی مهند علی را صاحب موقعیت کرد که ضربه سر او به شکل خطرناکی از بالای دروازه به بیرون رفت، اما کمک داور مسابقه پرچم خود را به نشانه آفساید بالا برد.</p>
      <p><b>دقیقه 9:</b> عراقی‌ها در پشت محوطه جریمه ایران در موقعیتی مناسب صاحب ضربه ایستگاهی شدند که بشار رسن به صورت مستقیم قصد باز کردن دروازه بیرانوند را داشت، اما توپ او با فاصله‌ای کم از بالای دروازه به بیرون رفت.</p>
      <p><b>دقیقه 11:</b> ارسال بشار رسن از سمت راست روی دروازه ایران ضربه علی عدنان را به دنبال داشت که بیرانوند موفق به دفع توپ شد، اما امید ابراهیمی در دفع توپ برگشتی تعلل کرد تا مهند علی دروازه ایران را باز کند.</p>
      <p><b>دقیقه 15:</b> توپ ارسالی روی محوطه جریمه عراق برای سردار آزمون، در حالی به سمت دروازه این تیم رفت که محمد حمید از دروازه‌اش خروج کرده بود و توپ به شکل خطرناکی از کنار دروازه راهی اوت شد.</p>
      <p><b>دقیقه 16:</b> علاء مهاوی از داور مسابقه کارت زرد دریافت کرد.</p>
      <p><b>دقیقه 20:</b> تیم ایران صاحب موقعیتی از روی ضربه ایستگاهی شد که مسعود شجاعی توپ را از سمت راست به تیر دوم کشید، اما بازیکنان ایران نتوانستند از این ارسال استفاده کنند.</p>
      <p><b>دقیقه 22:</b> صفا هادی با شوتی از راه دور قصد داشت دروازه ایران را باز کند که بیرانوند توپ را مهار کرد.</p>
      <p><b>دقیقه 25:</b> حرکت محمد محبی روی خط عرضی پاس به بیرون او را به دنبال داشت و احمد نوراللهی پس از تصاحب توپ و عبور از مدافعان با شوتی توپ را به تور دروازه عراق چسباند.</p>
      <p><b>دقیقه 26:</b> علی عدنان در درگیری با رامین رضاییان ضربه‌ای را با آرنج به صورت مدافع ایران کوبید که داور مسابقه او را با کارت زرد جریمه کرد.</p>
      <p><b>دقیقه 44:</b> ضربه ایستگاهی از موقعیتی مناسب برای ایران به دست آمد که رامین رضاییان قصد داشت به صورت مستقیم دروازه عراق را باز کند، اما توپ او پس از برخورد به قسمت بیرونی تیر دروازه به اوت رفت.</p>
      <p><b>دقیقه 3+45:</b> بشار رسن از میانه‌های زمین ارسالی را روی ضربه ایستگاهی به روی دروازه ایران داشت که این توپ پیش از تبدیل شدن به موقعیتی خطرناک توسط بیرانوند مهار شد.</p>
      <p><b>نیمه دوم<br/>دقیقه 49:</b> مسعود شجاعی با خطایی در میانه میدان با کارت زرد جریمه شد.</p>
      <p><b>دقیقه 55:</b> ارسال از روی ضربه ایستگاهی به محوطه جریمه عراق، سردار آزمون و مرتضی پورعلی‌گنجی را در موقعیت قرار داد که ناهماهنگی این دو بازیکن ضربه سر پورعلی‌گنجی را به دنبال داشت که توپ از بالای دروازه به اوت رفت.</p>
      <p><b>دقیقه 60:</b> مرتضی پورعلی‌گنجی برخوردی با مهند علی در محوطه جریمه داشت که داور مسابقه تصمیم به ادامه بازی گرفت. پورعلی‌گنجی به تمارض مهاجم عراق اعتراض داشت که داور مسابقه به دلیل این اعتراض او را با کارت زرد جریمه کرد. البته کاتانتس نیز به تصمیم داور اعتراض داشت که همین اعتراض با کارت زرد داور برای او همراه شد.</p>
      <p><b>دقیقه 79:</b> برنامه عراقی‌ها که استفاده از ضربات ایستگاهی بود، بار دیگر از این تاکتیک خود استفاده کردند که ارسال آنها روی دروازه، ضربه‌ای را به دنبال داشت که توپ از کنار دروازه به بیرون رفت.</p>
      <p><b>دقیقه 80:</b> مسعود شجاعی با دریافت کارت زرد دوم از زمین بازی اخراج شد.</p>
      <p><b>دقیقه 85:</b> پاس خوب محمد محبی، این بازیکن را در محوطه جریمه در موقعیت خوبی قرار داد، اما ضربه زمینی او را جلال حسن در دو مرحله دریافت کرد.</p>
      <p><b>دقیقه 2+90:</b> ارسال کرنر به روی دروازه ایران ضربه سر علا عباس را به دنبال داشت، اما دفع ناقص بیرانوند کافی نبود تا این توپ وارد دروازه ایران شود.</p>
      <p>به گزارش تسنیم، تیم ملی فوتبال کشورمان با این نتیجه با دو پیروزی و دو شکست، دور رفت مرحله دوم انتخابی جام جهانی 2022 قطر و جام ملت‌های 2023 چین را با شش امتیاز و قرار گرفتن در رده سوم گروه C به پایان برد.</p>
      <p>در این گروه عراق با 10 امتیاز صدرنشین ماند و بحرین هم با هشت امتیاز در رده دوم قرار دارد. هنگ‌کنگ دو امتیازی و کامبوج یک امتیازی نیز رده‌های چهارم و پنجم را در اختیار دارند.</p>
    </article>
  </body>
</html>