<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/turcja-islandia-wynik-na-zywo-i-relacja-eliminacje-euro-2020,985465.html"/>
    <meta property="og:site_name" content="TVN24"/>
    <meta property="article:published_time" content="2019-11-14T20:01:00+00:00"/>
    <meta property="og:title" content="Przeraźliwe gwizdy przed meczem. Później awans Turcji i Francji"/>
    <meta property="og:description" content="Do wywalczenia przepustki na przyszłoroczne mistrzostwa Europy wystarczył im punkt. I ten punkt Turcy wywalczyli, choć w słabym stylu, bezbramkowo remisując z Islandią. Taki wynik dał też awans Fra..."/>
  </head>
  <body>
    <article>
      <h1>Przeraźliwe gwizdy przed meczem. Później awans Turcji i Francji</h1>
      <address>
        <time datetime="2019-11-14T20:01:00+00:00">14 Nov 2019, 20:01</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/7152a360-01ef-4a82-9aac-76de7fe1234d.jpg?type=1&amp;srcmode=0&amp;srcx=1/1&amp;srcy=33/100&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1723a687-90dc-4afd-9e6d-31f064d9d756-480p.mp4"/>
          <figcaption>Turcja - Islandia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/55208e48-8b91-4f85-89a8-9006566c572f-480p.mp4"/>
          <figcaption>Eliminacje Euro 2020: Islandia - Turcja</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/3deaa4dd-02a1-4369-a0c3-93f9f6cc23e4-480p.mp4"/>
          <figcaption>Francja - Turcja</figcaption>
        </figure>
        <figcaption>Turcy świętują awans na Euro Foto: EPA/TOLGA BOZOGLU | Video: PAP/EPA</figcaption>
      </slideshow>
      <h3>Do wywalczenia przepustki na przyszłoroczne mistrzostwa Europy wystarczył im punkt. I ten punkt Turcy wywalczyli, choć w słabym stylu, bezbramkowo remisując z Islandią. Taki wynik dał też awans Francuzom.</h3>
      <p>Zanim sędzia dał sygnał do rozpoczęcia spotkania, doszło do nieprzyjemnej sytuacji. Podczas odgrywania islandzkiego hymnu narodowego tureccy kibice przeraźliwie gwizdali. I to przez całą pieśń. Wydawało się, że takie sceny już dawno przeszły do historii. W Stambule, na stadionie, gdzie swoje mecze rozgrywa Galatasaray, udowodniono niestety, że nie.</p>
      <p>Być może to odpowiedź za potraktowanie tureckich piłkarzy w Islandii przy okazji pierwszego meczu obu drużyn w czerwcu. Po wylądowaniu w Rejkiawiku Turcy przez kilka godzin byli wówczas długo przeszukiwani i kontrolowani. Dodatkowo kapitanowi Emre Belozoglu podczas spotkania z mediami na lotnisku ktoś zamiast mikrofonu podstawił szczotkę toaletową. Tureccy kibice oraz politycy byli oburzeni. Mówili o braku szacunku.</p>
      <related>
        <a href="https://eurosport.tvn24.pl/pilka-nozna,105/strzelili-gola-i-znow-zasalutowali-kontrowersyjne-swietowanie-turkow,977593.html"/>
      </related>
      <h3>Dwie poprzeczki i turecki ratownik</h3>
      <p>W czwartek piłkarze Senola Gunesa potrzebowali punktu do zapewnienia sobie awansu. Z pewnością mieli jednak w pamięci, że jedynej porażki w tych eliminacjach doznali właśnie z Islandią (1:2). Z kolei szanse wyspiarzy na bezpośredni awans przedłużała tylko wygrana w Stambule. Tyle, że na wyjazdach z dziewięciu poprzednich spotkań ekipa Erika Hamrena wygrała tylko jedno.</p>
      <p>W pierwszej połowie więcej niż składnych akcji było szarpanej gry, walki i żółtych kartek (dwie, a w całym meczu sześć, w tym dwie poza boiskiem).</p>
      <p>Druga rozpoczęła się podobnie. Dopiero w 53. minucie z niemal zerowego kąta z prawego skrzydła ni to strzelał, ni dośrodkowywał Burak Yilmaz. Piłka otarła się o górną część poprzeczki bramki rywali. Co ciekawe, w końcówce niemal identycznym dośrodkowaniem popisał się, tym razem z lewej strony, Yusuf Yazici. I znów Hannes Halldorsson tylko się przyglądał, jak piłka zatrzymuje się na poprzeczce.</p>
      <p>Najlepszą okazję w 82. minucie stworzyli sobie Islandczycy, którzy przez większość meczu nie mieli nic do powiedzenia. Po rzucie rożnym świetnie głową uderzał Hordur Magnusson. Piłka minęła już bramkarza, jednak z linii bramkowej kapitalnie wybił ją Merih Demiral. Potem była jeszcze dobitka - niecelna. Skończyło się wynikiem 0:0, który dał upragniony awans Turkom.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/fb9c5488-a75b-407e-8ed1-2f904c4a866e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Sporo walki było w meczu Turcji z Islandią<cite>Źródło: PAP/EPA/TOLGA BOZOGLU</cite></figcaption>
      </figure>
      <h3>Francja kolejna</h3>
      <p>Taki wynik dał awans nie tylko Turkom, ale też Francuzom, którzy swój mecz z Mołdawią rozpoczną o 20.45. W tabeli z 20 punktami prowadzą piłkarze znad Bosforu, którzy o jeden punkt wyprzedzają mistrzów świata. Trzecia jest Islandia, która nie ma już szans na wyprzedzenie francuskiej reprezentacji w grupie.</p>
      <p>Pewne awansu są już także reprezentacje Polski, Belgii, Hiszpanii, Rosji, Włoch i Ukrainy.</p>
      <p><b>Czwartkowe mecze 9. kolejki:</b><br/><br/><b>grupa H</b><br/>Turcja - Islandia 0:0 <br/>Francja - Mołdawia (Saint-Denis, 20.45)<br/>Albania - Andora (Elbasan, 20.45)</p>
      <p><b>grupa A</b><br/>Anglia - Czarnogóra (Londyn, godz. 20.45)<br/>Czechy - Kosowo (Pilzno, 20.45)<br/><br/><b>grupa B</b><br/>Serbia - Luksemburg (Belgrad, 20.45)<br/>Portugalia - Litwa (Faro, 20.45)</p>
      <p>Autor: lukl/twis/kwoj / Źródło: eurosport.pl</p>
    </article>
  </body>
</html>