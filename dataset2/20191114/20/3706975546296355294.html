<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982417_v-benatkach-je-stav-nudze-su-tam-najhorsie-zaplavy-za-polstorocie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-14T20:46:00+00:00"/>
    <meta property="og:title" content="V Benátkach je stav núdze, sú tam najhoršie záplavy za polstoročie"/>
    <meta property="og:description" content="Materiálne škody spôsobené prírodným živom sa odhadujú na 'stovky miliónov eur'."/>
  </head>
  <body>
    <article>
      <h1>V Benátkach je stav núdze, sú tam najhoršie záplavy za polstoročie</h1>
      <h2>Materiálne škody spôsobené prírodným živom sa odhadujú na "stovky miliónov eur".</h2>
      <address><time datetime="2019-11-14T20:46:00+00:00">14 Nov 2019, 20:46</time> by <a rel="author">BENÁTKY/TASR</a></address>
      <p>Talianska vláda vyhlásila vo štvrtok stav núdze v Benátkach, ktoré postihli najhoršie záplavy za uplynulých 50 rokov, aby tak mohla uvoľniť finančné prostriedky na obnovu tohto historického mesta.</p>
      <p>Kabinet štvrtkovým vyhlásením núdzového stavu umožnil prísun okamžitej finančnej pomoci zameranej na obnovu mesta vo výške 20 miliónov eur. Informovala o tom agentúra AP.</p>
      <p>Taliansky premiér Giuseppe Conte po tom, čo v Benátkach, kde mimoriadne zaplavilo známe pamiatky, domy i obchody, strávil noc, označil rozsiahle povodne za "ranu do srdca krajiny".</p>
      <p>Starosta Benátok Luigi Brugnaro uviedol, že materiálne škody spôsobené prírodným živom sa odhadujú na "stovky miliónov eur". "Dramatickú situáciu" v meste označil za výsledok klimatickej zmeny a vyzval na rýchle dokončenie projektu protipovodňovej ochrany MOSE (Mojžiš), ktorý tvorí sústava pohyblivých hrádzí.</p>
      <p>Talianska ministerka dopravy a infraštruktúry Paola De Micheliová v tejto súvislosti vo štvrtok prisľúbila, že projekt MOSE bude dokončený do roku 2021, pričom čiastočne by mohol začať fungovať už skôr.</p>
      <figure>
        <img src="https://static.markiza.sk/media/a501/image/file/2/1736/nNI2.italy_venice_high_tide443166_jpg.jpg"/>
        <figcaption>Turisti v Benátkach pred Bazilikou sv. Marka. Foto: AP Photo/Luca Bruno  </figcaption>
      </figure>
      <p>Výška vody v meste dosiahla v utorok pred polnocou 1,87 metra, k čomu prispel silný vietor. To zatiaľ neprekonalo rekord z roku 1966, keď výška vody dosiahla 1,94 metra.</p>
      <p>Hoci vody klesla, Námestie svätého Marka zostalo vo štvrtok čiastočne zaplavené a ďalší príliv sa očakáva v piatok ráno.</p>
      <p>Škody výrazne postihli aj Baziliku svätého Marka. Benátsky arcibiskup Francesco Moraglia povedal, že budova utrpela "nenapraviteľné škody", keďže slaná voda ohrozuje mozaiky i murivo budovy a dostala sa aj do krypty.</p>
    </article>
  </body>
</html>