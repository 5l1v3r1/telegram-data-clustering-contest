<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/declara-Vandellos-II-funcionar-sensible_0_2343965806.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T20:31:55+00:00"/>
    <meta property="og:title" content="Un pèrit declara al jutjat que Vandellòs II va funcionar 17 dies amb una fuita en una zona &quot;sensible&quot;"/>
    <meta property="og:description" content="Un jutjat de Reus investiga si hi va haver delicte per part dels responsables de la central"/>
  </head>
  <body>
    <article>
      <h1>Un pèrit declara al jutjat que Vandellòs II va funcionar 17 dies amb una fuita en una zona "sensible"</h1>
      <h2>Un jutjat de Reus investiga si hi va haver delicte per part dels responsables de la central</h2>
      <address>
        <time datetime="2019-11-14T20:31:55+00:00">14 Nov 2019, 20:31</time>
      </address>
      <p>Un pèrit ha declarat aquest dijous al jutjat d’instrucció número 2 de Reus que la central nuclear de Vandellòs II va funcionar durant disset dies amb una fuita a la barrera de pressió. Es tracta d’una zona considerada “sensible”, ja que és la part que controla la temperatura del nucli, segons han apuntat a l'ACN fonts jurídiques. El pèrit ha comparegut en el marc de les diligències penals obertes per tal d'esclarir si els responsables de la central nuclear van cometre algun delicte per no haver-la aturat. De fet, aquesta és la segona prova pericial que confirmaria que hi va haver la fuga, després d’una primera declaració a l’abril. El jutge ha d’estudiar ara si crida a declarar algun responsable de la central.<br/> <br/>El cas el va denunciar fa més d'un any l’entitat Sociedad Humana, que exerceix d’acusació particular. Segons els denunciants, la central es va aturar el 2 de març del 2018 per localitzar un degoteig d'aigua del circuit de refrigeració i descartar una possible fuita a la barrera de pressió, però els problemes haurien començat el 13 de febrer. Segons ells, al llarg de 17 dies la planta va estar operant sense complir amb les especificacions tècniques de funcionament. En la denúncia van adduir que l'envelliment dels elements de la central posa en perill la seguretat de les instal·lacions i van acusar els responsables de la nuclear “d’irregularitats” en la seva gestió, a més d'oferir informació esbiaixada i parcial sobre els incidents. La fiscalia, que forma part del procés, també veu indicis de delicte.<br/><br/>Segons han explicat a l’ACN fonts jurídiques, la declaració pericial d’aquest dijous confirma les tesis de Sociedad Humana. Tal com han detallat, les especificacions tècniques de la central marcarien que si hi ha una fuga d’aquestes característiques la central s’ha d’aturar. “Les fuites a la barrera de pressió han de ser zero, són una part sensible perquè és on va l’aigua que refreda el nucli”, han apuntat aquestes fonts. Si l’aigua no pot arribar al nucli, aquest es pot escalfar massa i provocar un accident molt greu.</p>
      <h3>Al límit de la vida de disseny</h3>
      <p>La central nuclear Vandellòs II, situada a Vandellòs i l’Hospitalet de l’Infant (Baix Camp), es va posar en marxa l’agost de 1987 i la llicència vigent caduca el 26 de juliol del 2020. El recent acord de les companyies operadores, Endesa i Iberdrola, per sol·licitar la renovació per a un termini de deu anys, fins al juliol del 2030, implica que la central sobrepassaria els 40 anys de vida útil.<br/><br/>En un comunicat Greenpeace i Ecologistes en Acció denuncien que, des del febrer de l’any passat, Vandellòs II ha registrat una sèrie d’incidents que l’han obligat a parar en quatre ocasions, sense considerar la parada per recàrrega de combustible que va ser molt més perllongada del que és habitual. De fet, avui dia torna a estar aturada per una nova recàrrega.<br/><br/>Greenpeace i Ecologistes en Acció han recordat que els problemes derivats del pas dels anys en les centrals nuclears són molts, entre els quals l’envelliment físic dels sistemes, de les estructures i dels components que van en paral·lel a l’envelliment tecnològic i conceptual. Segons han apuntat, els reactors existents només permeten una implementació limitada de les noves tecnologies i els conceptes de seguretat. Per això han reclamat la restitució dels reglaments i els protocols de seguretat, com ara el reglament d’instal·lacions nuclears i radioactives (RINR) i el reglament sobre seguretat nuclear a les instal·lacions nuclears, “que han estat modificats aquests últims anys sense motius de millora per a la seguretat, just quan el Consell de Seguretat Nuclear ha d’abordar aquesta nova autorització en la qual se superarà la vida de disseny de Vandellòs II”, han indicat.</p>
    </article>
  </body>
</html>