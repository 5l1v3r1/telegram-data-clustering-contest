<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/14/siankata-na-komunizma-presledva-chehi-i-slovaci-i-30-g-po-kysno.429635"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T20:05:00+00:00"/>
    <meta property="og:title" content="Сянката на комунизма преследва чехи и словаци и 30 г. по-късно"/>
    <meta property="og:description" content="Те протестират срещу корупцията и политиците, тръгнали от тоталитарния режим | Dnes.bg"/>
  </head>
  <body>
    <article>
      <h1>Сянката на комунизма преследва чехи и словаци и 30 г. по-късно</h1>
      <h2>Те протестират срещу корупцията и политиците, тръгнали от тоталитарния режим</h2>
      <address><time datetime="2019-11-14T20:05:00+00:00">14 Nov 2019, 20:05</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Три десетилетия след масовите демонстрации, сложили край на комунизма, чехи и словаци излизат отново на улиците, за да протестират срещу корупцията и политиците, започнали кариерата си при тоталитарния режим.</p>
      <p>Нежната революция от 1989 г. - безпрецедентните улични събирания и общата стачка - сложи кръст на системата, наложена в Чехословакия от Съветския съюз.</p>
      <p>Но комунистите така и не напуснаха съвсем политическата сцена. Днес те се съюзяват с популисти, за да се доближат до властта в двете страни, наследили Чехословакия - Словакия и Чехия.</p>
      <p>"Наследството на комунизма е живо в Словакия и до днес; корупцията е голям проблем", посочва пред АФП словашкият актьор Милан Княжко, един от най-популярните водачи на Нежната революция.</p>
      <p>"Лъжи, корупция, лицемерие, сплашване, тормоз - тези комунистически методи все още се използват тук", твърди той.</p>
      <p>"Все още не сме свикнали със свободата, реда, демокрацията, човешките права", констатира в изявление за АФП Камил Мирослав Черни, членувал някога в чешко опозиционно сдружение, а днес пенсионер.</p>
      <p>
        <b>Убийства и рушвети</b>
      </p>
      <p>Премиерът на Чехия Андрей Бабиш - бивш комунист, станал милиардер, е заподозрян в сътрудничество с някогашната тайна полиция през 80-те, но решително отрича.</p>
      <p>Неговото правителство на малцинството оцелява в парламента единствено с неофициалната подкрепа на комунистическата партия и нейните 15 от общо 200 депутати.</p>
      <p>Бабиш е обвиняван и в конфликт на интереси, свързан с групировката му Агроферт - конгломерат, действащ в много сектори: от селското стопанство до медиите, та дори и в химическата промишленост.</p>
      <p>Тези подозрения мотивираха през юни участниците в най-мащабната демонстрация от 1989 г. насам, настояли за оставката на премиера.</p>
      <p>Движението, организирало проявата - "Милион моменти за демокрация", е насрочило нов митинг на 16 ноември във връзка с годишнината от Нежната революция.</p>
      <p>"Ще поставим ултиматум на Андрей Бабиш: или решава проблема с конфликта на интереси (. . .), или подава оставка от министър-председателския пост", заяви тази седмица водачът на движението Микулаш Минарж.</p>
      <p>Лидерът на управляващата в Словакия популистка партия "Смер - Социална демокрация" Роберт Фицо, чиито политически корени също стигат до комунистическата партия, по общо мнение е най-влиятелният човек в страната.</p>
      <p>В началото на миналата година той бе принуден да се оттегли от поста премиер след поръчковото убийство на разследващия журналист Ян Куциак, разкрил връзки между италианската мафия и служители на словашкото правителство.</p>
      <p>След смъртта на Куциак и на годеницата в Братислава се състояха протестни демонстрации, в които участваха десетки хиляди.</p>
      <p>Редица висши служители се наложи да подадат оставка, след като стана ясно, че контактуват с предприемача Мариан Кочнер, обвинен, че е поръчал убийството на журналиста.</p>
      <p>
        <b>Кой подкопава демокрацията</b>
      </p>
      <p>Преди 30 години, на 17 ноември 1989 г., комунистическата полиция брутално разпръсна мирно студентско шествие в центъра на Прага, с което стартира демократизацията, получила името Нежна революция.</p>
      <p>Два дни по-късно словаците излязоха на улицата, а после десетки хиляди демонстрираха дни наред в Прага и Братислава.</p>
      <p>Комунистите постепенно отстъпиха и драматургът дисидент Вацлав Хавел бе избран за президент на Чехословакия, за да поведе страната към първите демократични избори през 1990 г.</p>
      <p>Появиха се нови политици и партии; на избирателите обаче им втръсна от тях, най-вече заради корупцията, и те потърсиха хора, дошли от комунистическата система.</p>
      <p>"Видимо се е увеличила толерантността към лица, сътрудничели на предишния режим - нещо неприемливо преди във висшите политически сфери", констатира Томаш Лебеда, чешки политолог от университета "Палацки" в източния град Оломоуц.</p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/world/2019/11/04/sled-30-g-studenata-voina-otnovo-se-zavryshta-granicite-se-vryshtat.428509"/>
        <a href="https://www.dnes.bg/world/2019/11/04/30-godini-sled-promenite-iztochna-evropa-e-pritesnena-za-demokraciiata.428511"/>
        <a href="https://www.dnes.bg/notifikacii/2019/10/31/chehiia-otnovo-razsledva-misterioznata-smyrt-na-ian-masarik.428021"/>
      </related>
    </article>
  </body>
</html>