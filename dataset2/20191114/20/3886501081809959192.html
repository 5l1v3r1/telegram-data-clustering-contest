<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119318-zaev-micotakis-ce-se-boriti-da-severna-makedonija-dobije-datum?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T20:45:04+00:00"/>
    <meta property="og:title" content="Zaev: Micotakis će se boriti da Severna Makedonija dobije datum"/>
    <meta property="og:description" content="Premijer Severne Makedonije Zoran Zaev izjavio je u Solunu da mu je premijer Grčke Kirjakos Micotakis potvrdio da će se još aktivnije zalagati da Severna Makedonija konačno dobije datum za početak pregovora sa EU.&quot;Imali smo lep razgovor. Ja sam srećan i zadovoljan. Vidi se to na mom licu. On (Micotakis) je bio aktivan na Evropskom savetu i još više će se uključiti da još više pomogne da dobijemo dugo očekivani datum za početak pregovra&quot;, rekao je Zaev nakon sastanka sa grčkim kolegom na marginama Solunskog samita.To je drugi sastanak Zaeva i Micotakisa, posle susreta na marginama zasedanja  Generalne skupštine UN u septembru u Njujorku.Premijer Severne Makedonije je, u izjavi koje je dostavljena medijima, istakao da veruje da Grčka može biti od velike pomoći da njegova zemlja dobije datum za početak pregovora sa EU.&quot;Grčka i Francuska imaju tradicionalno dobre odnose, Grčka je prilično uticajna članica EU i verujem da može biti od verlike pomoći da, posle 15 gdina, dobijemo toliko očekivan datum za početak pregovora&quot;…"/>
  </head>
  <body>
    <article>
      <h1>Zaev: Micotakis će se boriti da Severna Makedonija dobije datum</h1>
      <address>
        <time datetime="2019-11-14T20:45:04+00:00">14 Nov 2019, 20:45</time>
      </address>
      <p><b>Premijer Severne Makedonije Zoran Zaev izjavio je u Solunu da mu je premijer Grčke Kirjakos Micotakis potvrdio da će se još aktivnije zalagati da Severna Makedonija konačno dobije datum za početak pregovora sa EU.</b><br/><br/>"Imali smo lep razgovor. Ja sam srećan i zadovoljan. Vidi se to na mom licu. On (Micotakis) je bio aktivan na Evropskom savetu i još više će se uključiti da još više pomogne da dobijemo dugo očekivani datum za početak pregovra", rekao je Zaev nakon sastanka sa grčkim kolegom na marginama Solunskog samita.<br/><br/>To je drugi sastanak Zaeva i Micotakisa, posle susreta na marginama zasedanja  Generalne skupštine UN u septembru u Njujorku.<br/><br/>Premijer Severne Makedonije je, u izjavi koje je dostavljena medijima, istakao da veruje da Grčka može biti od velike pomoći da njegova zemlja dobije datum za početak pregovora sa EU.<br/><br/>"Grčka i Francuska imaju tradicionalno dobre odnose, Grčka je prilično uticajna članica EU i verujem da može biti od verlike pomoći da, posle 15 gdina, dobijemo toliko očekivan datum za početak pregovora", rekao je Zaev.  <br/><br/>Zaev je rekao da na sastanku sa Micatakisom fokus bio stavljen na oktobarsku odluku Evropskog saveta da odloži davanje datuma Severnoj Makedoniji, kao i da su, tokom 45-minutnog sastanka, razgovarali i o poboljšanju ekonomske saradnje.<br/><br/>On je istakao da primena Prespanskog dogovra, kojim je rešen višedecenijski spor sa Grčkom oko imena,  treba da ide pozitivnom i predvidjenom dinamikom kao i da obe strane bukvalno rade na tom pitanju.<br/><br/>Kabinet grčkog premijera je, nakon sastanka, saopštio  da se razgovor sa Zaevom fokusirao na zaključke Evropskog saveta od 17. i 18 oktobra i da je Micotakis potvrdio dugogodišnju poziciju Grčke o podršci evropskoj politici proširenja na Zapadni Balkan.<br/><br/>"Isto tako je spomenuo da je Grčka igrala i da će nastaviti da igra aktvnu ulogu u svim aktivnostima za obezbedjenje ovakvog razvoja dogadjaja“, navodi se u saopštenju grčkog premijera, koje je prenela agencija MIA.<br/><br/>Dodaje se da je Micotakis ponovio svoje ranije kritike na račun Prespanskog dogovora, ali da je istakao da je, od trenutka kada je taj dokument postao obaveza za dve zemlje on i "preduslov za evropski tok, da ga treba sprovoditi i izbegavati postupke koji održavaju tenziju".</p>
    </article>
  </body>
</html>