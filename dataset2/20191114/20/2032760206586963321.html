<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89675"/>
    <meta property="og:site_name" content="Denník politika"/>
    <meta property="article:published_time" content="2019-11-14T20:35:01+00:00"/>
    <meta property="og:title" content="Polášek a Dodig sa s Turnajom majstrov rozlúčili víťazne, Slovák ukončil zápas eom"/>
    <meta property="og:description" content="14.11.2019 (Webnoviny.sk) – Rozlúčka slovenského tenistu Filipa Poláška a Chorváta Ivana Dodiga s turnajom majstrov v Londýne bola víťazná. Vo štvrtkovom večernom súboji v skupine Jonasa Björkmana Polášek a Dodig zdolali už istých postupujúcich Juhoafričana Ravena Klaasena a Novozélanďana Michaela Venusa za 86 minút 7:6 (4), 6:4. Polášek a Dodig zakončili zápas esom pri podaní slovenského tenistu, ktorý bol vo väčšine duelu na dvorci dominantným hráčom."/>
  </head>
  <body>
    <article>
      <h1>Polášek a Dodig sa s Turnajom majstrov rozlúčili víťazne, Slovák ukončil zápas eom</h1>
      <address><time datetime="2019-11-14T20:35:01+00:00">14 Nov 2019, 20:35</time> by <a rel="author">Webnoviny</a></address>
      <p>14.11.2019 (Webnoviny.sk) – Rozlúčka slovenského tenistu Filipa Poláška a Chorváta Ivana Dodiga s turnajom majstrov v Londýne bola víťazná. Vo štvrtkovom večernom súboji v skupine Jonasa Björkmana Polášek a Dodig zdolali už istých postupujúcich Juhoafričana Ravena Klaasena a Novozélanďana Michaela Venusa za 86 minút 7:6 (4), 6:4. Polášek a Dodig zakončili zápas esom pri podaní slovenského tenistu, ktorý bol vo väčšine duelu na dvorci dominantným hráčom.</p>
      <h3>Skvelá spolupráca s Dodigom</h3>
      <p>„<i>Je to fantastický pocit. Nielen toto prvé víťazstvo na majstrovskom turnaji, ale celá sezóna. S Ivanom Dodigom to bola skvelá spolupráca, veľmi sa tešíme na jej pokračovanie,</i>“ uviedol Filip Polášek v prvom televíznom rozhovore na kurte. „<i>Mali sme úžasnú sezónu, odohrali sme niekoľko skvelých turnajov, hoci sme sa dali dokopy len týždeň pred Wimbledonom. Zakončiť sezónu víťazstvom nad jedným z najlepších tímov na svete je skvelé. Tešíme sa na budúcu sezónu</i>,“ doplnil Ivan Dodig.</p>
      <p>Polášek a Dodig skončili svoje účinkovanie v londýnskej O2 Arene s bilanciou 1 víťazstvo – 2 prehry a v skupine obsadili posledné štvrté miesto. Mali aj smolu v tom, že svoje dva úvodné zápasy prehrali zakaždým až v tzv. supertajbrejku, keď v oboch prípadoch vyhrali prvý set. Tridsaťštyriročný Polášek tento rok debutoval na majstrovskom turnaji v Londýne. Spolu s Dodigom si vybojovali právo účasti na tomto výberovom turnaji ako posledný ôsmy pár až na záverečnom turnaji z kategórie ATP Masters 1000 v Paríži. Pomohla im aj skutočnosť, že americkí bratia Bob a Mike Bryanovci, ktorí mali v sumáre sezóny viac bodov, predčasne ukončili tento súťažný rok a rozhodli sa oddychovať.</p>
      <h3>Vo veľkej pohode hrajúci Slovák</h3>
      <p>V prvom sete sa Polášek rozohral k výbornému výkonu. Vo štvrtom geme na príjme ponúkol dva skvelé returny, ale brejk z toho nebol. Vzápätí Dodig prišiel o svoj servis a Venus potvrdil na 4:2. Slovenský tenista však nepoľavil a práve on nakopol svojho partnera k zlepšeniu. Slovensko-chorvátsky tím otočil na 5:4 a dostal sa aj k dvom setbalom. Podávajúci Venus však odvrátil pohromu. Po dvoch esách Poláška Slovák s Chorvátom viedli aj 6:5, ale napokon rozhodol o prvom sete tajbrejk. V ňom bol opäť pánom dvorca Polášek. Za stavu 5:4 skvelým volejom prinútil súpera k chybe a pri setbale zahral víťazný return – 7:4.</p>
      <p>V druhom sete sa do stavu 2:2 nič podstatné neudialo. Potom sa pri podaní Venusa dostali Polášek s Dodigom k dvom brejkbalom a hneď ten prvý premenili. Vzápätí šiel na podanie slovenský tenista. Ponúkol dve esá aj dve dvojchyby, ale v rozhodujúcom momente vytiahol krížny halfvolej, ktorý znamenal potvrdenie brejku na 4:2. Za stavu 5:3 šiel opäť na podanie Venus a vďaka Poláškovým obhodeniam sa spolu s Dodigom dostali k dvom mečbalom. Prvý odvrátil Novozélanďan kvalitným podaním a druhý Klaasen presvedčivým volejom, hoci predtým Dodig kvalitne returnoval. Napokon sa rozhodlo pri podaní Poláška. Vo veľkej pohode hrajúci Slovák zakončil zápas dvomi esami. Celkovo ich v zápase zahral 11.</p>
      <p>Turnaj majstrov či aktuálne Nitto ATP Finals je turnaj, ktorý má v tenisovom svete výsostné postavenie. Vo štvorhre si nezdolaní šampióni rozdelia prémiu 533 000 USD, už len za účasť organizátori garantujú každej z ôsmich dvojíc 103 000 USD. Za každé víťazstvo v skupine je pripravených 40 000 USD.</p>
      <h3>Nitto ATP Finals v Londýne – skupina Jonasa Björkmana</h3>
      <p>štvrtok – štvorhra</p>
      <p>
        <b>Lukasz Kubot, Marcelo Melo (Poľ./Braz.-2) – Rajeev Ram, Joe Salisbury (USA/V. Brit.-4) 6:7 (5), 6:4, 10:7 (zápasový tajbrejk)</b>
      </p>
      <p>
        <b>Ivan Dodig, Filip Polášek (Chor./SR-8) – Raven Klaasen, Michael Venus (JAR/N. Zél.-5) 7:6 (4), 6:4</b>
      </p>
      <h4>Konečná tabuľka</h4>
      <p>Raven Klaasen, Michael Venus 3 2 1 4:2 – postup do semifinále<br/>Lukasz Kubot, Marcelo Melo 3 2 1 4:4 – postup do semifinále<br/>Rajeev Ram, Joe Salisbury 3 1 2 3:5<br/>Ivan Dodig,<b> Filip Polášek</b> 3 1 2 4:4</p>
      <p>Viac k témam: <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a><br/>Zdroj: Webnoviny.sk – <a href="https://www.webnoviny.sk/polasek-a-dodig-sa-s-turnajom-majstrov-rozlucili-vitazne-slovak-ukoncil-zapas-eom/"><u>Polášek a Dodig sa s Turnajom majstrov rozlúčili víťazne, Slovák ukončil zápas eom</u></a> © SITA Všetky práva vyhradené.</p>
    </article>
  </body>
</html>