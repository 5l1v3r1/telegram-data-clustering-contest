<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197350/staikoyras-mexri-tis-arxes-dekemvrioy-i-proori-apopliromi-toy-dnt"/>
    <meta property="og:site_name" content="CNN.gr"/>
    <meta property="article:published_time" content="2019-11-14T12:52:44+00:00"/>
    <meta property="og:title" content="Σταϊκούρας: Μέχρι τις αρχές Δεκεμβρίου η πρόωρη αποπληρωμή του ΔΝΤ"/>
    <meta property="og:description" content="Στην πρόωρη αποπληρωμή 2,7 δισ. ευρώ προς το Διεθνές Νομισματικό Ταμείο θα προχωρήσει η Ελλάδα μέχρι τις αρχές Δεκεμβρίου, σύμφωνα με όσα δήλωσε σήμερα ο..."/>
  </head>
  <body>
    <article>
      <h1>Σταϊκούρας: Μέχρι τις αρχές Δεκεμβρίου η πρόωρη αποπληρωμή του ΔΝΤ</h1>
      <h2>Στην πρόωρη αποπληρωμή 2,7 δισ. ευρώ προς το Διεθνές Νομισματικό Ταμείο θα προχωρήσει η Ελλάδα μέχρι τις αρχές Δεκεμβρίου, σύμφωνα με όσα δήλωσε σήμερα ο υπουργός Οικονομικών, Χρήστος Σταϊκούρας, από συνέδριο στη Θεσσαλονίκη.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 14:52 , 14 November 2019 - 16:54</p>
      <p>Όπως ανέφερε, μετά από <b>επίσημο αίτημα</b> του <a href="https://www.cnn.gr/eidhseis/tag/706/ypoyrgeio-oikonomikon"><b>υπουργείου Οικονομικών</b></a>, στις 16 Σεπτεμβρίου 2019, ο Ευρωπαϊκός Μηχανισμός Σταθερότητας και το Ευρωπαϊκό Ταμείο Χρηματοπιστωτικής Σταθερότητας συμφώνησαν να άρουν την υποχρέωση αποπληρωμής τους, εγκρίνοντας κατ’ αυτόν τον τρόπο την πρόωρη αποπληρωμή τμήματος των δανείων της Ελλάδας προς το Διεθνές Νομισματικό Ταμείο.</p>
      <p>«Η <b>διαδικασία εκτιμάται ότι θα ολοκληρωθεί τις επόμενες δύο-τρεις εβδομάδες.</b> Η κίνηση αυτή είναι ιδιαίτερης σημασίας για τη χώρα και την ελληνική οικονομία», είπε ο υπουργός Οικονομικών, προσθέτοντας πως <b>ενισχύεται η αξιοπιστία της χώρας</b>, διασφαλίζονται άμεσα κέρδη για το Ελληνικό Δημόσιο, βελτιώνονται οι δείκτες βιωσιμότητας του δημοσίου χρέους και αναμένονται έμμεσες θετικές επιδράσεις ενίσχυσης της εμπιστοσύνης των αγορών.</p>
      <p>Ο Χρήστος Σταϊκούρας ανέφερε πως η <b>κυβέρνηση στοχεύει</b> σε ρυθμό οικονομικής μεγέθυνσης 2% για το 2019 και 2,8% για το 2020.</p>
      <blockquote>«Η επίδοση του 2020 θα είναι υψηλότερη από αυτή του 2019. Σε αυτή την εκτίμηση συνηγορούν ακόμη και οι πλέον απαισιόδοξες εκτιμήσεις κάποιων φορέων. Με όλα τα συστατικά της μεγέθυνσης, δηλαδή την κατανάλωση, τις εξαγωγές αλλά κυρίως τις επενδύσεις να εμφανίζουν θετικό, αρκετά σημαντικό πρόσημο», είπε.</blockquote>
      <p>Ο ίδιος εστίασε στην <b>ανάγκη ενίσχυσης της σταθερότητας του τραπεζικού συστήματος</b>. Όπως είπε, στόχος του οικονομικού επιτελείου είναι τα πιστωτικά ιδρύματα να αποτελέσουν ξανά μοχλό ανάπτυξης της πραγματικής οικονομίας.</p>
      <p>«Η κυβέρνηση, από την πρώτη στιγμή, κατανόησε ότι η επίλυση του προβλήματος των "κόκκινων δανείων" είναι υψίστης σημασίας για την ελληνική οικονομία. Για τον λόγο αυτό, μετά και την έγκριση του πλαισίου από την Ευρωπαϊκή Αρχή Ανταγωνισμού, προχωρά, άμεσα, στην υλοποίηση του μοντέλου εγγύησης του Δημοσίου σε τιτλοποιημένα περιουσιακά στοιχεία», ανέφερε.</p>
      <p>Τέλος, αναφέρθηκε στην ανάγκη ενός <b>νέου, σταθερού φορολογικού πλαισίου</b> με έντονη αναπτυξιακή διάσταση. «Με το φορολογικό νομοσχέδιο, που κατατέθηκε σε δημόσια διαβούλευση, κάνουμε πράξη όλα όσα είχαμε εξαγγείλει. Για πρώτη φορά τα τελευταία χρόνια μειώνονται, αντί να αυξάνονται, οι φόροι εισοδήματος για νοικοκυριά και επιχειρήσεις, επιβραβεύεται η επιχειρηματικότητα προς όφελος των εργαζομένων και της πραγματικής οικονομίας, κινητροδοτούνται δράσεις εταιρικής κοινωνικής ευθύνης και παροχές, σε είδος, υπέρ των εργαζομένων και παρέχονται κίνητρα που προσελκύουν ξένους επενδυτές. Με λίγα λόγια, το φορολογικό νομοσχέδιο βάζει τα θεμέλια για την οικονομική αναγέννηση της Ελλάδας», τόνισε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197389/synantisi-staikoyra-zavvoy-me-trapezites-gia-to-nomosxedio-toy-hrakli">Συνάντηση Σταϊκούρα - Ζαββού με τραπεζίτες για το νομοσχέδιο του «Ηρακλή»</a>
        </li>
        <li>
          <a href="https://www.cnn.gr/oikonomia/story/197393/vroytsis-den-yparxei-sxediasmos-gia-polisi-12-dis-eyro-lixiprothesmon-asfalistikon-ofeilon-se-funds">Βρούτσης: Δεν υπάρχει σχεδιασμός για πώληση 12 δισ. ευρώ ληξιπρόθεσμων ασφαλιστικών οφειλών σε funds</a>
        </li>
        <li>
          <a href="https://www.cnn.gr/oikonomia/story/197377/paremvaseis-gia-proti-katoikia-kai-epidoma-thermansis-anakoinose-o-staikoyras">Παρεμβάσεις για πρώτη κατοικία και επίδομα θέρμανσης ανακοίνωσε ο Σταϊκούρας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/106/dnt">ΔΝΤ</a>
        </li>
        <li>
          <a href="https://www.cnn.gr/eidhseis/tag/421/ellada">ΕΛΛΑΔΑ</a>
        </li>
        <li>
          <a href="https://www.cnn.gr/eidhseis/tag/56831/apoplhromh-daneion">ΑΠΟΠΛΗΡΩΜΗ ΔΑΝΕΙΩΝ</a>
        </li>
        <li>
          <a href="https://www.cnn.gr/eidhseis/tag/78960/proorh-apoplhromh-dnt">ΠΡΟΩΡΗ ΑΠΟΠΛΗΡΩΜΗ ΔΝΤ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/6264/elliniki-oikonomia">ΕΛΛΗΝΙΚΗ ΟΙΚΟΝΟΜΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197402/snapshot/2756310.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197397/snapshot/vroxes.jpg"/>
      </figure>
    </article>
  </body>
</html>