<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/rada-priynyala-derzhbyudzhet-2020-639927.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T12:13:00+00:00"/>
    <meta property="og:title" content="Рада прийняла Держбюджет-2020"/>
    <meta property="og:description" content="«За» проголосували 280 депутатів"/>
  </head>
  <body>
    <article>
      <h1>Рада прийняла Держбюджет-2020</h1>
      <address>
        <time datetime="2019-11-14T12:13:00+00:00">14 Nov 2019, 12:13</time>
      </address>
      <h4>«За» проголосували 280 депутатів</h4>
      <p>Верховна Рада сьогодні, 14 листопада, прийняла у другому читанні і у цілому Державний бюджет на 2020 рік.</p>
      <p>За законопроєкт проголосували 280 депутатів.</p>
      <p>Після схвалення законопроекту про бюджет-2020 в цілому президент України Володимир Зеленський повинен підписати його протягом 15 днів.</p>
      <figure>
        <img src="https://glavcom.ua/img/forall/users/107/10724/screenshot_3_10.jpg"/>
      </figure>
      <p>Зокрема, у держбюджеті на 2020 рік передбачені доходи в сумі 1 093, 67 млрд грн, у тому числі доходи загального фонду – 974,7 млрд грн та доходи спеціального фонду – 119,0 млрд грн.</p>
      <p>Видатки передбачені в сумі 1 180,1 млрд грн, у тому числі видатки загального фонду – 1 052, 2 млрд грн та видатки спеціального фонду – 127, 9 млрд грн.</p>
      <p>Обсяг державного боргу в гривневому еквіваленті становитиме 2 045,1 млрд грн (45,3% прогнозного ВВП). Обсяг платежів із погашення державного боргу на 2020 рік прогнозується у сумі 282,1 млрд грн, в тому числі погашення державного зовнішнього боргу – 120,3 млрд грн, державного внутрішнього боргу – 161,9 млрд грн. На платежі з обслуговування державного боргу на 2020 рік передбачено 141,5 млрд грн.</p>
      <p>Мінімальна зарплата у держбюджеті-2020 закладена на рівні 4723 гривні.</p>
      <p>У 2020 році пропонується встановити прожитковий мінімум на одну особу в розрахунку на місяць у розмірі: з 1 січня 2020 року — 2027 грн, з 1 липня — 2118 грн, з 1 грудня — 2189 грн. Для дітей віком до 6 років: з 1 січня 2020 року — 1779 грн, з 1 липня — 1859 грн, з 1 грудня — 1921 грн. Для дітей віком від 6 до 18 років: з 1 січня 2020 року — 2218 грн, з 1 липня — 2318 грн, з 1 грудня — 2395 грн.</p>
      <p>Уряд пропонує встановити витрати на оборону і безпеку в розмірі 5,45% від ВВП, або 245,8 млрд грн, що є найбільшою сумою за часів незалежності України. Бюджет МВС передбачено у розмірі 93 млрд грн. Видатки на освіту враховані в обсязі 136,4 млрд грн. Видатки на медицину у наступному році становитимуть 113, 3 млрд грн. На фінансування культури та інформаційної сфери передбачено 8,66 млрд грн. На розвиток дорожньої інфраструктури в 2020 році закладаються 73,7 млрд грн.</p>
      <p>У головному фінансовому документі на 2020 рік передбачені бюджетні програми для підтримки сільгосптоваровиробників – 4 млрд грн та формування статутного капіталу Фонду часткового гарантування кредитів – 0,24 млрд грн.</p>
      <p>Доходи від приватизації державного майна закладені на рівні 12 млрд грн.</p>
      <p>Відзначимо, перед голосуванням за проект бюджету-2020 народні депутати підтримали правку до Бюджетного кодексу, згідно з якою акцизний податок з палива в наступному році залишиться на місцях. Таким чином, в Дорожній фонд мільярдні збори йтимуть безпосередньо тільки з 2021 року. Йдеться про суму близько 7,7 млрд гривень.</p>
      <p>В цілому ж з остаточної редакції закону про зміни до Бюджетного кодексу виключили скорочення обсягу Фонду регіонального розвитку і нові положення по залишкам коштів спеціального фонду бюджету. У той же час внесено зміни для виплат соціальної допомоги безпосередньо з державного бюджету замість місцевих бюджетів.</p>
      <p>Як повідомлялося, сьогодні депутати мають ще розглянути близько пів сотні законопроєктів.</p>
      <p>Нагадаємо, 13 листопада <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240 депутатів.</p>
      <p>Як повідомлялося, у середу <a href="https://glavcom.ua/country/society/u-radi-sogodni-zemelniy-den-639571.html">в Раді був «земельний день».</a></p>
      <related>
        <a href="https://glavcom.ua/columns/belotserkovets/derzhbyudzhet-2020-pograbunok-miscevogo-samovryaduvannya-639879.html"/>
        <a href="https://glavcom.ua/news/u-grudni-onishchenka-ekstraduyut-iz-ispaniji-do-ukrajini-sitnik-639882.html"/>
        <a href="https://glavcom.ua/kyiv/news/klichko-mistam-iz-derzhbyudzhetu-2020-kinuli-kistochku-639880.html"/>
      </related>
    </article>
  </body>
</html>