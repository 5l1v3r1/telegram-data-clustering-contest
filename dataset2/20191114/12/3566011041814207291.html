<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547258.html/%D8%A2%D9%82%D8%A7%DB%8C-%D9%81%D8%B1%D9%85%D8%A7%D9%86%D8%AF%D8%A7%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%B1%D8%A7-%DA%86%D9%87-%DA%A9%D8%B3%DB%8C-%D8%B1%D9%87%D8%A7-%DA%A9%D8%B1%D8%AF%D9%87-%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:06:00+00:00"/>
    <meta property="og:title" content="آقای فرماندار فضای مجازی را چه کسی رها کرده است؟"/>
    <meta property="og:description" content="عکس‌العمل شدیدالحن فرماندار کبودراهنگ در روزهای منتهی به انتخابات مجلس، بار دیگر مهندسی دولت برای کنترل رسانه های انقلابی در روشنگری از عملکرد نداشته دولت تدبیر و امید و اصلاح طلبان را نشان داد."/>
  </head>
  <body>
    <article>
      <h1>آقای فرماندار فضای مجازی را چه کسی رها کرده است؟</h1>
      <h2>سخنان هدف‌دار فرماندار کبودراهنگ:</h2>
      <address>
        <time datetime="2019-11-14T12:06:00+00:00">14 Nov 2019, 12:06</time>
      </address>
      <p>عکس‌العمل شدیدالحن فرماندار کبودراهنگ در روزهای منتهی به انتخابات مجلس، بار دیگر مهندسی دولت برای کنترل رسانه های انقلابی در روشنگری از عملکرد نداشته دولت تدبیر و امید و اصلاح طلبان را نشان داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31800">عصر همدان</a>؛ چند روز پیش در حاشیه اجلاس نماز دانش‌آموزی شهرستان کبودراهنگ فرماندار این شهرستان در پایان جلسه سخنان پرحاشیه‌ای ایراد کرد که این صحبت‌ها بیشتر رنگ و بوی سیاسی داشت؛ آقای فرماندار بعد از اهدای جوایز و لوح سپاس به فعالان حوزه نماز در اقدامی غیر منتظره و در میان تعجب همگان تریبون را در اختیار گرفت و با انتقاد از برگزار کنندگان به دلیل عدم زمان‌بندی و دعوت رسمی از وی با لحن گلایه‌آمیز، سخنان تندی را بازگو کرد.</p>
      <p>در ادامه مشخص شد جناب فرماندار از عدم هماهنگی در دعوت به این جلسه گلایه مند نبوده و موضوع دیگری باعث ناراحتی وی شده بود که در بین سخنانش به آنها اشاره کرد.</p>
      <p>فرماندار شهرستان کبودراهنگ صحبت‌های خود را با این کلمات شروع کرد که محصول نماز باید پرهیز از دروغ گویی شود و با لحن تند خطاب به برخی جریان‌ها اظهار کرد: چرا دروغ می گوییم، چرا افترا می بندیم، چرا این کارها را انجام می دهیم، چرا که به عمق نماز و قرآن پی نبرده‌ایم.</p>
      <p>حجت‌الله مهدوی با انتقاد شدید از وضع موجود در فضای مجازی کشور گفت: امروزه شاهد هستیم برخی ها در فضای مجازی نماز چهاررکعتی را در عرض دو دقیقه می خوانند این مسخره کردن محض نماز و خود فرد است چرا که در جامعه ما ثمره نماز به بار ننشسته است.</p>
      <p>وی با اشاره به عاقبت به خیر نشدن برخی جریان‌های انقلابی و ولایی اضافه کرد: یک بنده خدایی بود که برادر دو شهید بود و همچنین اولین شهردار پل دختر بعد از انقلاب شد، ولی همین آقا جنازه اش را تو جوی های خرم آباد پیدا کردند و عاقبت به خیر نشد.</p>
      <p>در میان تعجب و بهت همگان معلوم نبود جناب فرماندار از شرح این وقایع چه اهدافی دارد، ولی هر چه بود نیم نگاهی خطاب به کسانی داشت که این روزها خود را منتصب به مقام ولایت می دانند چرا که در ادامه نیت وی برای بیان این قصه ها روشن شد.</p>
      <p>وی در این سخنرانی بار دیگر با حمله و انتقاد به فضای مجازی نفرت و انزجار خود را از این فضا اعلام کرده و ادامه داد: آن قدر که در فضای مجازی به دنبال تخریب دولت هستیم به چیزهای واجب کشور نمی پردازیم.</p>
      <p>فرماندار شهرستان کبودراهنگ با تذکر به جمع حاضر در سالن اضافه کرد: زمان به سرعت در حال سپری شدن هست قدر این اوقات را بدانیم و محصول نماز باید رشد و تعالی باشد.</p>
      <p>وی با تفسیر آیاتی از قرآن کریم بیان کرد: قرآن سرچشمه عدالت و نهر حقیقت است و خداوند گفته نماز را به خاطر من بخوانید حال چرا با وجود گذشت ۴۰ سال از پیروزی انقلاب ما هنوز نتوانستیم دروغ گفتن و افترا زدن در جامعه را از بین ببریم جای بسی سوال است که خیلی فاصله داریم.</p>
      <p>مهدوی با اشاره به درس هایی از قرآن و لزوم شکر گزاری خداوند گفت: یکی از درس های نماز شکر گزاری، افترا و تهمت نزدن و قدردان دولت بودن و مبارزه با فساد و دروغ است که متاسفانه در حد انتظار انجام نشده است.</p>
      <p>وی در کلامی دیگر با انتقاد شدید از منتقدان دولت اظهار کرد: فضای مجازی رها شده تا دولت را زیر سوال ببرند بعد ادعا می کنند ما پیرو مقام معظم رهبری هستیم؛ مگر مقام معظم رهبری نفرمود که در شرایط کنونی واجب ترین کارها حفظ وحدت و همبستگی است.</p>
      <p>فرماندار شهرستان کبودراهنگ بالا بردن رضایت‌مندی مقبولیت و مشروعیت نظام را وابسته به حضور مردم دانست و افزود: ما در پایان همین سال انتخابات مجلس یازدهم را داریم و باید تلاش کنیم در این فضا تخریب صورت نگیرد.</p>
      <p>وی با اشاره به موضوع اصلی سخنرانی خارج از وقت خود در این اجلاس خاطرنشان کرد: در این روزها دو بار نام کبودراهنگ رسانه‌ای شده است، یک بار به ‌دلیل موضوع ضرب و شتم حجت‌الاسلام کیهانی که حضور مقتدرانه دادستانی استان جای تقدیر دارد و دیگری هم بحث دختران غریب در روستای چارلی.</p>
      <p>مهدوی با لحنی تند و پرخاشگرانه خطاب به حضار گفت: کسانی که موضوع دختران غریب در روستای چارلی را شنیده‌اند بدانند موضوع آن چیزی نبود که پخش شد، دولت بدون منت تمام خدماتی که در توانش بوده برای آن خانواده انجام داده ولی چرا خدمات دولت را زیر سوال می برید؟؛ از سال گذشته بارها در حال سرکشی از خانواده این دختران بیمار بودیم.</p>
      <p>وی با انتقاد از عملکرد صدا و سیما اظهار کرد: :چرا صدا و سیما خدمات دولت را زیر سوال می برد، چرا دروغ تحویل ملت می‌دهید، چرا اذهان عمومی را مشوش به فضا سازی انتخاباتی وزارت کشور می‌کنید؟</p>
      <p>فرماندار شهرستان کبودراهنگ در پایان هدف اصلی اقدامات استانداری در انتخابات را مشارکت حداکثری مردم دانست و ادامه داد: ما امین مردم هستیم و تمام دغدغه استاندار برگزاری انتخابات سالم است.</p>
      <p>به گزارش عصر همدان؛ به نظر می‌رسد عکس‌العمل شدیدالحن جناب فرماندار در روزهای منتهی به انتخابات مجلس، بار دیگر مهندسی دولت برای کنترل رسانه های انقلابی در روشنگری از عملکرد نداشته دولت تدبیر و امید و اصلاح طلبان باشد.</p>
      <p>این روش فرافکنانه، خود زنی سیاسی و سیاه نمایی در اذهان عمومی است که استنباط مردم از رسانه‌های ارزشی را تغییر داده و این رسانه‌ها را دروغ گو و دائم المنتقد جلوه نماید؛ در حالی که بررسی‌ها نشان می دهد انتشار وضعیت خانواده دختران غریب در روستای چارلی نشان از هدف خیرخواهانه صدا و سیمای مرکز همدان برای کمک رسانی مردمی به این خانواده بی بضاعت بوده است.</p>
      <p>مصداق کامل اظهارات جناب فرماندار در خصوص سرکشی و مدد رسانی دائمی مسئولان کبودراهنگ به خانواده غریب وضعیت اسف بار دختران بیمار در این خانواده محروم است؛ حال تنها خواسته مردم و رسانه‌های انقلابی در شهرستان کبودراهنگ از فرماندار دولت استفاده از ادبیات محترمانه و احترام به رسالت اطلاع رسانی رسانه‌هاست، هرچند مردم شهرستان کبودراهنگ سال‌هاست چراغ تدبیر و امید در این شهرستان را خاموش دیده اند و مصداق کامل این ضرب المثل معروف هستند که جناب فرماندار «ما را به خیر شما امیدی نیست…».</p>
      <p>انتهای پیام/</p>
    </article>
  </body>
</html>