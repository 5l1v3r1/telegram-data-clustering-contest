<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231952/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:08:00+00:00"/>
    <meta property="og:title" content="Україна може вийти з Мінських угод, але є ціна – Пристайко"/>
    <meta property="og:description" content="Міністр закордонних справ Вадим Пристайко заявив, що Україна може вийти з мінських угод, якщо зустріч в нормандському форматі буде безрезультативною, але ціною можуть стати міжнародні санкції проти Росії."/>
  </head>
  <body>
    <article>
      <h1>Україна може вийти з Мінських угод, але є ціна – Пристайко</h1>
      <address>
        <time datetime="2019-11-14T12:08:00+00:00">14 Nov 2019, 12:08</time>
      </address>
      <p>Міністр закордонних справ Вадим Пристайко заявив, що Україна може вийти з мінських угод, якщо зустріч в нормандському форматі буде безрезультативною, але ціною можуть стати міжнародні санкції проти Росії.</p>
      <p>Про це Пристайко розповів в інтерв’ю для "<a href="https://www.bbc.com/ukrainian/features-50393138?fbclid=IwAR3ekUB-fbnRbOPX6sf91fXlGrKA0Pxn--GrVaS3JW_OTTsG_dSOrFiKS4Y">BBC News Україна</a>".</p>
      <p>"Це можливо. Якщо ми побачимо, що цей процес йде безкінечно. Це дуже непопулярна заява і, напевно, знову не сподобається нашим західним партнерам. Але для нас Мінськ - не самоцінність.</p>
      <p>Самоцінність - наше виживання як нації. І якщо ми побачимо, що вони не спрацьовують, і це веде нас в постійне затягування безкінечного процесу, то рано чи пізно буде прийняте рішення про вихід з мінського процесу", - сказав Пристайко.</p>
      <p>За його словами, мінський процес був запланований лише на рік, але тогочасне керівництво держави вирішило продовжити Мінськ, через санкції, які були прив'язані до процесу.</p>
      <p>"Якщо оця зустріч (в нормандському форматі – ред.), яка відбудеться, покаже відсутність прогресу, це, безумовно, поставить під сумнів можливість досягнення миру в мінському процесі.</p>
      <p>От коли ми повернемося (з нормандських переговорів - ред.), тоді і буде правильно запитати нас про це. І якщо нічого не привеземо, то логічним буде питання, наскільки цей Мінськ все ще нам потрібен", - додав Пристайко.</p>
      <p>За його словами, вихід з мінського процесу може призвести до скасування санкцій Заходу проти Росії.</p>
      <p>"Прошу вас не забувати, що санкції можуть бути скасовані і без виходу з Мінська. Ми можемо з вами виконувати Мінськ до кінця нашого життя і до кінця життя наших онуків, а санкції можуть бути скасовані кожні пів року", - вважає міністр.</p>
      <p>Глава МЗС додав, що у Києва є бачення кількох можливих варіантів замість Мінська. Зокрема, миротворча місія - місія з підтримання миру. Пристайко розповів, що Україну влаштувало, щоб миротворці розташовувалися "на лінії між Україною і Росією".</p>
      <p><b>Нагадаємо</b>:</p>
      <ul>
        <li>8 листопада фракція партії "Голос" оприлюднила <a href="https://www.pravda.com.ua/news/2019/11/8/7231399/">заяву </a>про те, що Україна має вийти з Мінських угод і заморозити ситуацію з вирішення військового конфлікту з Росією на Донбасі до посилення власних позицій.</li>
        <li>Голова фракції "<a href="https://www.pravda.com.ua/news/2019/11/10/7231554/">Слуга народу</a>" у ВР Давид Арахамія вважає, що реалізація пропозиції партії "Голос" про вихід України з Мінських домовленостей може призвести до скасування міжнародних санкцій проти РФ.</li>
      </ul>
      <related>
        <a href="https://www.pravda.com.ua/news/2019/11/14/7231942/"/>
        <a href="https://www.pravda.com.ua/news/2019/11/14/7231941/"/>
        <a href="https://www.pravda.com.ua/news/2019/11/14/7231935/"/>
      </related>
    </article>
  </body>
</html>