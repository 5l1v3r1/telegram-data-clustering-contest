<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/spisannya-borgu-kolomoyskogo-privatbank-oskarzhit-rishennya-sudu--639932.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T12:54:00+00:00"/>
    <meta property="og:title" content="Списання боргу Коломойського: Приватбанк оскаржить рішення суду"/>
    <meta property="og:description" content="Приватбанк вважає судове рішення на користь Коломойського безпідставним та необґрунтованим"/>
  </head>
  <body>
    <article>
      <h1>Списання боргу Коломойського: Приватбанк оскаржить рішення суду</h1>
      <address>
        <time datetime="2019-11-14T12:54:00+00:00">14 Nov 2019, 12:54</time>
      </address>
      <h4>Приватбанк вважає судове рішення на користь Коломойського безпідставним та необґрунтованим</h4>
      <p>Приватбанк подає касаційну скаргу на рішення Північного апеляційного господарського суду, яким визнано недійсними умови кредитних договорів з компаніями ексвласника банку Ігоря Коломойського.</p>
      <p>Про це повідомляє <a href="https://privatbank.ua/news/2019/11/14/1064?fbclid=IwAR2PlsRtufdXVIb3eUKJApiwv1ZTaW6lwe9av0j048YmEegxeCWlNbo9jQU">пресслужба банку.</a></p>
      <p>«Приватбанк подає касацію на рішення Північного апеляційного господарського суду у справі за позовом ТОВ «Тех-Трейд-Інвест» до Приватбанку, яким визнано недійсними окремі умови кредитних договорів з рядом компаній, пов'язаних з колишніми власниками банку Коломойським і Боголюбовим», - йдеться в повідомленні.</p>
      <p>У банку зазначають, що ще до націоналізації Приватбанку в грудні 2016 року банк надавав кредити пов’язаним із колишніми власниками компаніям під процентну ставку, яка була вдвічі нижче ринкової і становила від 10% до 12% річних у гривні.</p>
      <p>Видачею таких «індексних кредитів» і було закладено майбутні юридичні ризики щодо стягнення з позичальників нарахованих процентів, комісій і штрафних санкцій. І саме зараз пов'язані з колишніми власниками банку недобросовісні позичальники використовують зазначені недоліки, заявляючи позови до банку про визнання недійсними окремих умов кредитних договорів.</p>
      <p>«Приватбанк вважає сьогоднішнє судове рішення вочевидь безпідставним та необґрунтованим і безумовно оскаржить його у Верховному суді», - наголосили в банку.</p>
      <p>Як повідомлялося, 4 листопада <a href="https://glavcom.ua/news/sud-spisav-kolomoyskomu-borg-pered-privatbankom-na-75-milyarda--639739.html">Північний апеляційний госпсуд задовольнив позов ТОВ «Тех-Трейд-Інвест» до Приватбанку,</a> ТОВ «Парктур», ТОВ «Скорзонера», ТОВ «Шелта», ТОВ «Аспект» (в справі №910/12787/17) та визнав недійсними деякі положення низки кредитних договорів, укладених між Приватбанком та іншими відповідачами в 2006-2016 рр.</p>
      <p>Сукупний обсяг нарахувань за процентами за користування кредитом за відповідними кредитними договорами сягає майже 7,5 млрд грн.</p>
      <p>За даними держреєстру, одним із засновників ТОВ «Тех-Трейд-Інвест» є ТОВ «Скорзонера», кінцевими бенефіціарами якого є Ігор Коломойський та Геннадій Боголюбов.</p>
      <related>
        <a href="https://glavcom.ua/news/kolomoyskiy-i-bogolyubov-splatili-privatbanku-10-mln-jevro-639901.html"/>
        <a href="https://glavcom.ua/news/sud-spisav-kolomoyskomu-borg-pered-privatbankom-na-75-milyarda--639739.html"/>
        <a href="https://glavcom.ua/economics/finances/rozprodazh-na-aliexpress-ukrajinci-vchora-vitratili-ponad-320-milyoniv--639462.html"/>
      </related>
    </article>
  </body>
</html>