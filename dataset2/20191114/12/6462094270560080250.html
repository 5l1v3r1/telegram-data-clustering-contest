<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/350-gr-sverusi-maziausia-lietuvos-naujagime-kaip-jai-sekasi-dabar-54353/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-14T12:12:30+00:00"/>
    <meta property="og:title" content="350 gr svėrusi mažiausia Lietuvos naujagimė – kaip jai sekasi dabar?"/>
    <meta property="og:description" content="Kauno klinikose gimusi vos 350 gramų svėrusi 22 savaičių naujagimė buvo ypač sunkios būklės ir pareikalavo didžiulių medikų pastangų, sako ją prižiūrėję gydytojai."/>
  </head>
  <body>
    <article>
      <h1>350 gr svėrusi mažiausia Lietuvos naujagimė – kaip jai sekasi dabar?</h1>
      <address><time datetime="2019-11-14T12:12:30+00:00">14 Nov 2019, 12:12</time> by <a rel="author">BNS</a></address>
      <p>Kauno klinikose gimusi vos 350 gramų svėrusi 22 savaičių naujagimė buvo ypač sunkios būklės ir pareikalavo didžiulių medikų pastangų, sako ją prižiūrėję gydytojai.</p>
      <p>„Ji pareikalavo viso maksimalaus įmanomo gydymo, ką mes šiandien galime Lietuvoje ir pasaulyje suteikti“, – ketvirtadienį vykusioje spaudos konferencijoje sakė Kauno klinikų Naujagimių intensyviosios terapijos skyriaus vadovė Ilona Aldakauskienė.</p>
      <p>Penkis mėnesius naujagimė buvo gydoma ligoninėje, iš jų keturis praleido intensyviosios terapijos skyriuje.</p>
      <p>„Buvo didžiulis iššūkis užtikrinti visus jos poreikius su įprastomis medicinos priemonėmis, nes mergaitės mažumas ir trapumas buvo labai išreikšti“, –  sakė šio skyriaus vadovė.</p>
      <p>Du mėnesius naujagimei buvo taikoma dirbtinė plaučių ventiliacija ir jos kvėpavimas priklausė tik nuo aparatūros.</p>
      <p>Taip pat buvo būtina užtikrinti tinkamą drėgmę ir temperatūrą bei teikti naujagimei kitą pagalbą, būtiną neišnešiotam kūdikiui.</p>
      <p>Be to naujagimę, kai jai buvo vos 27 dienos ir ji nesvėrė nė pusės kilogramo, teko operuoti, nes mergaitės plaučiuose ėmė formuotis cista.</p>
      <p>„Tuo metu pasiryžimas operacijai buvo labai sunkus, bet jos būklė buvo tokia sunki, kad iš tiesų delsimas bent vieną dieną galėjo būti lemiamas“, – pasakojo I. Aldakauskienė.</p>
      <p>Jos teigimu, medikų ir šeimos priimtas sprendimas buvo rizikingas, tačiau operacija buvo sėkminga.</p>
      <p>Kauno klinikų generalinis direktorius šį atvejį vadino metų medicinos įvykiu.</p>
      <p>„Tai, apie ką šiandien kalbėsime, apie tą mūsų didvyrę, turbūt pretenduoja būti šių metų Lietuvos medicinos įvykiu“, – sakė profesorius Renaldas Jurkevičius.</p>
      <p>Jis dėkojo ligoninės personalui, prisidėjusiam prie mergaitės gyvybės išsaugojimo.</p>
      <p>Pasak medikų, toks amžiaus ir svorio derinys unikalus ne tik Lietuvoje, bet ir pasaulyje.</p>
      <p>„Mūsų žiniomis, 22 savaičių išgyvenęs tokio svorio naujagimis kol kas yra vienintelis pasaulyje“, – sakė Neonatologijos klinikos vadovė profesorė Rasa Tamelienė.</p>
      <p>Medikų teigimu, 22 savaitės yra riba, nuo kurios šiuolaikinė medicina pajėgi išgelbėti naujagimį.</p>
      <p>Kauno klinikose išgyvena apie 30 procentų tokio amžiaus naujagimių.</p>
      <p>Akušerijos ir ginekologijos klinikos vadovė profesorė Rūta Jolanta Nadišauskienė pabrėžė, kad teigti, jog medikams nuo šiol pavyks išgelbėti visus tokio amžiaus naujagimius, negalima.</p>
      <p>„Iš tiesų didelės komandos dėka, veikiančios sistemos dėka, mes šiandien turime didelį džiaugsmą, kad mergaitė su savo tėveliais išvažiuos į namus, bet pasakyti, kad nuo šiol visi naujagimiai, gimę 22 savaičių išgyvens, bus sveiki ir laimingi, tikrai negalime, taip niekur nėra pasaulyje“, – sakė specialistė.</p>
      <p>Pasak R. J. Nadiškauskienės, šio atvejo sėkmę nulėmė ir veikianti sistema, jog neišnešioti kūdikiai priimami tik ligoninėse, turinčiose kūdikių intensyviosios terapijos skyrius.</p>
      <p>Aiškių priežasčių, kodėl šis gimdymas prasidėjo taip anksti, medikai nenustatė.</p>
      <p>Šiuo metu penkių mėnesių mergaitė sveria 3,5 kilogramo – pasak medikų, šis svoris kūdikiui, kuris, jei būtų gimęs laiku, tebūtų vos vieno mėnesio, yra gana normalus.</p>
      <p>Netrukus mergaitė su tėvais, kuriems tai pirmasis vaikas, išvyks į namus.</p>
      <p>Mergaitei šiek tiek trūksta deguonies, todėl namo ji vyks su deguonies tiekimo įranga.</p>
    </article>
  </body>
</html>