<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/zaporizka-filarmonija-zaproshuie-ditej-na-7-chudes-svitu-7-chudes-ukraini/"/>
    <meta property="og:site_name" content="МИГ"/>
    <meta property="article:published_time" content="2019-11-14T12:58:39+00:00"/>
    <meta property="og:title" content="Запорізька філармонія запрошує дітей на &quot;7 чудес світу. 7 чудес України&quot;"/>
    <meta property="og:description" content="МУЗИКА, ЯКА РОЗПОВІДАЄ ПРО ЧУДЕСА!  В усі часи творіння рук людських бентежили погляд і уяву. Звичайно, не кожен витвір викликає всебічне захоплення, та все ж, є у світі унікальні споруди, біля яких затамовують подих усі без винятку. Вони знаходяться у різних країнах, створені у різний час і коже"/>
  </head>
  <body>
    <article>
      <h1>Запорізька філармонія запрошує дітей на "7 чудес світу. 7 чудес України"</h1>
      <address><time datetime="2019-11-14T12:58:39+00:00">14 Nov 2019, 12:58</time> by <a rel="author" href="https://mig.com.ua/author/anna/" target="_blank">Анна Чуприна</a></address>
      <p>
        <b>
          <i>МУЗИКА, ЯКА РОЗПОВІДАЄ ПРО ЧУДЕСА!</i>
        </b>
      </p>
      <p><b> </b>В усі часи творіння рук людських бентежили погляд і уяву. Звичайно, не кожен витвір викликає всебічне захоплення, та все ж, є у світі унікальні споруди, біля яких затамовують подих усі без винятку. Вони знаходяться у різних країнах, створені у різний час і кожен має свою неймовірну історію. Це: піраміда Хеопса, «висячі сади» Семіраміди, статуя Зевса Олімпійського, храм Артеміди в Ефесі, мавзолей у Галікарнасі, Колос Родоський і маяк на о. Фарос в Олександрії. Та минає час і стародавні чудеса змінюються новими. Які вони були і які з’явилися в нас час?</p>
      <p>Дорогі малята і дорослі!  Під час музичної  програми «<b>7 </b><b>чудес світу</b>», ми пропонуємо вам зануритися в атмосферу найвідоміших історичних та архітектурних пам’яток багатьох країн і, безперечно, України.</p>
      <p>Наша Батьківщина теж багата на унікальні мистецькі, архітектурні творіння та природні явища, зокрема декілька з них знаходяться і у Запоріжжі. Про це та багато іншого маленькі глядачі дізнаються мовою національного інструменту – бандури. А розкажуть їм про це – <b>ансамбль бандуристів </b><b>«</b><b>Божена</b>» Запорізької обласної філармонії під керівництвом заслуженої артистки України Ольги Беженарь. У програмі прозвучить класична та народна музика, твори зарубіжних та сучасних українських композиторів.</p>
      <p>Разом з артистами малята пограють у цікаві інтерактивні ігри, почують розповіді про найбільші досягнення видатних митців і дізнаються багато нового про  українську культуру і мистецтво.</p>
      <p>Тож, давайте разом з ансамблем поринемо у світ Великого і Чарівного…через музику бандури!</p>
      <p>Чекаємо на Вас у концертному залі імені М.І. Глінки Запорізької обласної філармонії о <b>12.00</b> в рамках мистецького проекту <b>«</b><b>Філармонія – дітям</b><b>»</b>!</p>
    </article>
  </body>
</html>