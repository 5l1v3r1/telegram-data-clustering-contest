<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/opptak-knytter-putins-mann-til-nedskytningen/71819155"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T12:22:53+00:00"/>
    <meta property="og:title" content="Opptak knytter Putins mann til nedskytningen"/>
    <meta property="og:description" content="Etterforskningsgruppe har publisert lydklipp som knytter Russlands forsvarsminister Sergej Sjojgu til nedskytningen av passasjerflygingen MH17."/>
  </head>
  <body>
    <article>
      <h1>Opptak knytter Putins mann til nedskytningen</h1>
      <h2>Etterforskningsgruppe har publisert lydklipp som knytter Russlands forsvarsminister Sergej Sjojgu til nedskytningen av passasjerflygingen MH17.</h2>
      <address><time datetime="2019-11-14T12:22:53+00:00">14 Nov 2019, 12:22</time> by <a rel="author">Jesper Nordahl Finsveen</a></address>
      <p>Den internasjonale gruppa som etterforsker nedskytningen av Malaysia Airlines' flyging MH17 over Donetsk i Øst-Ukraina har i dag <a href="https://www.politie.nl/themas/flight-mh17/witness-appeal-crash-mh17.html">publisert lydklipp</a> som knytter en av Vladimir Putins mest betrodde menn til katastrofen.</p>
      <p>I et opptak av en telefonsamtale mellom det som skal være en prorussisk separatist og en ukjent person, blir Russlands forsvarsminister Sergej Sjojgu nevnt ned navn.</p>
      <figure>
        <img src="https://dbstatic.no/71819392.jpg?imageId=71819392&amp;x=0&amp;y=6.5375302663438&amp;cropw=100&amp;croph=93.462469733656&amp;width=643&amp;height=387"/>
        <figcaption><b>PUTINS MANN:</b> President Vladimir Putin (t.v.) og Russlands forsvarsminister Sergej Sjojgu. Sjojgu er general, tidligere guvernør og fra 2012 har han vært forsvarsminister. Foto: AFP / NTB Scanpix Vis mer</figcaption>
      </figure>
      <p>Telefonsamtalen fant sted drøye to uker før nedskytningen av MH17, hvor alle de 298 personene om bord mistet livet. Flyet styrtet i nærheten av opprørskontrollerte Donetsk i Øst-Ukraina 17. juli 2014.</p>
      <h3>«Mandat fra Sjojgu»</h3>
      <p>Opptaket av telefonsamtalen er publisert på YouTube av den internasjonale etterforskningsgruppa JIT, som også har oversatt og transkribert den.</p>
      <p>I samtalen sier den ukjente personen følgende til den prorussiske separatisten:</p>
      <p>«Som kommandanten av Makejevka (en by i regionen Donetsk) vil jeg veldig gjerne vite det. Jeg vil vite hva vi beveger oss mot».</p>
      <p>Den prorussiske separatisten svarer så:</p>
      <p>
        <b>«Vi beveger oss mot en forent kommando. Det som skjer videre er at en rekke menn med et mandat fra Sjojgu vil ankomme og sparke de lokale krigsherrene til helvete ut av enhetene».</b>
      </p>
      <p>Den ukjente personen svarer med et kort og bekreftende «mhm», før den prorussiske separatisten sier:</p>
      <p>«Og så vil folka fra Moskva ta ledelsen».</p>
      <h3>Nekter innblanding</h3>
      <p>MH17-flygingen var på vei fra Amsterdam til Kuala Lumpur da det ble skutt ned over Ukraina. Noen måneder tidligere annekterte Russland den ukrainske halvøya Krim, og deretter begynte prorussiske separatister et væpnet opprør i de østlige delene av Ukraina.</p>
      <p>I denne delen av landet er det flest russisktalende innbyggere. Mange føler tilhørighet og lojalitet til Russland.</p>
      <p>
        <b>Etterforskningsgruppa JIT og den nederlandske flyhavarikommisjonen har tidligere slått fast at passasjerflyet ble skutt ned med en russiskbygd BUK-rakett.</b>
      </p>
      <p>Prorussiske separatister nekter å stå bak nedskytningen, og russiske myndigheter har lenge nektet for at de på noen som helst måte har bistått opprørerne i Ukraina.</p>
      <p>De har også bastant nektet for å ha forsynt opprørerne med bakke-til-luft-raketter, som blant annet BUK-raketten er.</p>
      <h3>Bånd til FSB og GRU</h3>
      <p><a href="https://www.politie.nl/themas/flight-mh17/witness-appeal-crash-mh17.html">JIT hevder</a> at flere tidligere opprørere i Folkerepublikken Donetsk (DPR) har fortalt dem at både den russiske sikkerhetstjenesten FSB og den militære etterretningstjenesten GRU var involvert i den daglige driften av DPR.</p>
      <p>De belegger påstanden med <a href="https://www.youtube.com/watch?v=PTWmAD5xTM0&amp;feature=youtu.be">nok et opptak av en telefonsamtale</a>. I denne samtalen er det den prorussiske separatisten fra den første samtalen, med kallenavnet Mongol, som snakker med en annen prorussisk separatist, med kallenavnet Sherif.</p>
      <p>Sherif sier til Mongol at de får ordre, hvorpå Mongol svarer:</p>
      <p>
        <b>«Vi får også ordre fra Moskva. Det er samme med oss.»</b>
      </p>
      <p>Sherif spør så:</p>
      <p>«Men det er FSB i deres tilfelle? Sant?»</p>
      <p>Mongol svarer med et kort «ja», før Sherif forteller hvem de adlyder.</p>
      <p>«Og det er GRU i vårt tilfelle. Det er den eneste forskjellen.»</p>
      <h3>Hvem ga ordre?</h3>
      <p>Selv om JIT også på en rekke andre felt også knytter DPR til myndighetene i Russland, anklager de ikke Russland direkte for å ha gitt noen ordrer til opprørere.</p>
      <p>I stedet ber JIT vitner om informasjon, og stiller underveis i den lange redegjørelsen konkrete spørsmål om hvert felt de redegjør for.</p>
      <p>De er særlig interessert i vitner som kan avgi forklaringer om kommandolinjene i DPR og hvilken rolle «russiske myndighetspersoner kan ha hatt».</p>
    </article>
  </body>
</html>