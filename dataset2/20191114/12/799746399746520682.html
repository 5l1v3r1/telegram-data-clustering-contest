<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103044/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T12:28:03+00:00"/>
    <meta property="og:title" content="Поліція підтвердила сліди наруги над могилами українських солдатів під Перемишлем"/>
    <meta property="og:description" content="Поліція Перемишля зібрала докази осквернення могил українських солдатів на цвинтарі у Пикуличах і відкрила провадження, пов’язане із наругою над місцем поховання."/>
  </head>
  <body>
    <article>
      <h1>Поліція підтвердила сліди наруги над могилами українських солдатів під Перемишлем</h1>
      <address>
        <time datetime="2019-11-14T12:28:03+00:00">14 Nov 2019, 12:28</time>
      </address>
      <p>Поліція Перемишля зібрала докази осквернення могил українських солдатів на цвинтарі у Пикуличах і відкрила провадження, пов'язане із наругою над місцем поховання.</p>
      <p>Про це повідомляє "Європейська правда" з посиланням на <a href="https://www.polskieradio.pl/">"Польське радіо".</a></p>
      <p>На українському військовому цвинтарі у Пикуличах спочивають загиблі січові стрільці - в’язні табору для військовополонених УГА і армії УНР, які під час польсько-більшовицької війни 1920 року під проводом Симона Петлюри боролися разом з поляками проти росіян.</p>
      <p>Однак у польських націоналістичних та антиукраїнських колах емоції викликають могили 47 воїнів УПА, які загинули у 1946-1947 роках у Бірчі та Лішній.</p>
      <p>Саме братська могила солдатів УПА була сплюндрована наприкінці жовтня. Невідомі замалювали таблицю білою та червоною фарбою. Зловмисники замалювали надгробки з прізвищами загиблих солдатів, а також викарбувані герби України на хрестах.</p>
      <p>Коли у вівторок портал Onet.pl повідомив про інцидент міській адміністрації у Перемишлі, туди надіслали працівника, який побачив, що таблиці вже були відмиті. Однак у середу речниця міської влади у Перемишлі Агата Череба поінформувала портал, що сліди фарби все ж знайшли на надгробках, а вранці на місці слідчі дії провела поліція з Перемишля.</p>
      <p>Правоохоронці вилучили залишки, яких комусь не вдалося повністю очистити. У перемиській поліції додали, що у цій справі відкрито "провадження за ознаками наруги над місцем поховання".</p>
      <p>Посольство України в Польщі побачило <b><a href="https://www.eurointegration.com.ua/news/2019/11/14/7103018/">спробу провокації</a></b> у фото з оскверненням могили воїнів УПА.</p>
      <related>
        <a href="https://www.eurointegration.com.ua/news/2019/11/13/7102968/"/>
      </related>
    </article>
  </body>
</html>