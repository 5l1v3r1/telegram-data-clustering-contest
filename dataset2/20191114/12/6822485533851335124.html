<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T12:36:00+00:00"/>
    <meta property="og:title" content="مخالفت شورای عالی استان‌ها با جدایی ری از تهران"/>
    <meta property="og:description" content="به گزارش ایسنا، مرتضی الویری در حاشیه برگزاری بیست و پنجمین اجلاس عمومی شورای عالی استان‌ها در جمع خبرنگاران گفت: روالی از گذشته برقرار شده که در جلسات علنی ماهانه یکی از وزراء یا روسای سه قوه دعوت می‌شوند و به این ترتیب مسائل مختلف توسط اعضاء مورد بحث و بررسی قرار می‌گیرد و به مهمانان ویژه شورای عالی استان‌ها انتقال داده می‌شود. بی‌تردید ضرورت دارد که هر چه پیشبرد اهداف به ویژه توسعه شهرها ارتباط موثری میان شوراها و وزراء و قوای سه گانه برقرار شود."/>
  </head>
  <body>
    <article>
      <h1>مخالفت شورای عالی استان‌ها با جدایی ری از تهران</h1>
      <address>
        <time datetime="2019-11-14T12:36:00+00:00">14 Nov 2019, 12:36</time>
      </address>
      <p>رئیس شورای عالی استان‌ها از مخالفت این شورا با جدایی ری از تهران خبر داد.</p>
      <p>به گزارش ایسنا، مرتضی الویری در حاشیه برگزاری بیست و پنجمین اجلاس عمومی شورای عالی استان‌ها در جمع خبرنگاران گفت: روالی از گذشته برقرار شده که در جلسات علنی ماهانه یکی از وزراء یا روسای سه قوه دعوت می‌شوند و به این ترتیب مسائل مختلف توسط اعضاء مورد بحث و بررسی قرار می‌گیرد و به مهمانان ویژه شورای عالی استان‌ها انتقال داده می‌شود. بی‌تردید ضرورت دارد که هر چه پیشبرد اهداف به ویژه توسعه شهرها ارتباط موثری میان شوراها و وزراء و قوای سه گانه برقرار شود.</p>
      <p>وی افزود: امروز وزیر راه و شهرسازی به اجلاس عمومی شورای عالی استان‌ها دعوت شده بود که چند موضوع کلیدی توسط اعضا مطرح شد. مدت‌هاست که شورای عالی استان‌ها در تهران محل دائمی ندارد. با اینکه در قانون به عنوان مجلس دوم قلمداد شده اما محل استقرار دائم ندارد و همچنین شوراهای استان‌ها نیز از داشتن محل دائمی بی‌بهره هستند، بر همین اساس امروز وزیر راه و شهرسازی قول دادند زمین لازم در تهران برای شورای عالی استان‌ها و در سایر استان‌ها برای شورای استان‌ها در اختیار گذاشته شود و ساختمان‌های دائمی شوراها بنا شود.</p>
      <p>الویری ادامه داد: موضوع دیگری که در جلسه امروز مورد بحث و بررسی قرار گرفت حوزه امنیت راه‌ها بود و تأکید بر انتقال تردد اتومبیل‌محور به ریل‌محور برای کاهش آلودگی هوا بود.</p>
      <p>رئیس شورای عالی استان‌ها در بخش دیگری از صحبت‌های خود به موضوع نوسازی بافت‌های فرسوده اشاره کرد و افزود: در قانون برنامه ششم توسعه حاکمیت موظف شده سالی ۲۷۰ محله در بافت فرسوده نوسازی شود. کار بزرگی که می‌طلبد مدیریت شهری در آن همکاری موثری داشته باشد. در حال حاضر بازآفرینی شهرها آغاز شده اما باید توسعه آن سرعت پیدا کند.</p>
      <p>وی ادامه داد: توسعه بر مبنای شبکه حمل و نقل یکی دیگر از موضوعاتی است که امروز در شهرها مورد توجه و در دستور کار قرار گرفته است به این شکل که امکانات خدماتی در ایستگاه‌های مترو در تهران و شهرهای دیگر ارائه شود تا تردد شهروندان در شهر به حداقل ممکن برسد.</p>
      <p>الویری مسئله تاب‌آوری شهری در مقابل حوادث را یکی دیگر از موضوعات مورد بحث در جلسه امروز خواند و افزود: در برخی کشورها حتی با وقوع زلزله هفت ریشتری خون از دماغ کسی نمی آید اما در کشور ما با زلزله پنج ریشتری دچار خسارات گسترده‌ای می‌شویم چرا که سازه‌های ما استحکام لازم را ندارد. باید آموزش‌ها را به نحوی پیش ببریم تا سازه‌های ما مقاوم شوند و خسارات ناشی از بروز حوادث کاهش پیدا کند. همچنین باید مدیریت حین حادثه را نیز با برنامه‌ریزی دقیق محقق کنیم. مدیریت پس از حادثه نیز با ایجاد ارتباط و تعامل بین شوراها و سایر دستگاه‌های ذی ربط محقق خواهد شد.</p>
      <p>رئیس شورای عالی استان‌ها در پاسخ به سوالی در خصوص جدایی ری از تهران گفت:‌ شورای عالی استان‌ها با این نظر مخالف است. مسائل ری و تهران بسیار تنیده هستند. اختلاف جمعیت شب و روز تهران حدود پنج میلیون نفر است، به نوعی اطراف این شهر به عنوان خوابگاه مورد استفاده قرار می‌گیرد و این موضوع مسائل تهران و ری را در هم تنیده کرده است.</p>
      <p>وی تأکید کرد: بسیاری از مسائل همچون پسماند، رفت و روب شهری، حمل و نقل و مسائل فرهنگی و اجتماعی شهر ری و تهران به هم پیوسته هستند لذا نمی‌توان ری را از تهران جدا کرد همان طور که شمیران را نمی‌توان از تهران جدا کرد، البته می‌توان برای شنیده شدن بهتر صدای مردم تعداد اعضای شوراها را افزایش دهیم به شکلی که برای هر محله یک عضو شورایی داشته باشیم شبیه به آنچه که شورایاری‌ها انجام می‌دهند.</p>
    </article>
  </body>
</html>