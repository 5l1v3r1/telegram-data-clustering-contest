<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191114-%E1%9E%80%E1%9F%92%E1%9E%93%E1%9E%BB%E1%9E%84%E1%9E%94%E1%9E%9A%E1%9E%B7%E1%9E%94%E1%9E%91-%E1%9E%93%E1%9F%83%E1%9E%9F%E1%9E%84%E1%9F%92%E1%9E%82%E1%9F%92%E1%9E%9A%E1%9E%B6%E1%9E%98%E1%9E%96%E1%9E%B6%E1%9E%8E%E1%9E%B7%E1%9E%87%E1%9F%92%E1%9E%87%E1%9E%80%E1%9E%98%E1%9F%92%E1%9E%98-%E1%9E%85%E1%9E%B7%E1%9E%93%E2%80%8B-%E1%9E%98%E1%9E%B6%E1%9E%93-%E2%80%8B%E1%9E%80%E1%9F%86%E1%9E%8E%E1%9E%BE%E1%9E%93%E1%9E%9F%E1%9F%81%E1%9E%8A%E1%9F%92%E1%9E%8B%E1%9E%80%E1%9E%B7%E1%9E%85%E1%9F%92%E1%9E%85-%E1%9E%91%E1%9E%B6%E1%9E%94%E1%9E%87%E1%9E%B6%E1%9E%84-%E1%9E%80%E1%9E%B6%E1%9E%9A%E1%9E%96%E1%9F%92%E1%9E%99%E1%9E%B6%E1%9E%80%E1%9E%9A"/>
    <meta property="og:site_name" content="RFI"/>
    <meta property="article:published_time" content="2019-11-14T12:42:51+00:00"/>
    <meta property="og:title" content="ក្នុងបរិបទ​នៃ​សង្គ្រាម​ពាណិជ្ជកម្ម ​កំណើន​សេដ្ឋកិច្ចចិន ធ្លាក់​ទាប​ជាង​ការព្យាករ"/>
    <meta property="og:description" content="នៅ​ថ្ងៃព្រហស្បតិ៍​នេះ ចិន​បាន​ចេញ​ផ្សាយ​តួលេខ​​ប្រចាំ​ខែ​តុលា ដែល​បង្ហាញ​អំពី​ភាព​យឺតយ៉ាវ​​នៃ​កំណើនសេដ្ឋកិច្ច​ ជាង​ការ​គិត​ទុក​ពី​មុន​ទៅ​ទៀត។ ផលិតផល​​ឧស្សាហកម្ម​ សកម្មភាព​លក់​រាយ បាន​បន្ថយ​ល្បឿន ចំណែក​សកម្មភាព​វិនិយោគ​វិញ បាន​ធ្លាក់​ចុះ​ទាប​ក្នុង​កំរិត​ដ៏​ខ្លាំង​បំផុត​មិន​ធ្លាប់​មាន​ឡើយ..."/>
  </head>
  <body>
    <article>
      <h1>ក្នុងបរិបទ​នៃ​សង្គ្រាម​ពាណិជ្ជកម្ម ​កំណើន​សេដ្ឋកិច្ចចិន ធ្លាក់​ទាប​ជាង​ការព្យាករ</h1>
      <address><time datetime="2019-11-14T12:42:51+00:00">14 Nov 2019, 12:42</time> by <a rel="author">អៀង សុខម៉ិញ</a></address>
      <p>
        <b>នៅ​ថ្ងៃព្រហស្បតិ៍​នេះ ចិន​បាន​ចេញ​ផ្សាយ​តួលេខ​​ប្រចាំ​ខែ​តុលា ដែល​បង្ហាញ​អំពី​ភាព​យឺតយ៉ាវ​​នៃ​កំណើនសេដ្ឋកិច្ច​ ជាង​ការ​គិត​ទុក​ពី​មុន​ទៅ​ទៀត។ ផលិតផល​​ឧស្សាហកម្ម​ សកម្មភាព​លក់​រាយ បាន​បន្ថយ​ល្បឿន ចំណែក​សកម្មភាព​វិនិយោគ​វិញ បាន​ធ្លាក់​ចុះ​ទាប​ក្នុង​កំរិត​ដ៏​ខ្លាំង​បំផុត​មិន​ធ្លាប់​មាន​ឡើយ ក្នុង​អំឡុង​ពេល​២១​ឆ្នាំ​កន្លង​មក​នេះ។</b>
      </p>
      <p>ផលិតផល​ឧស្សាហកម្ម​មាន​កំណើន​ត្រឹម​តែ​៤,៧%​ប៉ុណ្ណោះ​នៅ​ខែ​តុលា​ ទល់​នឹង​៥,៨%​កាលពី​ខែ​កញ្ញា។ ការលក់​រាយ​ ដែល​ជា​កញ្ចក់​ឆ្លុះ​បញ្ចាំង​អំពី​ជីវភាព​និង​លទ្ធភាព​ចាយវាយ​របស់​ពលរដ្ឋ បាន​កើន​ត្រឹម​តែ​៧,២% ពោល​គឺជា​​ល្បឿន​ដ៏​យឺត​បំផុត គិត​​​​ក្នុង​រយៈ​ពេល​៦​ខែ​នេះ និង​ទាប​ជា​ងការ​ព្យាករ​ (៧,៨%)។ ​បើ​តាមការិយាល័យ​ស្ថិតិ​ ​​កំណើន​ផ្នែក​​​វិនិយោគទុន​វិញ មាន​ត្រឹម​តែ​៥,២%​ ប៉ុណ្ណោះ ដែល​​​ជា​អត្រា​ដ៏ទាប​បំផុត​គិត​ចាប់​តាំង​ពី​ឆ្នាំ​១៩៩៨មក។</p>
      <p>ក្រៅ​អំពី​តួលេខ​ដ៏​ស្រអាប់​ក្នុង​​ខែ​តុលា ទស្សនវិស័យ​សម្រាប់​ពេលខាង​មុខ​ក៏​មិន​ប្រសើរ។ ​មាន​សញ្ញា​នៃ​ភាព​​យ៉ាប់យឺន​​​ជា​​ច្រើនផ្សេង​ទៀត ជា​ពិសេស​ក្នុង​វិស័យ​អចលនទ្រព្យ​ ដែល​ជា​ទម្រ​ដ៏​សំខាន់​មួយ​​នៃ​កំណើន​សេដ្ឋកិច្ច​ចិន។ ដូច្នេះ​បើ​តាម​អ្នក​វិភាគ សកម្មភាព​សំណង់​​បន្ថយ​ល្បឿននៅពេល​នេះ​ នឹង​ត្រូវ​បង្អាក់​កំណើន​សេដ្ឋកិច្ច​ចិន​នៅ​ឆ្នាំ​២០២០។</p>
      <p>ក្នុង​បរិបទ​សេដ្ឋកិច្ច​តានតឹង​ដូច្នេះ នាយករដ្ឋមន្ត្រី​ចិន​បាន​អំពាវនាវ​កាលពី​ដើម​សប្តាហ៍​ ឱ្យ​ក្រុមហ៊ុន​ខ្នាត​តូច​និ​ងមធ្យម​ ចូល​រួម​ប្រឹង​ប្រែង​ឱ្យ​ខ្លាំង​ជាង​មុន​ក្នុង​ការ​​​លើក​ស្ទួយ​សេដ្ឋកិច្ច ដោយ​ជួយ​ពង្រឹង​ទីផ្សារ​ការងារ​ឱ្យ​កាន់​តែស្វាហាប់។</p>
      <p>ការ​ចេញ​ផ្សាយ​តួលេខ​នៃ​កំណើន​សេដ្ឋកិច្ច​យឺតយ៉ាវ ធ្លាក់​មក​ក្នុងខណៈ​ដែល​ចិន​កំពុងបន្ត​​ប្រឈម​នឹង​​​សង្គ្រាម​ពាណិជ្ជកម្ម​ ជាមួយ​សហរដ្ឋ​អាមេរិក ដែល​អូសបន្លាយ​ពេល​​តាំង​ពី​ជាង​មួយ​ឆ្នាំ​មក ដោយ​មានការ​ដំឡើង​ពន្ធគយ​​លើ​ផលិតផល​នាំចូល​ជា​ច្រើន។​ សង្គ្រាម​ដំឡើង​ពន្ធ​គ្នា​ទៅ​វិញ​មក បាន​បង្ក​ផល​ប៉ះពាល់​យ៉ាង​ខ្លាំង​ដល់​កំណើន​សេដ្ឋកិច្ច​ចិន និង​ពិភពលោល។ ការ​ចរចា​​បញ្ចប់​​​សង្គ្រាម​ពាណិជ្ជកម្ម បាន​ចាប់​ផ្តើម​ ចិន​និ​ងអាមេរិក​ សង្ឃឹម​ថា​នឹង​អាច​ចុះ​​កិច្ចព្រមព្រៀង​បឋមនៅ​ខែ​នេះ។ ប្រធានាធិបតី​អាមេរិក​ ធ្លាប់​បាន​ព្រលយគម្រោង​ចង់​ចុះ​ហត្ថលេខា​លើ​កិច្ចព្រមព្រៀង​ពាណិជ្ជកម្ម​មួយភាគ​ ជាមួយ​សមភាគី​ចិន ក្នុងវេទិកា​សេដ្ឋកិច្ច​អាស៊ីប៉ាស៊ីហ្វិក​ ហៅកាត់​ ​APEC នា​​ចុង​សប្តាហ៍​នេះ នៅ​ប្រទេស​ស៊ីលី។ តែ​ដោយ​សារ​វិបត្តិ​ផ្ទៃក្នុង​ស៊ីលី​បានដក​ខ្លួន​មិន​រៀប​ចំ​ជំនួប​នោះ​​វិញ គេ​ពុំ​ឃើញ​មាន​ការ​បង្ហើប​បង្ហាញ​ ពី​​កាលបរិច្ឆេទ​និង​ទីកន្លែងថ្មី​​ចុះ​កិច្ចព្រមព្រៀង​ពាណិជ្ជកម្ម​ចិន-អាមេរិកឡើយ៕</p>
    </article>
  </body>
</html>