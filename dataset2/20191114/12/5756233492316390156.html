<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621473/%D9%87%D9%88%D8%A7-%D8%AE%D9%86%DA%A9-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T12:48:00+00:00"/>
    <meta property="og:title" content="هوا خنک می‌شود"/>
    <meta property="og:description" content=" کارشناس سازمان هواشناسی کشور گفت: از بعدازظهر امروز پنجشنبه (۲۳ آبان ماه) تا روز یکشنبه با نفوذ توده‌ هوای سرد، دما در نیمه شمالی کشور ۶ تا ۱۲ درجه کاهش می‌یابد."/>
  </head>
  <body>
    <article>
      <h1>هوا خنک می‌شود</h1>
      <address>
        <time datetime="2019-11-14T12:48:00+00:00">14 Nov 2019, 12:48</time>
      </address>
      <p>
        <i> کارشناس سازمان هواشناسی کشور گفت: از بعدازظهر امروز پنجشنبه (۲۳ آبان ماه) تا روز یکشنبه با نفوذ توده‌ هوای سرد، دما در نیمه شمالی کشور ۶ تا ۱۲ درجه کاهش می‌یابد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«فریبا گودرزی» روز پنجشنبه اعلام کرد: تا ظهر امروز پنجشنبه در اغلب مناطق کشور همچنان جو پایداری حاکم خواهد بود که پیامد آن تداوم وضعیت آلودگی و کاهش کیفیت هوا در شهرهای صنعتی و پرجمعیت است.</p>
      <p>وی ادامه داد: همچنین از بعدازظهر پنجشنبه بارش در استان های ساحلی خزر آغاز خواهد شد.</p>
      <figure>
        <img src="https://aftabnews.ir/files/fa/news/1398/8/23/359161_759.jpg"/>
      </figure>
      <p>به گفته گودرزی، جمعه نیز ضمن تشدید بارش در استان های ساحلی خزر، در برخی مناطق استان های خراسان شمالی، شمال خراسان رضوی، سمنان و ارتفاعات استان های واقع در البرز مرکزی بارش باران و برف و وزش باد رخ خواهد داد و برای روز شنبه در سواحل دریای خزر و بخش هایی از غرب و مرکز کشور بارش باران و برف و وزش باد؛ همچنین در برخی نقاط جنوب و جنوب غرب، رگبار باران گاهی رعد و برق و وزش باد شدید موقت رخ می دهد و در نقاط سردسیر این مناطق بارش برف پیش بینی می شود.</p>
      <p>وی افزود: روزهای یکشنبه و دوشنبه در نیمه غربی کشور باران و برف و وزش باد پیش بینی می شود و بارش در روزهای یکشنبه و دوشنبه در مناطقی از جنوب غرب و غرب کشور و سواحل غربی خزر شدت می یابد. سواحل دریای خزر از بعدازظهر امروز پنجشنبه تا روز دوشنبه مواج است.</p>
      <p>این کارشناس هواشناسی همچنین توضیح داد: روز شنبه در شمال خلیج فارس و روزهای یکشنبه و دوشنبه در شمال و مرکز خلیج فارس رگبار و رعد و برق و وزش باد شدید موقت پیش بینی می شود و دریا در این نواحی مواج خواهد بود.</p>
      <p>هشدار وقوع بارش‌های شدید در غرب گیلان از امشب</p>
      <p>به گفته این کارشناس سازمان هواشناسی کشور، بارش های شدید باران امشب در غرب گیلان رخ می دهد که میزان بارش ها در این منطقه به ۴۰ تا ۶۰ میلی‌متر می رسد؛ فردا جمعه گیلان و غرب مازندران ۶۰ تا ۹۰ میلی متر بارندگی دارند که آب گرفتگی معابر، بالا آمدن آب معابر و احتمال رخداد سیلاب در این مناطق وجود دارد.</p>
      <p>هوای تهران تا روز دوشنبه هشت درجه خنک‌تر می‌شود</p>
      <p>گودرزی در مورد وضعیت هوا و دمای پایتخت نیز گفت: آسمان تهران امروز صاف و غبار آلود است اما وضعیت هوا در تهران فردا جمعه بهتر می شود و از شنبه بارش ها در تهران آغاز خواهد شد و تا روز دوشنبه بارش باران و برف رخ می دهد و هوا نیز تا هشت درجه خنک تر می شود.</p>
      <p>وی در مورد سردترین و گرم ترین مراکز استان ها نیز گفت: امروز شهرکرد با ۱۰ درجه زیر صفر و بندرعباس با ۳۰ درجه سانتی گراد بالای صفر به ترتیب سردترین و گرم ترین مراکز استان های کشور بودند.</p>
    </article>
  </body>
</html>