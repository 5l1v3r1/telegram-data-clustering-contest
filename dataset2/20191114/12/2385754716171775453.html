<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597296/trapeza-kyprou-anastellontai-oi-xreoseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T12:35:00+00:00"/>
    <meta property="og:title" content="Τράπεζα Κύπρου: Αναστέλλονται οι χρεώσεις"/>
    <meta property="og:description" content="Γραπτή δήλωση με την οποία ανακοινώνει την αναστολή των τραπεζικών χρεώσεων εξέδωσε η Τράπεζα Κύπρου. Όπως ανέφερε και σε προηγούμενο ρεπορτάζ του το..."/>
  </head>
  <body>
    <article>
      <h1>Τράπεζα Κύπρου: Αναστέλλονται οι χρεώσεις</h1>
      <address><time datetime="2019-11-14T12:35:00+00:00">14 Nov 2019, 12:35</time> by <a rel="author">SigmaLive</a></address>
      <p>Γραπτή δήλωση με την οποία ανακοινώνει την αναστολή των τραπεζικών χρεώσεων εξέδωσε η Τράπεζα Κύπρου. Όπως ανέφερε και σε προηγούμενο ρεπορτάζ του το SigmaLive, η εξέλιξη αυτή <a href="https://www.sigmalive.com/news/oikonomia/597248/myrizei-aposyrsi-i-tropopoiisi-trapezikon-xreoseon">είχε αποφασιστεί ουσιαστικά μετά και την συνάντηση ΔΗΣΥ και νέου Δ.Σ της Τράπεζας. </a></p>
      <p>Την αναστολή της υλοποίησης των νέων τελών και χρεώσεων που εξαγγέλθηκαν, ανακοίνωσε πριν λίγο ο Διευθύνων Σύμβουλος της Τράπεζας Κύπρου Πανίκος Νικολάου. Σε σημερινή γραπτή δήλωση του, την οποία εξέδωσε ύστερα από συνάντηση με αντιπροσωπεία του ΔΗΣΥ, επικεφαλής της οποίας ήταν ο Πρόεδρος του κόμματος Αβέρωφ Νεοφύτου, ο κ. Νικολάου διευκρινίζει πως «η αναστολή δεν θα αφορά στους πελάτες των Κέντρων Διεθνών Εργασιών».<br/><br/>Παράλληλα, ο κ. Νικολάου εκφράζει την πρόθεσή της Τράπεζας Κύπρου να προχωρήσει «με εντατικά εκπαιδευτικά προγράμματα που να απευθύνονται κυρίως σε άτομα της τρίτης ηλικίας, με σκοπό να ενισχύσουμε την ετοιμότητα όλων για αυτή την αναπόφευκτη στροφή».</p>
      <p>
        <b>Αυτούσια η δήλωση του CEO Πανίκου Νικολάου:</b>
      </p>
      <p>Συναντήθηκα σήμερα με τον. Κ. Αβέρωφ Νεοφύτου και υψηλόβαθμη αντιπροσωπεία του κυβερνώντος κόμματος.</p>
      <p>Συζητήσαμε την πορεία της οικονομίας αλλά και τα πλάνα της Τράπεζας σε σχέση με τις στρατηγικές προτεραιότητές μας. Θεωρώ πως η αντιπροσωπεία φεύγει απόλυτα ικανοποιημένη από την εικόνα της τράπεζας, τα στρατηγικά πλάνα αλλά και την ισχυρή της θέση να στηρίξει την ανάπτυξη και την απασχόληση στην οικονομία.</p>
      <p>Όπως ήταν φυσικό, έγινε συζήτηση και σε σχέση με τις τραπεζικές χρεώσεις, όπου επεξήγησα στην αντιπροσωπεία του ΔΗΣΥ τους λόγους πίσω από τις αλλαγές που έχουμε ανακοινώσει, και πως οι αλλαγές δεν καθιστούν την Τράπεζα Κύπρου την ακριβότερη για τους πελάτες.</p>
      <p>Ο πρώτος λόγος αφορά στην προσπάθειά μας να στραφούμε προς την ψηφιακή εξυπηρέτηση και να ενθαρρύνουμε τους πελάτες μας να απευθυνθούν στο κινητό τους για να εξυπηρετηθούν. Ήδη, το 75% των συναλλαγών μας γίνεται από τα ψηφιακά κανάλια, και το μεγαλύτερό μας κατάστημα είναι σήμερα το κινητό των πελατών. Οι νέες χρεώσεις μας στα ψηφιακά μας κανάλια είναι, είτε σημαντικά φθηνότερες σε σχέση με τα καταστήματα, είτε εντελώς δωρεάν. Αυτή η πρόθεση παραμένει και αποτελεί κίνητρο προς τους πελάτες για να αυξήσουν την αξιοποίηση των ψηφιακών μας καναλιών εξυπηρέτησης.</p>
      <p>Κατά δεύτερο λόγο, οι νέες χρεώσεις αντικατοπτρίζουν το κόστος των συναλλαγών. Πρόθεσή μας είναι να συνεχίσουμε να απορροφούμε σημαντικό μέρος του κόστους. Σημειώνω επίσης πως η Τράπεζα επιθυμεί να δημιουργήσει αντικίνητρο για την χρήση επιταγών. Η επιταγή είναι μια μάστιγα που πλήττει κυρίως την μικρομεσαία επιχείρηση και η ανάλυσή μας δείχνει πως η οικονομία θα κερδίσει από τον περιορισμό της χρήσης και κατάχρησης που γίνεται από το συγκεκριμένο προϊόν.</p>
      <p>Τα δεδομένα που αφορούν στην ψηφιακή ετοιμότητα της Κύπρου καταδεικνύουν πως δεν είμαστε ανταγωνιστικοί στην διάχυση νέων τεχνολογιών και πως η πρόοδος θα είναι σημαντική για την ανάπτυξη και την απασχόληση τα χρόνια που έρχονται.</p>
      <p>Οι μεγάλοι οργανισμοί οφείλουμε να ωθήσουμε την οικονομία και την κοινωνία προς την ενίσχυση της ψηφιοποίησης του τόπου. Αναγνωρίζουμε, όμως, ότι ορισμένοι συμπολίτες μας δεν είναι σε θέση ακόμα να στραφούν στην ψηφιακή εξυπηρέτηση..</p>
      <p>Ο κ. Νεοφύτου τόνισε τις τελευταίες ημέρες πως ορισμένα άτομα, με συγκεκριμένα δημογραφικά χαρακτηριστικά, δεν θα έχουν σε αυτό το στάδιο, πρόσβαση στις ασφαλείς και γρήγορες υπηρεσίες που είναι φθηνές ή δωρεάν από το σπίτι τους. Μπορεί αυτές οι υπηρεσίες να είναι μεν εύκολες, αλλά ορισμένοι συμπολίτες μας χρειάζονται καθοδήγηση μέχρι να είναι εντελώς έτοιμοι να εξυπηρετηθούν από μόνοι τους.</p>
      <p>Γι’ αυτό και συμφωνήσαμε σαν τράπεζα πως το σωστό είναι να ανασταλεί η υλοποίηση των νέων τελών και χρεώσεων. Η αναστολή δεν θα αφορά στους πελάτες των Κέντρων Διεθνών Εργασιών.</p>
      <p>Παράλληλα, πρόθεσή μας είναι να προχωρήσουμε με εντατικά εκπαιδευτικά προγράμματα που να απευθύνονται κυρίως σε άτομα της τρίτης ηλικίας, με σκοπό να ενισχύσουμε την ετοιμότητα όλων για αυτή την αναπόφευκτη στροφή. Η ψηφιακή επιλογή είναι ασφαλής, γρήγορη και εύκολη. Σε όλες τις περιπτώσεις είναι είτε ουσιαστικά φθηνότερη σε σχέση με τα καταστήματα, είτε δωρεάν.</p>
      <p>Σαν η μεγαλύτερη τράπεζα της Κύπρου, αισθανόμαστε το τεράστιο βάρος της ευθύνης που συνεπάγεται ο ρόλος μας στην οικονομία του τόπου. Δεν έχουμε καμία πρόθεση να αποποιηθούμε αυτής της ευθύνης και την αναλαμβάνουμε.</p>
      <p>Η πορεία μας από το 1899 ήταν να βγαίνει η Τράπεζα Κύπρου πρώτη, να ανοίγει δρόμους, να φέρνει καινοτομίες.</p>
      <p>Έτσι και τώρα θελήσαμε να ωθήσουμε τον τόπο στην ενίσχυση της ψηφιοποίησής του. Αυτό είναι το μέλλον και η ψηφιακή μεταμόρφωση του τραπεζικού τομέα και της Κύπρου γενικότερα είναι αναπόφευκτη. Ωστόσο, διαφαίνεται πως δεν είναι ολόκληρη η κοινωνία έτοιμη για αυτή την μεταμόρφωση και θα πρέπει να την βοηθήσουμε να ωριμάσει.</p>
      <p>Γι’ αυτό και κεντρικός άξονας των δράσεων μας σε σχέση με τις χρεώσεις το αμέσως επόμενο διάστημα, είναι η εκπαίδευση των πελατών μας στην ψηφιακή εξυπηρέτηση και η ενημέρωση σχετικά με τρόπους που θα τους επιτρέπουν να αποφύγουν τις χρεώσεις.</p>
    </article>
  </body>
</html>