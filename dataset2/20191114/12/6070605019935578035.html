<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Audiencia-Nacional-reclamar-Catalunya-aldarulls_0_2343965726.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:44:35+00:00"/>
    <meta property="og:title" content="L'Audiència Nacional estudia reclamar les causes obertes a Catalunya pels aldarulls"/>
    <meta property="og:description" content="El jutge buscaria vincles amb les investigacions dels CDR i el Tsunami Democràtic per terrorisme"/>
  </head>
  <body>
    <article>
      <h1>L'Audiència Nacional estudia reclamar les causes obertes a Catalunya pels aldarulls</h1>
      <h2>El jutge buscaria vincles amb les investigacions dels CDR i el Tsunami Democràtic per terrorisme</h2>
      <address>
        <time datetime="2019-11-14T12:44:35+00:00">14 Nov 2019, 12:44</time>
      </address>
      <p>El jutge de l'Audiència Nacional Manuel García Castellón estudia reclamar algunes causes obertes a Catalunya arran dels aldarulls per les protestes contra la sentència del Tribunal Suprem. L'objectiu del magistrat que investiga nou membres dels CDR i la plataforma Tsunami Democràtic per terrorisme, tal com ha avançat <a href="https://www.lavanguardia.com/politica/20191114/471596774024/audiencia-nacional-investigar-terrorismo-disturbios-cataluna.html?utm_source=webpush&amp;utm_medium=notification&amp;utm_campaign=ultima_hora,politica&amp;utm_content=la_audiencia_nacional_quiere_investigar_por_terrorismo_los_ultimos_disturbios_en_catalunya&amp;utm_term=20191114">'La Vanguardia'</a> i ha confirmat l'ARA, seria intentar aclarir si es pot establir alguna vinculació amb els incidents que han tingut lloc les últimes setmanes en diversos punts del país. García Castellón, però, encara no ha pres la decisió, segons les fonts consultades.</p>
      <p>D'ençà que es va conèixer el veredicte del Suprem contra els líders independentistes, s'han multiplicat les accions de protesta al carrer, que es van iniciar amb l'ocupació de l'entrada de l'aeroport de Barcelona-El Prat en una convocatòria de Tsunami Democràtic. L'última han sigut els talls de les fronteres espanyoles amb França a la Jonquera i el País Basc, així com el de l'AP-7 a Salt. Arran d'aquestes mobilitzacions, s'han produït desenes de detencions majoritàriament pels delictes de desordres públics, atemptat a l'autoritat i lesions. Alguns dels afectats han quedat en llibertat amb càrrecs i d'altres porten setmanes en presó preventiva. </p>
      <figure>
        <img src="https://www.ara.cat/2019/10/26/politica/MOMENT-VIOLENCIA-PROVES-ACUSACIONS-ENDURIMENT_2332576895_66904679_117x66.jpg"/>
      </figure>
      <p>
        <a href="https://www.ara.cat/politica/Cinc-ombres-dubte-sobre-detencions_0_2332566889.html">Cinc ombres de dubte sobre les detencions</a>
      </p>
      <p>García Castellón és el jutge que investiga des de fa prop de dos anys els CDR i que manté set membres de l'anomenat Equip de Resposta Tàctica (ERT) a Soto del Real des del 26 de setembre, després que la Guàrdia Civil els detingués en el marc de l'operació Judes tres dies abans. Precisament aquest dimecres els seus advocats van demanar l'alliberament en una vista davant la sala d'apel·lacions, que ha de resoldre en les pròximes hores o dies. Amb l'aixecament del secret de sumari es van revelar algunes converses entre els seus membres en què preparaven accions "contundents", com <a href="https://www.ara.cat/politica/CDR-Audiencia-Nacional-Parlament-Torra_0_2339166286.html">ocupar el Parlament "el dia D"</a> –la Guàrdia Civil el situa en el dia de la publicació de la sentència– així com <a href="https://www.ara.cat/politica/investigats-estudiar-sabotejar-torres-electriques_0_2340365996.html">sabotejar torres elèctriques</a>. </p>
      <figure>
        <img src="https://www.ara.cat/2019/11/09/politica/Croquis-CDR-Ferran-Jolis-Guardia_2340976096_67256394_117x66.jpg"/>
      </figure>
      <p>
        <a href="https://www.ara.cat/politica/CDR-organitzacio-criminal-Audiencia-Nacional_0_2340966072.html">Els CDR, una "organització criminal" als ulls de l'Audiència Nacional</a>
      </p>
      <p>El mateix jutge de l'Audiència Nacional que investiga els CDR va ordenar fa unes setmanes el <a href="https://www.ara.cat/politica/Guardia-Civil-pagines-Tsunami-democratic_0_2327767266.html">bloqueig preventiu de la pàgina web de Tsunami Democràtic.</a> El dubte és si el jutge té una investigació oberta exclusivament sobre aquest moviment, de la mateixa manera que n'hi havia una sobre els CDR detinguts i ara empresonats. De fet, de la lectura del sumari se'n desprèn que la investigació dels CDR és només una peça d'una investigació més gran l'abast de la qual de moment es desconeix.</p>
      <p>En la part de la investigació que ara ha deixat de ser secreta hi ha dues referències al Tsunami. D'una banda, una conversa entre dos dels arrestats, posterior al moment en què es va donar a conèixer l'existència del moviment, en què l'esmenten i fan referència a l'acció de l'aeroport, tot i que no es menciona ningú en concret. En l'escorcoll a la casa de Garzón es va localitzar una llibreta on es feia referència al Tsunami. També hi havia una altra anotació que deia "G.Terris-Airport" i amb la qual els agents dedueixen que els investigats coneixien l'existència d'un altre grup, el Terris, que s'encarregaria de l'acció a l'aeroport.</p>
    </article>
  </body>
</html>