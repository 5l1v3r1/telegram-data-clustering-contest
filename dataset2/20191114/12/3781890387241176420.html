<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741679"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T12:30:00+00:00"/>
    <meta property="og:title" content="ทนายสาวเครียดหนี้สินทำซึมเศร้า รมควันเตาตายคาเก๋ง"/>
    <meta property="og:description" content="ทนายความสาว เจอมรสุมชีวิตเครียดปัญหาหนี้สินจนซึมเศร้า รมควันดับในเก๋งส่วนตัวริมอ่างเก็บน้ำ เพื่อนสนิทเผย เจ้าตัวบ่นอยากตายหลายครั้ง ได้แต่ให้กำลังใจสู้ชีวิต หลังหายไปตั้งแต่เช้าวานนี้ออกตามหาไม่พบ มารู้อีกทีเป็นศพแล้ว"/>
  </head>
  <body>
    <article>
      <h1>ทนายสาวเครียดหนี้สินทำซึมเศร้า รมควันเตาตายคาเก๋ง</h1>
      <address>
        <time datetime="2019-11-14T12:30:00+00:00">14 Nov 2019, 12:30</time>
      </address>
      <p>
        <b>ทนายความสาว เจอมรสุมชีวิตเครียดปัญหาหนี้สินจนซึมเศร้า รมควันดับในเก๋งส่วนตัวริมอ่างเก็บน้ำ เพื่อนสนิทเผย เจ้าตัวบ่นอยากตายหลายครั้ง ได้แต่ให้กำลังใจสู้ชีวิต หลังหายไปตั้งแต่เช้าวานนี้ออกตามหาไม่พบ มารู้อีกทีเป็นศพแล้ว</b>
      </p>
      <p>เมื่อวันที่ 14 พ.ย. พ.ต.อ.ชิตเดชา สองห้อง ผกก.สภ.หนองปรือ อ.บางละมุง จ.ชลบุรี รับแจ้งมีผู้พบศพภายในรถเก๋งถูกนำมาจอดทิ้งอยู่ในที่ดินริมขอบอ่างเก็บน้ำมาบประชัน หมู่ 4 ต.หนองปรือ อ.บางละมุง จึงนำกำลังพร้อมเจ้าหน้าที่หน่วยกู้ภัยมูลนิธิสว่างบริบูรณ์เมืองพัทยาไปตรวจสอบ ที่เกิดเหตุพบรถเก๋งโตโยต้า อัลติส สีบรอนซ์ทอง จอดอยู่ในที่ดินว่างเปล่าใต้ต้นไม้ พบว่าประตูรถปิดกระจกไว้อย่างแน่นหนาแต่ไม่ได้ล็อคประตูไว้ บนเบาะนั่งคนขับพบศพผู้เสียชีวิตทราบต่อมาชื่อ น.ส.เจริจา (สงวนนามสกุล) อายุ 32 ปี สวมเสื้อยืดสีน้ำเงิน กางเกงสีดำ คาดว่าเสียชีวิตมาแล้วไม่ต่ำกว่าประมาณ 24 ชั่วโมง ตรวจสอบตามร่างกายไม่พบร่องรอยของการต่อสู้ นอกจากนี้บริเวณที่วางขาคนนั่งข้างคนขับพบเตาอั้งโล่วางอยู่และมีเถ้าถ่านหลงเหลืออยู่ และยังพบถุงบรรจุถ่านไม้อีก 1 ถุง เจ้าหน้าที่จึงเก็บไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191114/news_tfCVlrOxTK184544_533.jpg?v=20191115084?v=7694"/>
      </figure>
      <p>สอบสวน นายสมชาย บุญสนอง พ่อค้าเร่ขายข้าวโพดต้ม ผู้พบศพเล่าว่า ได้ขับรถพ่วงข้างผ่านเส้นทางนี้เป็นประจำและเห็นรถคันนี้จอดอยู่ในที่เกิดเหตุตั้งแต่ช่วงเช้าวานนี้ (13 พ.ย.) แต่ก็ไม่ได้สนใจอะไร กระทั่งวันนี้ก็ยังเห็นรถจอดอยู่จึงรู้สึกแปลกใจเมื่อเข้าไปตรวจสอบก็พบผู้เสียชีวิตจึงรีบแจ้งให้เจ้าหน้าที่ทราบ ขณะที่เพื่อนผู้ตาย ให้การว่า ผู้ตายมีอาชีพเป็นทนายความอยู่ที่สำนักงานแห่งหนึ่งในเมืองพัทยา เป็นสาวโสด และพักอยู่ร่วมกับตนในอพาร์ตเมนต์แห่งหนึ่ง แต่มาระยะหลังผู้ตายมักบ่นเรื่องหนี้สินและค่าใช้จ่ายที่ไม่พอใช้ จึงมีความเครียดและมีอาการซึมเศร้าตลอดเวลา พร้อมบ่นอยากตายมาแล้วหลายครั้ง ซึ่งตนได้แต่พูดให้กำลังใจและให้สู้กับชีวิต กระทั่งวานนี้ผู้ตายได้หายออกจากที่พักไปตั้งแต่ช่วงสาย และไม่กลับบ้านอีกเลย จึงพยายามออกตามหาแต่ไม่พบ จนมีเจ้าหน้าที่แจ้งให้ทราบว่าเสียชีวิตแล้ว เบื้องต้นตำรวจสันนิษฐานว่าผู้ตายคงเกิดความเครียดจากมรสุมชีวิตทั้งปัญหาหนี้สินและค่าใช้จ่าย จึงตัดสินใจฆ่าตัวตายดังกล่าว.</p>
    </article>
  </body>
</html>