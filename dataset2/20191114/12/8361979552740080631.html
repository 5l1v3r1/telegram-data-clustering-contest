<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/igor-mazur-interpol-ne-zakriv-spravu-ukrajincya-50053512.html"/>
    <meta property="og:site_name" content="НВ"/>
    <meta property="article:published_time" content="2019-11-14T12:08:00+00:00"/>
    <meta property="og:title" content="«В підвішеному стані». Інтерпол не закрив справу Ігоря Мазура — посол"/>
    <meta property="og:description" content="Посол України в Польщі Андрій Дещиця розповів, що підставою для повернення Ігоря Мазура в Україні став його статус в загальній системі Інтерполу, який був заблокований до подальшого з’ясування ситуації."/>
  </head>
  <body>
    <article>
      <h1>«В підвішеному стані». Інтерпол не закрив справу Ігоря Мазура — посол</h1>
      <h2>Посол України в Польщі Андрій Дещиця розповів, що підставою для повернення Ігоря Мазура в Україні став його статус в загальній системі Інтерполу, який був заблокований до подальшого з’ясування ситуації.</h2>
      <address>
        <time datetime="2019-11-14T12:08:00+00:00">14 Nov 2019, 12:08</time>
      </address>
      <p>У коментарі <a href="https://www.ukrinform.ua/rubric-society/2818060-interpol-ne-zakriv-spravu-mazura-vona-u-pidvisenomu-stani-desica.html">Укрінформу</a> Дещиця заявив, що справа Мазура знаходиться в «підвішеному стані».</p>
      <p>За словами посла, Україна «відповіла так само гібридно, як це зробила Росія», подаючи Мазура в розшук по лінії Інтерполу.</p>
      <p>Дещиця повідомив, що українська сторона переконує польських колег в тому, що справа, у якій переслідують Мазура, надумана.</p>
      <p>Окружна прокуратура Любліна продовжить вивчати цю справу. Польська прокуратура вимагає документи щодо Мазура від Росії, а українська прокуратура в свою чергу надала їм інформацію, яку українське представництво Інтерполу передало в генеральний секретаріат цієї організації.</p>
      <p>Дещиця зазначив, що виїзд Мазура в Україні не означає закриття справи. Це остаточно вирішуватиме прокурор, який веде цю справу в Окружний прокуратурі Любліна.</p>
      <p>9 листопада <a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">Ігоря Мазура (позивний Тополя) затримали</a> при перетині польського кордону на КПП Дорогуськ-Ягодин на вимогу Росії в Інтерпол.</p>
      <p>10 листопада <a href="https://nv.ua/ukr/ukraine/events/igorya-mazura-vidpustili-na-poruki-denisovoji-novini-ukrajini-50052680.html">Мазура відпустили на поруки</a> уповноваженого Верховної Ради з прав людини Людмили Денисової. Його перевели в генеральне консульство України в Польщі.</p>
      <p>13 листопада <a href="https://nv.ua/ukr/ukraine/events/igor-mazur-povernuvsya-z-polshchi-novini-ukrajini-50053393.html">ветеран повернувся в Україну.</a></p>
      <p>РФ <a href="https://nv.ua/ukr/world/geopolitics/igor-mazur-zatrimaniy-v-polshchi-komentar-arsena-avakova-novini-ukrajini-50052593.html">звинувачує Мазура в участі в 1994—2000 роках у складі озброєного формування</a> в бойових зіткненнях з федеральними силами на території Чечні. В результаті нібито загинули і були тяжко травмовані кілька російських військовослужбовців.</p>
      <p>Ігор Мазур — активіст і учасник Революції Гідності, в 2014-му році був керівником Правого сектора в Київській області та начальником штабу 24-ї сотні Самооборони Майдану.</p>
      <p>Ігор Мазур є головним фахівцем Офісу уповноваженого ВРУ з прав людини, помічником народного депутата України і має державні нагороди, отримані за участь у захисті незалежності та суверенітету України.</p>
    </article>
  </body>
</html>