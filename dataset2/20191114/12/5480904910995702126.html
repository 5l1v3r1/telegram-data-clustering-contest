<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nbc-news-lide-na-facebooku-sdili-fotky-stolice-boji-se-parazitu/1821000?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:51:00+00:00"/>
    <meta property="og:title" content="NBC News: Lidé na facebooku sdílí fotky stolice, bojí se parazitů"/>
    <meta property="og:description" content="Washington - Hlavní stránka jisté americké facebookové skupiny je plná fotografií lidské stolice. Členové uzavřené skupiny je sdílejí, protože se bojí, že mají v těle nebezpečné parazity, a hledají pomoc. V dnešní reportáži to popisuje americká televize NBC News, přičemž varuje, že léčebné metody propagované v tomto zákoutí největší sociální sítě světa nejsou vědecky podložené a mohou být pro uživatele nebezpečné."/>
  </head>
  <body>
    <article>
      <h1>NBC News: Lidé na facebooku sdílí fotky stolice, bojí se parazitů</h1>
      <address><time datetime="2019-11-14T12:51:00+00:00">14 Nov 2019, 12:51</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Hlavní stránka jisté americké facebookové skupiny je plná fotografií lidské stolice. Členové uzavřené skupiny je sdílejí, protože se bojí, že mají v těle nebezpečné parazity, a hledají pomoc. V dnešní <a href="https://www.nbcnews.com/tech/tech-news/facebook-fears-parasites-push-people-post-pictures-feces-pursue-dangerous-n1081286">reportáži</a> to popisuje americká televize NBC News, přičemž varuje, že léčebné metody propagované v tomto zákoutí největší sociální sítě světa nejsou vědecky podložené a mohou být pro uživatele nebezpečné.</p>
      <p>Facebook zatím podobné skupiny nezakazuje, ačkoli v létě ohlásil, že začne snižovat dosah příspěvků s "přehnanými nebo senzačními" výroky ohledně zdraví.</p>
      <p>Článek se zabývá skupinou Humaworm Parasite Removal &amp; Natural Health Group, která má přes 30.000 členů, podobných fór ale údajně existuje více. Příspěvky nahrávané na uvedenou stránku bývají šablonovité: Člen popíše pociťované zdravotní problémy a případně metody, kterými se proti nim snaží bojovat. V prvním komentáři pod příspěvkem zpravidla následuje fotografie, o níž autor tvrdí, že zachycuje jeho výkaly. Snímky vlastní stolice takto podle reportáže sdílely tisíce lidí.</p>
      <p>"Všichni tito lidé jsou přesvědčeni, že jejich tělo je prošpikované parazity," píše NBC News. Mnohé příspěvky podle reportáže pochází od rodičů, kteří mají za to, že problémem trpí jejich děti. "Víte o bezpečném způsobu, jak začít u pětiletého s léčbou/očistou kvůli parazitům?" napsala nedávno do skupiny jistá matka.</p>
      <p>Členům zde bývají doporučovány terapie, které nejsou vědecky otestované a které odborníci považují za potenciálně škodlivé. Americká firma Humaworm, která internetovou komunitu založila, tvrdila, že její podomácku vyrobené bylinné tablety zbaví lidské tělo parazitů a pomohou s širokou škálou onemocnění. Sídlo firmy se ale minulý měsíc stalo terčem razie agentů amerického Úřadu pro kontrolu potravin a léčiv (FDA) a hlavní tvář Humaworm Reba Baileyová poté na facebooku oznámila, že její společnost končí, přičemž svou skupinu změnila z veřejné na soukromou.</p>
      <p>Facebook v minulosti učinil jistá opatření v souvislosti se stránkami, které propagují dezinformace o očkování. Podle NBC News se to ale na facebooku hemží nejrůznějšími zdravotními dezinformacemi, což v posledními roce vyvolalo kritiku expertů i zákonodárců.</p>
      <p>Nehledě na pochybné léčebné metody, snaha diagnostikovat parazitickou infekci skrze fotografie na facebooku nepředstavuje spolehlivý postup, řekl šéf gastroenterologického oddělení nemocnice Mount Sinai Hospital v Chicagu Benjamin Levy. Lidé s obavami ohledně takovýchto problémů by podle něj měli zkrátka jít k doktorovi a objednat si laboratorní testy.</p>
      <p>"Je rok 2019, máme skvělá léčiva, která byla zkoumána a vyhodnocena jakožto bezpečná. Já bych lidem doporučil vyhledat lékařskou péči, než začnou hledat řešení na internetu," uvedl Levy.</p>
    </article>
  </body>
</html>