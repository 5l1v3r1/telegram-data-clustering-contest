<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Enric-Meghan-Markle-celebraran-Nadal_0_2343965719.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:26:45+00:00"/>
    <meta property="og:title" content="El príncep Enric i Meghan Markle no celebraran el Nadal amb la reina"/>
    <meta property="og:description" content="La parella s'instal·larà sis setmanes als Estats Units per passar les festes amb la mare d'ella"/>
  </head>
  <body>
    <article>
      <h1>El príncep Enric i Meghan Markle no celebraran el Nadal amb la reina</h1>
      <h2>La parella s'instal·larà sis setmanes als Estats Units per passar les festes amb la mare d'ella</h2>
      <address>
        <time datetime="2019-11-14T12:26:45+00:00">14 Nov 2019, 12:26</time>
      </address>
      <p>Canvis en les celebracions nadalenques de la família reial britànica. El príncep Enric i la seva dona, Meghan Markle, no passaran el Nadal amb la reina Elisabet II, ja que han decidit traslladar-se als Estats Units durant sis setmanes per compartir les festes amb la mare d'ella, Dorian Ragland.</p>
      <p>D'aquesta manera, els ducs de Sussex no viatjaran a Sandringham per assistir a la missa del dia de Nadal amb la resta de la família reial. Tot i que és una de les tradicions més arrelades dels Windsor, la revista <i>Hello</i> assegura que la decisió presa per la parella, que va passar els dos últims nadals a Sandringham, compta amb el suport de la reina. </p>
      <p>Segons els mitjans britànics, el príncep Enric, Meghan Markle i el seu fill Archie viatjaran als Estats Units pròximament per passar el Dia d'Acció de Gràcies, que enguany se celebra el 28 de novembre, a Los Angeles. </p>
      <p>Amb aquest parèntesi de sis setmanes als Estats Units la parella pretén allunyar-se de la pressió a la qual han estat sotmesos per part dels tabloides britànics des que es van casar. En un recent documental emès per la cadena ITV amb motiu del seu viatge a l'Àfrica, els ducs de Sussex van parlar obertament de com els ha afectat la constant atenció per part dels mitjans. Al documental, Markle reconeix que no estava preparada per fer front a l'escrutini per part de la premsa, malgrat que l'havien avisat que els tabloides "destruirien" la seva vida. El príncep va donar suport a la seva dona i va confessar que una de les seves pors és que Markle visqui la mateixa història que la seva mare, Lady Di. "He vist el que passa quan algú que estimo es converteix en una mercaderia fins al punt que ja no és vist o tractat com una persona real", ha assegurat el príncep, que juntament amb la seva dona ha emprès accions legals contra el <i>Mail on Sunday</i> per haver publicat una carta privada que Markle va enviar al seu pare.</p>
    </article>
  </body>
</html>