<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547280.html/%D9%86%D8%B1%D9%85-%D8%AE%D9%88%DB%8C%DB%8C--%D8%A7%D8%B3%D8%A7%D8%B3%DB%8C-%D8%AA%D8%B1%DB%8C%D9%86-%D8%B4%DB%8C%D9%88%D9%87-%D9%BE%DB%8C%D8%A7%D9%85%D8%A8%D8%B1-%D8%B5--%D8%AF%D8%B1-%D8%AA%D8%A8%D9%84%DB%8C%D8%BA-%D9%88-%D9%86%D8%B4%D8%B1-%D9%85%D8%B9%D8%A7%D8%B1%D9%81-%D8%AF%DB%8C%D9%86%DB%8C--%D8%A8%D8%B9%D8%B6%DB%8C-%D8%B3%D8%AE%D9%86%D8%A7%D9%86-%D8%AF%D8%B1-%D8%AE%D8%B5%D9%88%D8%B5-%D9%85%D8%B9%D8%A7%D9%87%D8%AF%D8%A7%D8%AA-%D9%BE%DB%8C%D8%A7%D9%85%D8%A8%D8%B1-%D8%B5---%D9%86%D8%A7%D8%B4%DB%8C-%D8%A7%D8%B2-%D8%B9%D8%AF%D9%85-%D8%AA%D8%AE%D8%B5%D8%B5-%D9%88-%D8%A8%DB%8C-%D8%B3%D9%88%D8%A7%D8%AF%DB%8C-%D8%A7%D9%81%D8%B1%D8%A7%D8%AF-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:15:00+00:00"/>
    <meta property="og:title" content="نرم خویی، اساسی‌ترین شیوه پیامبر(ص) در تبلیغ و نشر معارف دینی/ بعضی سخنان در خصوص معاهدات پیامبر(ص)، ناشی از عدم تخصص و بی‌سوادی افراد است"/>
    <meta property="og:description" content="مدیر حوزه علمیه امام خمینی(ره) در خصوص برخی از مواضع در رابطه با پیمان بستن متعدد پیامبر با پیمان شکنان گفت: این که پیامبر در مقابل پیمان شکنان هیچ حرکتی انجام نداده اند، خلاف تاریخ است و گویا برخی باید تاریخ را مطالعه کنند."/>
  </head>
  <body>
    <article>
      <h1>نرم خویی، اساسی‌ترین شیوه پیامبر(ص) در تبلیغ و نشر معارف دینی/ بعضی سخنان در خصوص معاهدات پیامبر(ص)، ناشی از عدم تخصص و بی‌سوادی افراد است</h1>
      <h2>مدیر حوزه علمیه امام خمینی (ره) اراک:</h2>
      <address>
        <time datetime="2019-11-14T12:15:00+00:00">14 Nov 2019, 12:15</time>
      </address>
      <p>مدیر حوزه علمیه امام خمینی(ره) در خصوص برخی از مواضع در رابطه با پیمان بستن متعدد پیامبر با پیمان شکنان گفت: این که پیامبر در مقابل پیمان شکنان هیچ حرکتی انجام نداده اند، خلاف تاریخ است و گویا برخی باید تاریخ را مطالعه کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام سیداحمد میرمهدی مدیر حوزه علمیه امام خمینی (ره) اراک باتوجه به فرارسیدن ایام ولادت پیامبر اکرم (ص) در گفتگو با <a href="http://diyareaftab.ir/">دیار آفتاب</a>؛ در خصوص سیره پیامبر در برخورد با مشرکان و اهل کتاب گفت: پیامبر گرامی اسلام بعد از اینکه در مدینه مستقر شدند و این شهر را مرکز اسلام قرار دادند و همچنین بعد از اینکه اهل مدینه و یثرب ایشان را یاری کردند و به انصار معروف شدند، حضرت نیز حکومتی را تشکیل دادند.</p>
      <p>میرمهدی افزود: ایشان بنا بر این داشتند که هر کس مانند عشایر و قبایل یهودی و غیر یهودی را ابتدا دعوت به اسلام کنند تا که اسلام را بپذیرند و اگر نمی پذیرفتند و نمی خواستند، حضرت نیز آنها را مجبور نمی کردند و قرارداد صلحی می بستند. تا زمانی که آنها پایبند به قرارداد بودند پیامبر نیز پایبند بودند.</p>
      <p>وی در ادامه به قراردادهای پیامبر گرامی اسلام با قبایلی چون بنی نضیر، بنی قینقاع و بنی قریظه پرداخت و تصریح کرد: در جریان جنگ احزاب قبیله ای از یهود با پیامبر قرار داد صلح داشت که در جنگ احزاب این قبیله قرارداد را شکستند و به عبارتی خیانت کردند. پیامبر(ص) نیز بعد از جنگ سراغ این ها رفتند و این ها را مجازات کردند.</p>
      <p>مدیر حوزه علمیه امام خمینی(ره) در خصوص برخی از مواضع در رابطه با پیمان بستن متعدد پیامبر با پیمان شکنان بیان کرد: این که پیامبر در مقابل پیمان شکنان هیچ حرکتی انجام نداده اند، خلاف تاریخ است و گویا برخی باید تاریخ را مطالعه کنند. حضرت قبایل پیمان شکن را مجازات کردند و با آنها وارد جنگ شدند و عده ای را تبعید کردند و حتی عده ای را کشتند؛ چرا که این ها با پیامبر پیمان بسته بودند و بعد با مشرکین متحد شدند و این موضوع در تاریخ اسلام کاملا مشخص و روشن است. اینکه پیامبر هیچ حرکتی انجام ندادند و دوباره به سراغ صلح رفتند، غلط است.</p>
      <p>وی به ماجرای صلح حدیبیه پرداخت و عنوان کرد: در مسئله قرارداد صلح حدیبیه نیز همین صورت بود که در سال ششم هجرت صلح حدیبیه را امضا کردند و در سال هفتم «عمره القضا» را انجام دادند. بعد از آن تا سال هشتم تا زمانی که کفار قرارداد را شکستند پیامبر نیز با آنها کاری نداشتند اما به محضی که آنها همان قرارداد را شکستند و به مسلمانان تعرض کردند، پیامبر به مکه لشکر کشی کردند و در سال هشتم هجری مکه فتح شد.</p>
      <p>میر مهدی با بیان اینکه این هایی که برخی از صحبت ها را مطرح می کنند، باید بروند و تاریخ را بخوانند، گفت: این ها را به کتاب فروغ ابدیت آیت الله سبحانی که به زندگانی پیامبر گرامی اسلامی پرداخته است، ارجاع می دهم. در آن کتاب تمام این جریانات وارد شده است و هیچ جای تردید و شبهه ای وجود ندارد و ایشان هم با مدرک و مستند به منابع اهل سنت و قدیمی این سخنان را مطرح کردند. این طور نیست که هر کسی می آید ادعایی می کند این ادعا درست باشد. این حرف ها حاکی از عدم تخصصشان است و ظاهرا بی سوادی بر آنها غالب است و سوادی ندارند و لذا این حرف های خیالاتی خودشان را می زنند.</p>
      <p>وی با تاکید براینکه پیامبر به هر قراردادی احترام می گذاشتند، اظهار کرد: امیرالمونین(ع) نیز همین روش را داشتند؛ منتهی اگر قرارداد با پیمان شکنی مواجه می شد، بنای حضرت بر این نوع برخورد بر مبنای احترام نبود.</p>
      <p>این استاد حوزه در بخش دیگری از صحبت های خود به شیوه پیامبر گرامی اسلام در تبلیغ و نشر معارف اسلامی پرداخت و عنوان کرد: پیامبر اکرم(ص) در دعوت افراد روش نرم خویی را که اصل تبلیغ بر آن اساس چیده شده است، به کار می گرفتند. به حضرت موسی(ع) خطاب می شود که نسبت به فرعون قول لین و نرم به کار بگیرید؛ پیامبر گرامی اسلام نیز در تبلیغ بر همین روش پیش می رفتند. حتی در برخورد با افرادی که گاهی گناهانی هم مرتکب می شدند و مخالفت با پیامبر می کردند مانند زیر پا گذاشتن دستور پیامبر در جنگ احد، به پیامبر امر شد که «فَاعْفُ عَنْهُمْ وَاسْتَغْفِرْ لَهُمْ»  و ایشان برخوردی مبنی بر عفو بخشش داشتند. این نسبت به مسلمانان است برای اینکه جذبشان ادامه پیدا کند. بنابراین این روش عفو و بخشش و نرمی روش پیامبر(ص) در تبلیغ و نشر دین است.</p>
      <p>وی ادامه داد: پیامبر آنقدر بر هدایت مردم اصرار داشتند و در این زمینه تلاش می کردند که قرآن می فرماید: «مَا أَنْزَلْنَا عَلَیْکَ الْقُرْآنَ لِتَشْقَى» ما که قرآن را برای مشقت و زحمت تو نازل نکردیم که تو خودت را این اندازه به مشقت و زحمت بی اندازی. « لَعَلَّکَ بَاخِعٌ نَفْسَکَ أَلَّا یَکُونُوا مُؤْمِنِینَ» چرا خودت را این قدر به ناراحتی انداخته ای که اینها مسلمان نمی شوند و ایمان نمی آورند. یعنی پیامبر این اندازه در این مسیر تلاش می کردند.</p>
      <p>میر مهدی خاطر نشان کرد: هر کس پیامبر را می دید شیفته رفتار  اخلاق او می شد ولی در عین حال نسبت به دشمنان صلابت لازم را داشتند و محکم در برابر دشمن می ایستاد و اصلا در مقابل دشمن اهل نرمی نبودند. در مسئله تبلیغ دین و جذب مردم و اشتباهاتی که از عده ای اتفاق می افتاد حضرت همان دستور قرآن را عمل می کردند که نرمی و عفو و بخشش و گذشت بود.</p>
      <p>انتهای پیام/</p>
      <p> </p>
    </article>
  </body>
</html>