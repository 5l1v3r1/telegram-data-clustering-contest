<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639933/%DA%AF%D8%B1%D8%AF%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D9%82%D8%AF%D8%B3%D8%AA%D9%84%E2%80%8C%D8%A2%D9%88%DB%8C%D9%88-%D8%B1%D8%A7-%D8%A8%D8%A7-%D8%B4%D9%84%DB%8C%DA%A9-%D8%AF%D9%87%E2%80%8C%D9%87%D8%A7-%D9%85%D9%88%D8%B4%DA%A9-%D9%87%D8%AF%D9%81-%D9%82%D8%B1%D8%A7%D8%B1-%D8%AF%D8%A7%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:10:00+00:00"/>
    <meta property="og:title" content="گردان‌های القدس:تل‌آویو را با شلیک ده‌ها موشک هدف قرار دادیم"/>
    <meta property="og:description" content="گردان‌های القدس، شاخه نظامی جنبش جهاد اسلامی، اعلام کرد که شهرهای سرزمین‌های اشغالی را با شلیک ده‌ها موشک هدف قرار داده است."/>
  </head>
  <body>
    <article>
      <h1>
        <a href="https://www.bultannews.com/fa/news/639933/%DA%AF%D8%B1%D8%AF%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D9%82%D8%AF%D8%B3%D8%AA%D9%84%E2%80%8C%D8%A2%D9%88%DB%8C%D9%88-%D8%B1%D8%A7-%D8%A8%D8%A7-%D8%B4%D9%84%DB%8C%DA%A9-%D8%AF%D9%87%E2%80%8C%D9%87%D8%A7-%D9%85%D9%88%D8%B4%DA%A9-%D9%87%D8%AF%D9%81-%D9%82%D8%B1%D8%A7%D8%B1-%D8%AF%D8%A7%D8%AF%DB%8C%D9%85">گردان‌های القدس:تل‌آویو را با شلیک ده‌ها موشک هدف قرار دادیم</a>
      </h1>
      <h2>گردان‌های القدس، شاخه نظامی جنبش جهاد اسلامی، اعلام کرد که شهرهای سرزمین‌های اشغالی را با شلیک ده‌ها موشک هدف قرار داده است.</h2>
      <address><time datetime="2019-11-14T12:10:00+00:00">14 Nov 2019, 12:10</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، گردان‌های القدس، شب گذشته در بیانیه‌ای کوتاه اعلام کرد که شهرهای <b>تل‌آویو</b> و قدس اشغالی را با شلیک موشک‌های «البراق» (بومی) هدف <b>حملات</b> قرار داده است.</p>
      <p>در این بیانیه، توضیحات بیشتری ارائه نشده است.</p>
      <p>در همین حال، منابع صهیونیستی شب گذشته اذعان کردند که طی 48 ساعت گذشته بیش از 400 موشک و راکت از نوار غزه به سمت اراضی اشغالی شلیک شده است.</p>
      <p>گروه‌های مقاومت طی روزهای سه‌شنبه و چهارشنبه تمامی شهرک‌های صهیونیست‌نشین مجاور باریکه غزه و حتی مناطق دورتر از جمله تل‌آویو و «ریشون لتسیون» را به لرزه درآورده است.</p>
      <p>به گفته منابع صهیونیستی، حملات موشکی مقاومت خسارت‌های مادی زیادی در پی داشته و منجر به زخمی شدن دست‌کم 70 صهیونیست شده است.</p>
      <p>برخی منابع نیز اعلام کردند که مقاومت روز گذشته یک دستگاه خودروی نظامی اسرائیلی را در شرق غزه با موشک هدایت شونده کورنت هدف قرار داده است.</p>
      <p>رژیم صهیونیستی بامداد امروز، پنجشنبه، در سومین روز حملات متوالی خود به غزه، شماری از فلسطینیان را به شهادت رسانده است.</p>
      <p>وزارت بهداشت فلسطین اعلام کرد که بامداد امروز در جریان حملات هوایی اسرائیل به مناطق مختلف نوار غزه، 6 فلسطینی از جمله دو کودک شهید و 10 نفر دیگر زخمی شده‌اند.</p>
      <p>طبق این گزارش، جنگنده‌های اسرائیلی به منزل مسکونی در منطقه «دیر البلح» واقع در مرکز غزه حمله کردند.</p>
      <p>با احتساب این 6 نفر، تعداد شهدای غزه مجموعا به 32 نفر افزایش یافته است. همچنین طی این حملات، 84 فلسطینی تاکنون زخمی شده‌اند.</p>
      <p>موج جدید تنش‌ها میان غزه و اسرائیل پس از آن آغاز شد که جنگنده‌های این رژیم بامداد سه‌شنبه منزل مسکونی «بهاء ابوالعطا» از فرماندهان ارشد گردان‌های القدس در منطقه «الشجاعیه» غزه را هدف گرفتند و وی را به شهادت رساندند. رژیم صهیونیستی به جز ابوالعطا، شش نفر دیگر از اعضای شاخه نظامی جهاد اسلامی را به شهادت رسانده است.</p>
    </article>
  </body>
</html>