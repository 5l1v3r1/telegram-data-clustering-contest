<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/politics/prosfygiko-eyrovouleytes-zitoun-metra-gia-ti-veltiosi-ton-synthikon-sta-nisia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T12:18:34+00:00"/>
    <meta property="og:title" content="Προσφυγικό: ευρωβουλευτές ζητούν μέτρα για τη βελτίωση των συνθηκών στα νησιά"/>
    <meta property="og:description" content="Ευρωβουλευτές ανέδειξαν την Πέμπτη τις δυσμενέστατες συνθήκες στις προσφυγικές δομές στα νησιά της Ελλάδας, με την ανησυχία να αυξάνεται λόγω της έλευσης του χειμώνα και της απουσίας λύσεων"/>
  </head>
  <body>
    <article>
      <h1>Προσφυγικό: ευρωβουλευτές ζητούν μέτρα για τη βελτίωση των συνθηκών στα νησιά</h1>
      <h2>Ευρωβουλευτές ανέδειξαν την Πέμπτη τις δυσμενέστατες συνθήκες στις προσφυγικές δομές στα νησιά της Ελλάδας, με την ανησυχία να αυξάνεται λόγω της έλευσης του χειμώνα και της απουσίας λύσεων</h2>
      <address><time datetime="2019-11-14T12:18:34+00:00">14 Nov 2019, 12:18</time> by <a rel="author">ΤοΒΗΜΑ Team</a></address>
      <p>Ευρωβουλευτές ανέδειξαν την Πέμπτη τις δυσμενέστατες συνθήκες στις προσφυγικές δομές στα νησιά της Ελλάδας, με την ανησυχία να αυξάνεται λόγω της έλευσης του χειμώνα και της απουσίας λύσεων.</p>
      <p>Στη συζήτηση με τον αρμόδιο Επίτροπο Δημήτρη Αβραμόπουλο και τη Φινλανδική Προεδρία του Συμβουλίου, πολλοί ομιλητές τόνισαν ότι αυτός είναι ο τέταρτος κατά σειρά χειμώνας που θα βρει χιλιάδες αιτούντες άσυλο σε απαράδεκτες συνθήκες διαβίωσης σε ευρωπαϊκό έδαφος.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Οι ευρωβουλευτές περιέγραψαν τις συνθήκες σε μέρη όπως ο καταυλισμός της Μόριας ως «εκρηκτικές» και «ντροπιαστικές», ενώ παρότρυναν τις αρχές της Ελλάδας να επισπεύσουν την μετεγκατάσταση των αιτούντων άσυλο στην ηπειρωτική Ελλάδα, δίνοντας προτεραιότητα στους πιο ευάλωτους ανθρώπους.</p>
      <p>Συζητήθηκε επίσης η έλλειψη αλληλεγγύης από τα κράτη της ΕΕ προς την Ελλάδα. Κάποιοι ευρωβουλευτές κατηγόρησαν το Συμβούλιο της ΕΕ για την αδυναμία επίτευξης συμφωνίας για μια νέα κοινή ευρωπαϊκή νομοθεσία για το άσυλο, η οποία θα συνέβαλε στην ελάφρυνση του βάρους που έχει επωμιστεί η Ελλάδα.</p>
      <p>
        <b>Ο καταυλισμός στο Bihać της Βοσνίας πρέπει να κλείσει</b>
      </p>
      <p>Σε ξεχωριστή συζήτηση, οι ευρωβουλευτές αναφέρθηκαν στις άθλιες συνθήκες που αντιμετωπίζουν οι αιτούντες άσυλο στο βοσνιακό καταυλισμό του Bihać, κοντά στα σύνορα με την Κροατία.</p>
      <p>Τόνισαν ότι ο υπερφορτωμένος καταυλισμός δεν έχει στοιχειώδεις υποδομές, όπως τρεχούμενο νερό, αποχέτευση και ηλεκτροδότηση και ζήτησαν να κλείσει άμεσα και να μεταφερθούν οι πρόσφυγες και μετανάστες που διαμένουν εκεί σε κατάλληλα κέντρα υποδοχής.</p>
      <p>Πολλοί από τους ομιλητές καταδίκασαν επίσης τις παράνομες επαναπροωθήσεις αιτούντων άσυλο στα κροατικά σύνορα και κάλεσαν την Ευρωπαϊκή Επιτροπή να διερευνήσει τις πολυάριθμες καταγγελίες που αφορούν την άσκηση βίας από την αστυνομία της Κροατίας εναντίον όσων προσπαθούν ναι αιτηθούν άσυλο στο έδαφός της.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>