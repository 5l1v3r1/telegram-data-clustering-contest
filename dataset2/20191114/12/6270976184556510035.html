<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/kyyivska-rada-perejmenuvala-dvi-vulytsi-na-chest-dysydenta-ta-patriarha/"/>
    <meta property="og:site_name" content="Рубрика"/>
    <meta property="article:published_time" content="2019-11-14T12:21:21+00:00"/>
    <meta property="og:title" content="Київська рада перейменувала дві вулиці на честь дисидента та патріарха"/>
    <meta property="og:description" content="Київська міська рада ухвалила рішення, відповідно до яких у столиці з’явилися вулиці Олекси Тихого і проспект Любомира Гузара. На честь видатних українців перейменовано, відповідно, вулицю Виборзьку і проспект Комарова в Солом’янському районі. Про це в четвер, 14 листопада, повідомив член столичної комісії з найменувань Павло Островський. “Щойно Київрада підтримала перейменування вулиці Виборзької на честь правозахисника […]"/>
  </head>
  <body>
    <article>
      <h1>Київська рада перейменувала дві вулиці на честь дисидента та патріарха</h1>
      <address><time datetime="2019-11-14T12:21:21+00:00">14 Nov 2019, 12:21</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/Kyyivrada-860x580-c-1.jpg"/>
      </figure>
      <p>
        <b>
          <b>Київська міська рада ухвалила рішення, відповідно до яких у столиці з’явилися вулиці Олекси Тихого і проспект Любомира Гузара. На честь видатних українців перейменовано, відповідно, вулицю Виборзьку і проспект Комарова в Солом’янському районі.</b>
        </b>
      </p>
      <p>Про це в четвер, 14 листопада, повідомив член столичної комісії з найменувань <a href="https://www.facebook.com/pavlo.ostrovsky/posts/3194335217303195?__tn__=-R">Павло Островський.</a></p>
      <p>“Щойно Київрада підтримала перейменування вулиці Виборзької на честь правозахисника та дисидента Олекси Тихого (75 голосів “за”), а також проспекту Космонавта Комарова на честь кардинала Любомира Гузара (74 “за”)!”</p>
      <p>“Символічно, що вшанування Олекси Тихого у топоніміці Києва відбулось через 30 років після перепоховання у Києві національних героїв України Василя Стуса, Олекси Тихого та Юрія Литвина – першої велелюдної демонстрації українського духу, коли десятки тисяч киян проводжали в останню путь політв’язнів, які присвятили життя боротьбі за Україну!” – додав активіст.</p>
      <p>
        <b>Довідка:</b>
      </p>
      <p><i><b>Олексій Тихий</b></i> (27 січня 1927 — 5 травня 1984) — визначний український дисидент, уродженець Донеччини, правозахисник, педагог, мовознавець, член-засновник Української гельсінської групи.<br/>Виступав на захист української мови. Помер в ув’язненні в Пермському краї.</p>
      <p><i><b>Кардинал Любомир Гузар </b></i>(26 лютого 1933 — 31 травня 2017) — визначний український релігійний діяч, патріарх-предстоятель Української греко-католицької церкви у 2001—2011 рр., верховний архієпископ Львівський (з 2001) і Києво-Галицький (з 2005).<br/>2005 року повернув резиденцію голів Греко-католицької церкви до Києва після 450-річної перерви. Ініціював побудову Патріаршого собору Воскресіння Христового на київському Лівобережжі. У 2011 вийшов у відставку. Був одним із моральних авторитетів українців у 1990—2010-х роках, членом ініціативної групи “Першого грудня”.</p>
      <p>Нагадаємо, <a href="https://rubryka.com/2019/11/12/u-kyyevi-z-yavylasya-vulytsya-aminy-okuyevoyi/">у Києві з’явилася вулиця Аміни Окуєвої.</a></p>
    </article>
  </body>
</html>