<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103046/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T12:37:33+00:00"/>
    <meta property="og:title" content="Під парламентом Грузії спалахнув пікет через провал виборчих змін"/>
    <meta property="og:description" content="Після того, як парламент Грузії провалив прийняття конституційних поправок, що передбачали перехід на пропорційну систему виборів, громадськість Грузії почала виходити до будівлі законодавчого органу з метою висловити свій протест."/>
  </head>
  <body>
    <article>
      <h1>Під парламентом Грузії спалахнув пікет через провал виборчих змін</h1>
      <address>
        <time datetime="2019-11-14T12:37:33+00:00">14 Nov 2019, 12:37</time>
      </address>
      <p>Після того, як парламент Грузії провалив прийняття конституційних поправок, що передбачали перехід на пропорційну систему виборів, громадськість Грузії почала виходити до будівлі законодавчого органу з метою висловити свій протест.</p>
      <p>Про це повідомляє "Європейська правда" з посиланням на <a href="https://www.apsny.ge/">"Грузия Online".</a></p>
      <p>Під будівлею парламенту влаштували мітинг громадського руху "Соромно!", в результаті літніх акцій якого влада <b><a href="https://www.eurointegration.com.ua/news/2019/06/24/7097685/">дала обіцянку</a></b> про перехід на пропорційну систему.</p>
      <p>"Єдина людина, яка може щось змінити, це Бідзіна Іванішвілі, тому що всі підкоряються тільки йому", - заявив організатор акції Шота Дігмелашвілі, говорячи про колишнього прем'єр-міністра Грузії, мільярдера Бідзіну Іванішвілі, який очолює партію влади "Грузинська мрія".</p>
      <p>Активісти кажуть, що пікети біля всіх входів до парламенту не дадуть можливості депутатам увійти до будівлі вищого законодавчого органу.</p>
      <p>Вийти на вулиці і протестувати закликають населення і лідери "Об'єднаної опозиції".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F1stchannel%2Fvideos%2F671875836553592%2F&amp;show_text=0&amp;width=560" width="560" height="448" data-service="Facebook" scrolling="no"/>
      </figure>
      <p>Проспект Руставелі, на якому розташований парламент Грузії, на цей час перекрили учасники акції.</p>
      <related>
        <a href="https://www.eurointegration.com.ua/news/2019/11/13/7102981/"/>
      </related>
    </article>
  </body>
</html>