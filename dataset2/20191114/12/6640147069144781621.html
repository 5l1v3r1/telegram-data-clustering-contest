<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/combo-color-recensione-di-una-battaglia-senza-quartiere-a-colpi-di-pennarello/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T12:11:00+00:00"/>
    <meta property="og:title" content="Combo Color: recensione di una battaglia senza quartiere a colpi di pennarello"/>
    <meta property="og:description" content="Combo Color è un allegro gioco da tavolo edito da Asmodee Italia, dalla durata di 20 minuti circa e pensato per 2-4 giocatori, dagli 8 anni in su. Il"/>
  </head>
  <body>
    <article>
      <h1>Combo Color: recensione di una battaglia senza quartiere a colpi di pennarello</h1>
      <address><time datetime="2019-11-14T12:11:00+00:00">14 Nov 2019, 12:11</time> by <a rel="author">Mabelle Sasso</a></address>
      <p><b>Combo Color</b> è un allegro gioco da tavolo edito da <b>Asmodee Italia</b>, dalla durata di 20 minuti circa e pensato per <b>2-4 giocatori</b>, dagli 8 anni in su. Il gioco è stato ideato da <b>Charles Chevalier</b> e <b>Laurent Escoffier</b> ed è arricchito dalle vivaci illustrazioni di diversi artisti digitali che donano una connotazione estetica di impatto.</p>
      <figure>
        <img src="https://www.tomshw.it/images/images/2019/11/combo-color-62728.jpg"/>
      </figure>
      <h3>I componenti</h3>
      <figure>
        <img src="https://www.tomshw.it/images/images/2019/11/combo-color-62731.jpg"/>
      </figure>
      <p>All’interno della scatola di Combo Color sarà possibile trovare tutto <b>l’occorrente</b> per giocare: il regolamento, 4 pennarelli cancellabili, 1 cancellino e 18 schede avventura stampate su entrambe le facce, per un totale di <b>36 schemi diversi</b>. Queste schede rappresentano il componente principale del gioco: la loro particolare <b>plastificazione</b> le renderà simili in tutto e per tutto a lavagne cancellabili e sarà quindi possibile <b>colorarle </b><b>all’infinito</b> utilizzando i pennarelli speciali ed il cancellino compresi nella confezione.</p>
      <h3>Gli Universi di Combo Color</h3>
      <figure>
        <img src="https://www.tomshw.it/images/images/2019/11/combo-color-62729.jpg"/>
      </figure>
      <p>Le 36 schede sono illustrate seguendo un particolare tema narrativo, chiamato <b>“Universo”</b>. In Combo Color sono presenti 6 differenti Universi: Neo Tokyo, Safari, Ciambelle in Festa, Giornata Tipo, Olimpiadi della Tavola Rotonda e Versailles.<br/>Ogni Universo sarà caratterizzato da uno stile particolare, mentre sulla griglia di ogni scheda sarà possibile trovare delle particolari <b>icone</b>, che serviranno per determinare i <b>punteggi</b> di ogni partita. I 6 Universi saranno a loro volta composti da 6 avventure di <b>difficoltà crescente</b> che racconteranno una storia in 6 parti.</p>
      <h3>Il gioco</h3>
      <figure>
        <img src="https://www.tomshw.it/images/images/2019/11/combo-color-62730.jpg"/>
      </figure>
      <p>In Combo Color lo scopo del gioco sarà quello di <b>accumulare più punti</b> dei propri avversari colorando in modo strategico i vari spazi di una scheda. Le regole di questo gioco sono estremamente <b>essenziali</b>, così come la preparazione di ogni partita.<br/>I giocatori dovranno scegliere una delle 36 avventure, posizionare il foglio al centro del tavolo, scegliere uno dei <b>quattro colori</b> (azzurro, verde, arancione e rosso) e colorare uno dei personaggi posti ai 4 angoli del foglio. Il gioco comincerà dal giocatore più giovane, che colorerà la prima casella (posta in corrispondenza di una freccia).<br/>A questo punto toccherà al giocatore successivo, che potrà colorare una <b>casella adiacente</b> ad un’altra precedentemente colorata, a prescindere dal colore. Il gioco proseguirà in questo modo fino a che tutti gli spazi non saranno stati colorati, per poi procedere con il <b>conteggio dei punti</b>, che andranno annotati nella tabella posta accanto al proprio personaggio. Chi avrà ottenuto il punteggio maggiore avrà vinto la partita.</p>
      <h3>Il conteggio dei punti</h3>
      <figure>
        <img src="https://www.tomshw.it/images/images/2019/11/combo-color-62732.jpg"/>
      </figure>
      <p>A seconda del livello di <b>difficoltà</b> dell’avventura le schede prevederanno diversi tipi di icone, che rappresenteranno le differenti <b>regole di conteggio</b> dei punti. Le icone varieranno a seconda dell’Universo in cui avrete deciso di giocare, come è possibile vedere dalle foto nell’articolo; a ogni specifica icona sarà associata un tipo di <b>operazione</b>, come addizione, moltiplicazione, sottrazione, oppure combinazione o maggioranza.<br/>I livelli più <b>semplici</b> saranno <b>lineari</b> e richiederanno strategie e calcoli più semplici, invece i livelli più <b>complessi</b> richiederanno più <b>impegno</b> e flessibilità, dando vita a partite agguerrite in cui i <b>pianificatori più abili</b> riusciranno a sfruttare a proprio vantaggio le varie regole di conteggio ottenendo più <b>combo vincenti</b>.</p>
      <h3>Per chi è adatto</h3>
      <figure>
        <img src="https://www.tomshw.it/images/images/2019/11/combo-color-62733.jpg"/>
      </figure>
      <p>Combo Color è un gioco in grado di <b>appassionare</b> e coinvolgere giocatori diversi, sia esperti che casual, anche se la crescente competitività del gioco potrebbe dare vita a qualche discussione tra i giocatori più suscettibili.<br/>L’esperienza di gioco, a difficoltà gradualmente crescente, permetterà la fruizione <b>anche ai giocatori più giovani</b>, che non riscontreranno particolari problemi con le regole di conteggio dei livelli più semplici.</p>
    </article>
  </body>
</html>