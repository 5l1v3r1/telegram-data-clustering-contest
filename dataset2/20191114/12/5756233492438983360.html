<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621474/%D8%B3%DA%AF%E2%80%8C%DA%AF%D8%B1%D8%AF%D8%A7%D9%86%DB%8C-%D8%AF%D8%B1-%D9%87%D9%85%D8%AF%D8%A7%D9%86-%D9%85%D9%85%D9%86%D9%88%D8%B9-%D8%B4%D8%AF%D8%AF%D8%A7%D8%AF%D8%B3%D8%AA%D8%A7%D9%86-%D8%B3%DA%AF%E2%80%8C%DA%AF%D8%B1%D8%AF%D8%A7%D9%86%DB%8C-%D8%A8%D8%A7%D8%B9%D8%AB-%D8%AC%D8%B1%DB%8C%D8%AD%D9%87%E2%80%8C%D8%AF%D8%A7%D8%B1%DA%A9%D8%B1%D8%AF%D9%86-%D8%B9%D9%81%D8%AA-%D8%B9%D9%85%D9%88%D9%85%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T12:49:00+00:00"/>
    <meta property="og:title" content="سگ‌گردانی در همدان ممنوع شد/دادستان: سگ‌گردانی باعث جریحه‌دارکردن عفت عمومی می‌شود"/>
    <meta property="og:description" content="دادستان عمومی و انقلاب شهرستان همدان گفت: سگ‌گردانی به علت نامتعارف بودن و جریحه‌دارکردن عفت عمومی ممنوع است."/>
  </head>
  <body>
    <article>
      <h1>سگ‌گردانی در همدان ممنوع شد/دادستان: سگ‌گردانی باعث جریحه‌دارکردن عفت عمومی می‌شود</h1>
      <address>
        <time datetime="2019-11-14T12:49:00+00:00">14 Nov 2019, 12:49</time>
      </address>
      <p>
        <i>دادستان عمومی و انقلاب شهرستان همدان گفت: سگ‌گردانی به علت نامتعارف بودن و جریحه‌دارکردن عفت عمومی ممنوع است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسن خانجانی روز پنجشنبه بیان کرد: مجازات سگ‌گردانی در قانون مشخص شده و مالک این حیوان به خاطر جریحه‌دارکردن عفت عمومی مجازات می‌شود.</p>
      <p>وی افزود: وقتی می‌گوییم سگ‌گردانی و ورود این حیوان به پارک‌ها ممنوع است نمی‌توان پس از گرفتن سگ آن را در کلانتری نگهداری کرد بلکه باید مکان مشخصی برای آن پیش‌بینی کرد.</p>
      <figure>
        <img src="https://aftabnews.ir/files/fa/news/1398/8/23/359162_265.jpg"/>
      </figure>
      <p>وی یادآوری کرد: یکشنبه گذشته در نشستی با حضور مدیرکل حفاظت محیط زیست، مدیرکل دامپزشکی، رییس مرکز بهداشت شهرستان و شهردار همدان موضوع نگهداری سگ مورد بررسی قرار گرفت که مقرر شد در نشست کارگروه سلامت شهرستان نسبت به تعیین تکلیف و اتخاذ تصمیم نهایی در این زمینه اقدام شود.</p>
      <p>دادستان عمومی و انقلاب مرکز استان همدان اظهار داشت: سگ گردانی در کشور عرف و متعارف نبوده و از آن با عنوان جریحه‌دارکردن عفت مردم یاد می‌شود.</p>
      <p>خانجانی در زمینه پرونده ضارب طلبه آمر به معروف در شهر همدان نیز گفت: پرونده این دختر فارغ از سگ گردانی، توهین و ایراد صدمه بدنی عمدی نیز بوده است.</p>
      <p>دادستان عمومی و انقلاب شهرستان همدان ادامه داد: این فرد به مدت سه روز در بازداشت بود که با قرار کفالت آزاد شد البته احتمال می رود با آمدن نظریه و گواهی پزشکی قانون، قرار این فرد تشدید شود.</p>
      <p>خانجانی درباره برخورد اطلاعات سپاه همدان با تخلف بانکی ۱۰ میلیارد تومانی نیز گفت: این کار یک اقدام پیشگیرانه بوده و پیش از وقوع جرم از بروز آن جلوگیری شده بنابراین کسی بازداشت نشده است.</p>
      <p>وی اضافه کرد: اینگونه اقدام های پیشگیرانه موثرتر از برخورد پس از ارتکاب جرم است.</p>
    </article>
  </body>
</html>