<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547285.html/%DA%A9%D8%A7%D9%86%DA%A9%D8%B3-%D9%86%D8%B4%DB%8C%D9%86%DB%8C-%D8%A8%D8%B1%D8%AE%DB%8C-%D9%85%D8%B3%D8%AA-%D8%AC%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%86%D8%AC%D9%88%D9%85%DB%8C-%D8%A7%D8%AC%D8%B1%D8%A7%D8%A8%D9%87%D8%A7--%D8%AF%D9%88%D9%84%D8%AA-%D8%A8%D9%87-%D8%AF%D9%86%D8%A8%D8%A7%D9%84-%D8%B3%D8%A7%D9%85%D8%A7%D9%86-%D8%A8%D8%AE%D8%B4%DB%8C-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD%DB%8C-%D9%85%D8%B4%D8%A7%D8%A8%D9%87-%D9%85%D8%B3%DA%A9%D9%86-%D9%85%D9%87%D8%B1-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:35:00+00:00"/>
    <meta property="og:title" content="کانکس‌نشینی برخی مستأجران به دنبال افزایش نجومی اجرابها/ دولت به دنبال سامان‌بخشی بازار مسکن با اجرای طرحی مشابه مسکن مهر!"/>
    <meta property="og:description" content="با گذشت چندین سال از آغاز به کار مسکن های مهر همچنان بخش قابل توجهی از آن ها نیمه کار مانده و صاحبان این خانه ها در انتظار خانه دار شدن همچنان سماق می مکند."/>
  </head>
  <body>
    <article>
      <h1>کانکس‌نشینی برخی مستأجران به دنبال افزایش نجومی اجرابها/ دولت به دنبال سامان‌بخشی بازار مسکن با اجرای طرحی مشابه مسکن مهر!</h1>
      <h2>طرح ملی مسکن چالش‌های تولید مسکن را برطرف می‌کند؟</h2>
      <address>
        <time datetime="2019-11-14T12:35:00+00:00">14 Nov 2019, 12:35</time>
      </address>
      <p>با گذشت چندین سال از آغاز به کار مسکن های مهر همچنان بخش قابل توجهی از آن ها نیمه کار مانده و صاحبان این خانه ها در انتظار خانه دار شدن همچنان سماق می مکند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ با گذشت 6 سال از دوره ریاست جمهوری روحانی بلاخره چند صباحی است که هیئت دولت از اجرایی شدن طرحی با عنوان طرح ملی مسکن برای خانه دار شدن مستاجران خبر داد.</p>
      <p>از این رو دولتمردان انتظار دارند با اجرایی شدن این طرح و واگذاری 400 هزار واحد مسکونی بتوانند آشفته بازار مسکن را سامان داده و آن را از رکودی عمیق خارج کنند.</p>
      <p>در مرحله ابتدایی این طرح ثبت نام برای ساخت 180 هزار واحد، محدود به چند شهر در کشور آغاز شده است و در ادامه ثبت نام به صورت استانی انجام خواهد شد.</p>
      <p>در اجرای این طرح اما و اگرهای فراوانی وجود دارد چراکه با گذشت چندین سال از آغاز به کار مسکن های مهر همچنان بخش قابل توجهی از آن ها نیمه کار مانده و صاحبان این خانه ها در انتظار خانه دار شدن همچنان سماق می مکند.</p>
      <p>به نظر می رسد عاقلانه ترین اقدام پیش از راه اندازی طرح های جدید تکمیل طرح های قبلی و پایان دادن به انتظار چندین ساله صاحبان این واحدهای مسکونی باشد.</p>
      <p>
        <b>کانکس نشینی برخی مستاجران به دنبال افزایش نجومی اجرا بها در کشور</b>
      </p>
      <p>حال آنکه از ابتدای سال 97 تاکنون قیمت مسکن افزایش چشم گیری داشته است از این رو درآمد اندک قشر ضعیف جامعه فشاری مضاعف را ایجاد کرده و بعضا مستاجران را مجبور به کانکس نشینی در حاشیه شهرها کرده است.</p>
      <p>با بررسی جزئیات بیشتر این طرح نحوه ثبت نام متقاضیان، اعطا زمین های دولتی در حاشیه شهرها و قیمت آن ها تنها می توان به این نتیجه رسید دولت که مسکن مهر را بزرگترین دشمن مردم خوانده بود حال با کپی برداری از این طرح به دنبال سامان دادن به اوضاع نامناسب بازار مسکن است.</p>
      <p>در طرح مذکور وام ۷۵ تا ۱۰۰ میلیون تومانی با سود ۱۸ درصد به متقاضیان پرداخت می شود همچنین متقاضی همان ابتدا باید ۳۰ درصد قیمت تمام شده واحد مسکونی را پرداخت کند که البته این عدد به گفته معاون وزیر راه و شهرسازی ثابت نیست.  </p>
      <p>علی حاجی زاده سرپرست راه و شهرسازی استان کرمان در ارتباط با پروژه های نیمه تمام مسکن مهر به خبرنگار راه آرمان گفت: چندی پیش هزار و 10 واحد مسکونی در استان کرمان افتتاح و به بهره برداری رسید البته بخشی از این واحدها به ساکنین تحویل داده شده و مابقی نیز پس از انجام کارهای باقیمانده در اختیار مالکان قرار می گیرد.</p>
      <p>وی افزود: بر اساس تعهدهای داده شده توسط سازمان راه و شهرسازی استان کرمان موظف هستیم تا پایان سال 98 حدود هزار و 900 واحد مسکن مهر به متقاضیان تحویل داده شود.</p>
      <p>سرپرست راه و شهرسازی استان کرمان تصریح کرد: لازم به ذکر است که بیش از این آمار واحدهای مسکن مهر ناتمام در استان وجود دارد که دارای مشکلاتی همچون داشتن پرونده در دادگستری و یا پروژه های فاقد متقاضی، هستند بنابراین این پروژه ها از دستور کار خارج شده اند.</p>
      <p>حاجی زاده در ارتباط با اجرای طرح ملی مسکن به خبرنگار ما گفت: این طرح هم اکنون آغاز شده و استان کرمان به جز شهر کرمان به عنوان پایلوت در نظر گرفته شده و ثبت نام از یک ماه پیش در استان آغاز شده  و در چند روز آینده نیز شهر کرمان در لیست ثبت نام این طرح قرار خواهد گرفت.</p>
      <p>
        <b>تکمیل و تحویل حدود 45 هزار واحد مسکن مهر در استان کرمان</b>
      </p>
      <p>وی یادآور شد: در استان کرمان نزدیک به 50 هزار واحد مسکونی مهر وجود دارد که امیدوار هستیم تا پایان سال نزدیک به 45 هزار واحد آن تکمیل و تحویل داده شود.</p>
      <p>سرپرست راه و شهرسازی استان کرمان مطرح کرد: با توجه به مشکلات پایدار برخی از پروژه های مسکن مهر در استان نمی توان زمان مشخصی را برای تحویل این پروژه ها اعلام کرد و در صورت رفع شدن مشکلات توانایی ادامه کار وجود دارد.</p>
      <p>حاجی زاده ابراز داشت: عملیات اجرایی هزار و 294 واحد مسکونی متعلق به  طرح مسکن ملی در استان آغاز شده است البته این واحدها پروژه هایی هستند در قالب طرح مسکن مهر که پیش از این مجوزهای لازم برای آن ها صادر شده است.</p>
      <p>وی در پایان خاطرنشان کرد: فعالیت های مربوط به افرادی که در دور جدید ثبت نام طرح ملی مسکن نام نویسی کرده اند در مراحل بانکی قرار دارد و امکان پرداخت تسهیلات بانکی برای آن ها در دست اقدام است.</p>
      <p>
        <b>توقف بخشی از پروژه های مسکن مهر در پیچ و خم مشکلات متعدد</b>
      </p>
      <p>به گزارش راه آرمان، با توجه به اظهارات سرپرست راه و شهرسازی استان کرمان هنوز پروژه های مسکن مهر زیادی وجود دارد که تعیین تکلیف نشده اند و مراحل اجرایی آن ها همچنان در پیچ و خم مشکلات متعدد متوقف مانده است.</p>
      <p>با این حال دولت اصرار عجیبی بر ناکارآمدی مسکن مهر و جایگزینی طرح ملی مسکن دارد حال این سوال مطرح می شود چگونه است که این طرح با شباهت بسیاری به مسکن مهر کارآمد خواهد بود؟</p>
      <p>در صورتی که دولت می توانست ابتدا پروژه هایی که سال هاست مالکان آن ها چشم انتظار رسیدن لحظه شیرین خانه دار شدن هستند، را تکمیل کرده و در گام بعد در قالب طرح ملی مسکن ثبت نام را آغاز کرده و این رویای شیرین را در ذهن مستاجران بارور کند.</p>
      <p>انتهای پیام/</p>
    </article>
  </body>
</html>