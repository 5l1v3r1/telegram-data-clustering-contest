<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-cup-front-comu-sobiranistes-investidura-sanchez_0_2343965716.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:30:32+00:00"/>
    <meta property="og:title" content="La CUP insta les forces sobiranistes de tot l'Estat a fer un front comú per no facilitar la investidura de Sánchez"/>
    <meta property="og:description" content="Els anticapitalistes carreguen contra els comuns per haver avalat el preacord amb el PSOE que no posa el dret a l'autodeterminació sobre la taula"/>
  </head>
  <body>
    <article>
      <h1>La CUP insta les forces sobiranistes de tot l'Estat a fer un front comú per no facilitar la investidura de Sánchez</h1>
      <h2>Els anticapitalistes carreguen contra els comuns per haver avalat el preacord amb el PSOE que no posa el dret a l'autodeterminació sobre la taula</h2>
      <address>
        <time datetime="2019-11-14T12:30:32+00:00">14 Nov 2019, 12:30</time>
      </address>
      <p>La CUP ha confirmat el seu <i>no</i> a la investidura del líder del PSOE, Pedro Sánchez, i ha instat a les forces independentistes (ERC i JxCat), els comuns i també EH Bildu, BNG i el PNB a donar una resposta conjunta que no avali el preacord PSOE-Unides Podem. "¿Com pot ser que us estigueu plantejant una investidura que no parla d'autodeterminació, amnistia i drets?", ha preguntat la diputada electa Mireia Vehí. En una roda de premsa quatre dies després del 10-N, els cupaires han insistit en la seva postura de bloqueig si l'Estat no s'obre a parlar de l'autodeterminació. </p>
      <figure>
        <img src="https://www.ara.cat/2019/11/14/politica/Quim-Torra-Pere-Aragones-Parlament_2343975646_67372828_117x66.jpg"/>
      </figure>
      <p>
        <a href="https://www.ara.cat/politica/negociacions-investidura-sanchez-ERC-JxCat_0_2343965639.html">ERC i JxCat reclamen tornar a Pedralbes per votar la investidura</a>
      </p>
      <p>La diputada anticapitalista ha assegurat que ha estat, precisament, el dret a l'autodeterminació el que "ha posat l'Estat en crisi" i ha receptat: "Ara ens toca pressionar". Per això, ha emplaçat totes les forces sobiranistes de l'Estat a no facilitar la governabilitat d'un executiu espanyol "si no hi ha l'autodeterminació i l'amnistia sobre la taula". Així, segons ha explicat Vehí, aquest mateix dijous es posaran en contacte amb les formacions sobiranistes a qui han instat a fer un front comú per traslladar-los la proposta. "La idea de <i>hackejar</i> també passa per fer moure la resta de formacions polítiques", ha defensat Vehí. </p>
      <p>Els dos diputats electes han estat especialment crítics amb la postura dels comuns. "Ens preocupa que una formació d'esquerres pugui firmar aquest acord", ha retret Vehí. Per la seva banda, el diputat electe de la CUP Albert Botran els ha acusat d'avalar un "redactat penós i lamentable" del punt número 9, que parla sobre la crisi catalana. "És vergonyant aquest lèxic i encara ho és més que ho subscrigui En Comú Podem, que va guanyar les eleccions amb la bandera del referèndum", ha afirmat, carregant contra el fet que en el preacord es parlés de la qüestió catalana com una crisi de "convivència" i no d'un conflicte polític.</p>
      <p>Els cupaires encara no han decidit si es reuniran amb Pedro Sánchez ni tampoc amb el rei, en la tradicional ronda de consultes per la investidura. Si ho acaben fent, fonts cupaires asseguren que no serà una trobada "convencional perquè no es pot normalitzar la situació".</p>
    </article>
  </body>
</html>