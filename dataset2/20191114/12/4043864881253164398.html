<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231962/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:48:22+00:00"/>
    <meta property="og:title" content="Луценко каже, що останній рік почувався в ГПУ, як &quot;хлопчик для биття&quot;"/>
    <meta property="og:description" content="Колишній генеральний прокурор Юрій Луценко каже, що з часу інавгурації Володимира Зеленського змушував себе ходити на роботу, але й раніше почувався в Генпрокуратурі некомфортно."/>
  </head>
  <body>
    <article>
      <h1>Луценко каже, що останній рік почувався в ГПУ, як "хлопчик для биття"</h1>
      <address>
        <time datetime="2019-11-14T12:48:22+00:00">14 Nov 2019, 12:48</time>
      </address>
      <p>Колишній генеральний прокурор Юрій Луценко каже, що з часу інавгурації Володимира Зеленського змушував себе ходити на роботу, але й раніше почувався в Генпрокуратурі некомфортно.</p>
      <p><b>Джерело:</b> інтерв’ю "Українській правді", відповідь на запитання, чи намагався він заручитися підтримкою американців, щоб залишитися на посаді</p>
      <p><b>Пряма мова:</b> "Останній рік я примушував себе ходити на роботу. Я скрипів зубами кожного ранку, коли прокидався і мав іти в ГПУ.</p>
      <p>Я 6 разів просив парламент продовжити право заочного засудження. І 6 разів не голосувала не лише "Батьківщина", "Самопоміч", але й навіть БПП. Навпаки парламент приймав закони, які зв’язували руки й ноги слідчим, а не тільки прокурорам.</p>
      <p>Я ходив на роботу, в якої уже була місія неможлива. Без законодавчої допомоги генпрокурор в нашій країні – ніхто. Просто хлопчик для биття.</p>
      <p>І тому я знав, що в мене немає підтримки в парламенті, і в наступному (парламенті) – я ж не маленька дитина, у президента Зеленського для не його генпрокурора такої більшості не буде. З травня цього року я ходив на роботу, примушуючи себе".</p>
      <p><b>Деталі</b>: На запитання, чому він так довго тримався за посаду, Луценко відповів: "А що – скинути її?".</p>
      <p>"А вам не здається, що заслужена подяка Авакову за чесні вибори мала би бути не тільки Авакову? Вам не здається, що без об’єктивної позиції прокуратури ми би не провели чесних і відкритих виборів?", – зазначив він</p>
      <p>"Я стиснув зуби і сказав собі: я не віддам цього "окопу" для тих, хто може використовувати ГПУ", – сказав колишній генпрокурор.</p>
      <p>
        <i>Інтерв'ю Луценка читайте на "Українській правді" незабаром.</i>
      </p>
      <related>
        <a href="https://www.pravda.com.ua/news/2019/11/14/7231955/"/>
        <a href="https://www.pravda.com.ua/news/2019/11/8/7231348/"/>
        <a href="https://www.pravda.com.ua/news/2019/11/8/7231330/"/>
      </related>
    </article>
  </body>
</html>