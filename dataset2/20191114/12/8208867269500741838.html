<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/prodotti/2019/11/14/news/motorola_arriva_il_pieghevole_la_seconda_vita_del_razr-241087505/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T12:31:00+00:00"/>
    <meta property="og:title" content="Motorola Razr: il ritorno del telefonino &quot;a &quot;conchiglia&quot;, con schermo pieghevole"/>
    <meta property="og:description" content="Il ritorno del telefonino &quot;clamshell&quot; ma in chiave foldable. Sarà in vendita dal 4 dicembre a 1599 euro"/>
  </head>
  <body>
    <article>
      <h1>Motorola Razr: il ritorno del telefonino "a "conchiglia", con schermo pieghevole</h1>
      <h2>Il ritorno del telefonino "clamshell" ma in chiave foldable. Sarà in vendita dal 4 dicembre a 1599 euro</h2>
      <address>
        <time datetime="2019-11-14T12:31:00+00:00">14 Nov 2019, 12:31</time>
      </address>
      <p>SCHERMO pieghevole e chiusura "a conchiglia": torna il mitico Motorola Razr, ma con una veste tutta nuova. Lo smartphone che riporta in vita il Razr V3 degli anni 2000 sarà disponibile dal 4 dicembre, a conferma delle <a href="https://www.repubblica.it/tecnologia/prodotti/2019/01/17/news/motorola_operazione_nostalgia_torna_in_razr_in_versione_smartphone-216780104/">indiscrezioni circolate dall'inizio dell'anno</a>. A 15 anni dal successo del telefonino definito "clamshell", i cinesi di Lenovo (che hanno acquisito la divisione Mobility nel 2016) provano a rilanciarlo sfidando Apple, Samsung e Huawei per recuperare sul terreno dei pieghevoli.</p>
      <figure>
        <iframe data-src="https://twitter.com/Moto/status/1194844828615561217?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il nuovo <i>filp phone</i>, che si piega in due in verticale, fa fronte alle fragilità denunciate dal <a href="https://www.repubblica.it/tecnologia/prodotti/2019/11/08/news/arriva_fold_lo_smartphone_pieghevole_di_samsung_ma_in_italia_pochi_pezzi-240604719/">Galaxy Fold di Samsung</a> (cerniere e schermo) e <a href="https://video.repubblica.it/tecno-e-scienze/alla-scoperta-del-huawei-mate-x-lo-smartphone-pieghevole-spiegato-nei-minimi-dettagli/328987/329584">Huawei Mate X</a> risultando più compatto una volta chiuso e più leggero dei rivali (205 grammi). Costruito in acciaio inossidabile, il Razr è dotato di schermo pOled (Plastic Oled) da 6,2'' con risoluzione da 2142 x 876 pixel, e di un display secondario da 2,7'' gOled da 600 x 800 pixel dove poter ricevere notifiche, scattare selfie, gestire la musica e interagire con Google Assistant.</p>
      <figure>
        <embed-post data-src="https://www.instagram.com/p/B41TrujiGn9" data-service="Instagram"/>
      </figure>
      <p>Nonostante la <a href="https://www.repubblica.it/tecnologia/prodotti/2019/11/06/news/xiaomi_scatta_in_grande_ecco_la_pentacamera_da_108_mp-240388579/">scorpacciata di fotocamere</a> (per potenza e quantità) che sta saturando il mercato, il Razr approda con una sola fotocamera posteriore da 16 MP e una frontale da 5 MP. Il cuore dello smartphone è il processore Qualcomm Snapdragon 710 da 6 GB di RAM e 128 GB di archiviazione. A farlo girare sarà il sistema Android 9 Pie, con una batteria da 2510 mAh e ricarica rapida da 15 W (TurboPower). Resistente agli schizzi, Razr sarà disponibile dal 4 dicembre (negli Usa con esclusiva Verizon).<br/><br/>Le prestazioni dunque sono quelle di uno smartphone di fascia media, che ambisce però a ricavarsi uno spazio puntando sul design in chiave "nostalgia" di un modello che nella sua prima versione fece vendere ben 130 milioni di unità. Una scommessa difficile oggi da vincere, considerando il costo che è decisamente da fascia alta: 1599 euro il prezzo di partenza.</p>
    </article>
  </body>
</html>