<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/14/maltempo-atteso-cdm-per-stato-emergenza_gh5O8U4KgYQG8CcajDwfjO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T12:58:00+00:00"/>
    <meta property="og:title" content="Stato d'emergenza per Venezia, arrivano 20 milioni"/>
    <meta property="og:description" content="Cdm delibera per i territori del Veneto: al lavoro per piano indennizzi a privati e commercianti"/>
  </head>
  <body>
    <article>
      <h1>Stato d'emergenza per Venezia, arrivano 20 milioni</h1>
      <address>
        <time datetime="2019-11-14T12:58:00+00:00">14 Nov 2019, 12:58</time>
      </address>
      <p>"Deliberato in Cdm lo Stato di emergenza per Venezia. Stanziati 20 milioni, i primi fondi per gli interventi più urgenti, a sostegno della città e della popolazione. Al lavoro per il piano per gli indennizzi a privati e commercianti e per rifinanziare la legge speciale per Venezia". E' quanto scrive in un tweet il presidente del Consiglio Giuseppe Conte subito dopo il Consiglio dei ministri.Il premier, all'inizio della riunione, si sarebbe soffermato sulla situazione che ha trovato nella città lagunare, dove è arrivato nel tardo pomeriggio di mercoledì, descrivendo ai ministri presenti lo stato in cui versa la città. "Dopo avere constatato di persona i danni che il maltempo ha provocato a Venezia", aveva scritto in mattinata su Facebook, "ho visitato anche l'isola di Pellestrina, una delle zone più danneggiate dall'acqua alta" e il Consiglio dei ministri "servirà per adottare subito misure concrete per sostenere Venezia e i suoi abitanti". "Potremo - aveva assicurato Conte - così dichiarare lo Stato di emergenza e stanziare subito le prime risorse per i soccorsi e il ripristino dei servizi. Avvieremo anche il piano per gli indennizzi: nella fase più immediata potremo erogare ai privati sino a 5.000 euro, mentre per le attività produttive sino a 20.000 euro. Per il 26 novembre ho convocato anche il 'Comitatone', per affrontare questioni cruciali come l'approdo delle grandi navi, il completamento del Mose e assicurare il coordinamento tra le varie Autorità".</p>
      <p>Intanto, per tutta la giornata di venerdì, sono previste <a href="https://www.adnkronos.com/fatti/cronaca/2019/11/14/venezia-allerta-meteo-scuole-ancora-chiuse_aU0uKTXjPAj2sSUBPiGTBK.html">precipitazioni consistenti a carattere di rovescio e temporale</a> e, secondo quanto diramato dal Servizio meteorologico del Centro funzionale decentrato (Cfd) della Regione Veneto, sono possibili venti forti. Quindi, ha fatto sapere il sindaco di Venezia, "sarà sospesa l'attività didattica di tutte le scuole di Venezia e isole".</p>
    </article>
  </body>
</html>