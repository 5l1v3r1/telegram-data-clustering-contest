<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741691"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T12:36:00+00:00"/>
    <meta property="og:title" content="&quot;ศักดิ์สยาม&quot;เดินหน้าหนุนเชื่อมโยงอาเซียนไร้รอยต่อ"/>
    <meta property="og:description" content="“ศักดิ์สยาม”จัดทีมร่วมประชุมรมต.ขนส่งอาเซียน ทั้งทางบก-น้ำ-อากาศ หวังส่งเสริมการเป็นประชาคมอาเซียนอย่างไร้รอยต่อ"/>
  </head>
  <body>
    <article>
      <h1>"ศักดิ์สยาม"เดินหน้าหนุนเชื่อมโยงอาเซียนไร้รอยต่อ</h1>
      <address>
        <time datetime="2019-11-14T12:36:00+00:00">14 Nov 2019, 12:36</time>
      </address>
      <p>
        <b>“ศักดิ์สยาม”จัดทีมร่วมประชุมรมต.ขนส่งอาเซียน ทั้งทางบก-น้ำ-อากาศ หวังส่งเสริมการเป็นประชาคมอาเซียนอย่างไร้รอยต่อ</b>
      </p>
      <p>นายศักดิ์สยาม ชิดชอบ รมว.คมนาคม เปิดเผยภายหลังการนำคณะผู้แทนไทยเข้าร่วมการประชุมรัฐมนตรีขนส่งอาเซียน ครั้งที่ 25  ที่กรุงฮานอย สาธารณรัฐเวียดนาม ร่วมกับรัฐมนตรีขนส่งของประเทศกัมพูชา อินโดนีเซีย สปป.ลาว มาเลเซีย เมียนมา ฟิลิปปินส์ สิงคโปร์ ไทยและรองเลขาธิการอาเซียนว่า  การประชุมครั้งนี้เป็นความร่วมมือของอาเซียนด้านการขนส่ง ทั้งการขนส่งทางอากาศ ทางบก ทางน้ำ และการอำนวยความสะดวกในการขนส่ง เพื่อส่งเสริมการเป็นประชาคมอาเซียนอย่างไร้รอยต่อ (Seamless ASEAN) และเป็นประโยชน์ต่อการเชื่อมโยงทางเศรษฐกิจในภูมิภาคอาเซียน<br/><br/>นอกจากนี้ถือเป็นการติดตามผลการดำเนินการตามแผนยุทธศาสตร์    ด้านการขนส่งของอาเซียนหรือ Kuala Lumpur Transport Strategic Plan (KLTSP) ปี  59- 68 ของเจ้าหน้าที่อาวุโสด้านการขนส่งของอาเซียน คณะกรรมการประสานการขนส่งผ่านแดนของอาเซียน รวมถึงการดำเนินความร่วมมือด้านการขนส่งระหว่างอาเซียนและประเทศคู่เจรจา (จีน ญี่ปุ่นและสาธารณรัฐเกาหลี) เพื่อส่งเสริมการขนส่งที่เป็นมิตรต่อสิ่งแวดล้อมและปลอดภัย การขนส่งที่ยั่งยืน  ระหว่างกันในภูมิภาคอาเซียนกับประเทศคู่เจรจา<br/> <br/>ขณะเดียวกันในที่ประชุมยังได้พิจารณาและให้การรับรองและลงนามเอกสาร จำนวน 6 ฉบับ ซึ่งเป็นผลลัพธ์ที่สำคัญของการประชุมในการเร่งรัดและส่งเสริมการดำเนินการของอาเซียนด้านการขนส่งต่อเนื่องหลายรูปแบบ การดำเนินการด้านการขนส่งทางน้ำที่เป็นมิตรต่อสิ่งแวดล้อม และการเชื่อมโยงด้านการบินในภูมิภาค และระหว่างอาเซียนกับภูมิภาคอื่นๆ เพื่อไปสู่เป้าหมายการเป็นตลาดการบินเดียว  (ASEAN Single Market) และตลาดการขนส่งทางทะเลร่วมอาเซียน (ASEAN Single Shipping Market)<br/><br/>สำหรับเอกสารที่รับรอง จำนวน 4 ฉบับ ประกอบด้วย  1. กรอบการดำเนินการตามกรอบความตกลงอาเซียน   2. ปฏิญญาว่าด้วยการรับรองกรอบการดำเนินการตามกรอบความตกลงอาเซียนว่าด้วยการขนส่งต่อเนื่องหลายรูปแบบ 3. แผนยุทธศาสตร์อาเซียนว่าด้วยเรือที่เป็นมิตรต่อสิ่งแวดล้อม   และ4. พิธีสาร 1 ว่าด้วยเครื่องช่วยฝึกบิน  ส่วนเอกสารที่รับรองและลงนามอีก จำนวน 2 ฉบับ ประกอบด้วย 1. พิธีสารเพื่ออนุวัติข้อผูกพันชุดที่ 11 ของบริการขนส่งทางอากาศ ภายใต้กรอบความตกลงว่าด้วยบริการของอาเซียน และ2. พิธีสาร 3 ว่าด้วยการขยายสิทธิรับขนการจราจรเสรีภาพที่ 5 ระหว่างภาคีคู่สัญญา  <br/> </p>
    </article>
  </body>
</html>