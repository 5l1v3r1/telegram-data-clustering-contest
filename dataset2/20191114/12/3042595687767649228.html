<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/alene-med-slemme-menn/71810603"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T12:35:25+00:00"/>
    <meta property="og:title" content="Alene med slemme menn"/>
    <meta property="og:description" content="I Linda Hofstad Hellelands nye bok om hvordan hun mistet makten i internasjonal idrett, er de fleste andre skurker. Og hun har et poeng."/>
  </head>
  <body>
    <article>
      <h1>Alene med slemme menn</h1>
      <h2>I Linda Hofstad Hellelands nye bok om hvordan hun mistet makten i internasjonal idrett, er de fleste andre skurker. Og hun har et poeng.</h2>
      <address><time datetime="2019-11-14T12:35:25+00:00">14 Nov 2019, 12:35</time> by <a rel="author">Esten O. Sæther KOMMENTAR</a></address>
      <p><b>SIST</b> uke var Linda Hofstad Hellelands tid som internasjonal idrettspolitiker egentlig over. Da ble konkurrenten, den polske sportsministeren Witold Banka, <a href="https://www.dw.com/en/witold-banka-appointed-as-new-wada-president/a-51156159">utnevnt</a> som ny president i Verdens Antidopingbyrå (WADA); det vervet Helleland hadde jobbet så målbevisst for å få.</p>
      <p>I dag kom boka hennes «<i>Ren idrett, skittent spill</i>» som med enkle ord og hverdagslige følelser forklarer hvorfor hun til slutt tapte all makt. Akkurat det er muligens ikke meningen med boka, men årsaken er lett å lese:</p>
      <ul>
        <li>Den norske eks-kulturministeren ble seg selv nok i en idrettsverden der eliten ellers er nøye med også å passe på hele den indre krets.</li>
      </ul>
      <p>Denne spesielle omtanken hadde ikke Hofstad Helleland tålmodighet til å vente på. I stedet ble vår kvinne i utfordrerposisjon som visepresident i WADA sittende igjen som en utskjelt taper.</p>
      <p>Om den strategien var klok for de verdiene hun forsvarer, gjenstår å se. Linda Hofstad Helleland skal uansett ha for at hun tydelig stod opp for en renere idrett.</p>
      <p>Det kommer ingen forandring i dopingkampen før flere gjør nettopp det.</p>
      <p><b>SAMTIDIG</b> er det enkelt å se hvor sårbar en slik konfronterende stil er i en mangfoldig internasjonal sammenheng. Uten en tvers igjennom troverdig forankring, blir de tilsynelatende gode argumentene plukket fra hverandre.</p>
      <p>Akkurat der har Linda Hoftad Helleland hatt en utfordring på en langt mindre scene før. Hun var ikke noe utpreget kjært navn i den norske idrettsbevegelsen. Det demonstrative oppgjøret med de sentrale idrettslederne som kulturminster med alle statspengene i den såkalte «åpenhetsdebatten» for et par år siden, ble etter hvert gjennomskuet.</p>
      <p>Denne overstyringen hennes av idretten minnet mer om en personlig begrunnet politisk øvelse på vei til egen makt, enn varm omtanke for det daglige frivillige arbeidet i en norsk folkebevegelse. På samme vis som bokas beske kritikk av den avgående WADA-presidenten Craig Reedie i dag blir avfeid av Reedie selv med en like drepende <a href="https://www.nrk.no/sport/tar-et-knusende-oppgjor-med-idrettstopper_-_-de-drev-med-utfrysning-og-latterliggjoring-1.14781164">kommentar</a> om solospill i en e-mail til NRK om at " <i>det er klart for meg at Helleland hadde andre politiske motiver og ambisjoner</i>".</p>
      <p><b>FOR</b> om det er alle de andre idrettslederne og politikerne som er sleipe i Hellelands bok, er dette jo et spill hun også har praktisert selv.</p>
      <p>Rett etter åpenhetsdebatten viste <a href="https://www.aftenposten.no/norge/politikk/i/oROn0K/partiene-raste-mot-idrettens-manglende-aapenhet-rundt-pengebruk-hemmeligholder-samme-opplysninger-selv">avsløringene</a> i Aftenposten av de politiske partienes nærmest totalt manglende åpenhet om egen pengebruk, at vurderingen av Hellelands motiver i idrettens åpenhetsdebatt var ganske presis.</p>
      <p>Også Lina Hofstad Helleland tilhører den majoriteten som synes nådeløs åpenhet er <a href="https://www.aftenposten.no/norge/politikk/i/oROn0K/partiene-raste-mot-idrettens-manglende-aapenhet-rundt-pengebruk-hemmeligholder-samme-opplysninger-selv">veldig, veldig viktig</a> så lenge den ikke rammer oss selv.</p>
      <p><b>DEN</b> samme opportunismen preget inngangen hennes til antidopingarbeidet. Aschehoug Forlag tar vel kraftig i når de i publiseringen av denne boka forteller at Høyre-politikeren har vært en ivrig antidopingforkjemper helt siden avsløringen av en statlig russisk dopidrett.</p>
      <p>Det er ikke sant. Som ny kulturminister lot Linda Hofstad Helleland upopulære dopingkamper ligge når de ikke passet hennes egen politiske karriere. Derfor <a href="https://www.dagbladet.no/sport/dette-showet-er-blitt-en-skandale-for-tv-2-og-oslo/60411940">gjemte</a> hun seg unna vinteren 2 016 da Antidoping Norge og skisporten forsøkte å få til dopingkontroll i X-Games i Oslo, og derfor ville hun ikke bruke sin påvirkningskraft som kulturminister til å hjelpe fram en norsk OL-tropp til Rio <a href="https://www.dagbladet.no/sport/feigt-av-norge-a-sende-en-dopingdomt-til-rio-ol/60270973">uten</a> dømte bloddopere.</p>
      <p>Bare noen måneder før hun ble valgt til visepresident i Verdens Antidopingbyrå, var det visst ikke politisk gunstig å være en tydelig forkjemper for en renere idrett.</p>
      <p>Det er det nå i forhold til Putins skremmende Russland.</p>
      <p><b>DETTE</b> er en avgjørende bakgrunn for å forstå Hellelands mellomspill i den vanskelige dopingdebatten i en politisert internasjonal idrett. Hvordan hun etter å ha samlet de myndighetsoppnevnte medlemmene i WADA-styret i et organisert fellesskap, snart tapte oppslutningen også blant sine egne i kravet om en tøffere reaksjon på Russlands organiserte dopsvindel:</p>
      <ul>
        <li>Om ikke russerne selv klarer å skille mellom politisk egeninteresse og behovet for en renere eliteidrett, må vi andre klare det.</li>
      </ul>
      <p>I lengden er det bare en slik tydelighet som hjelper mot systematisk doping.</p>
      <p><b>DIT</b> kom Linda Hofstad Helleland heldigvis til slutt ved hjelp av god rådgivning fra den anerkjente dopingjegeren Rune Andersen. Bare noen måneder etter at hun som kulturminister sviktet i den hjemlige debatten, var hun plassert på rett side internasjonalt.</p>
      <p>Seinere var det norsk idrett som skulle svikte henne. Det var en <a href="https://www.dagbladet.no/sport/dopingskandalen-sviktet-av-norsk-rival-linda-tapte-alene/70230539">skandale </a>at styret i Norges Idrettsforbund i fjor høst ikke umiddelbart støttet hennes kamp i WADA-styret mot å slippe Russland for fullt tilbake i internasjonal idrett uten at russerne hadde gått i seg selv. Dengang var det idretten som var smålig på grunn av gamle personlige konflikter fra Hellelands tid som kulturminister.</p>
      <p><b>IRONISK</b> nok kan det likevel vise seg at Craig Reedies ettergivende linje mot russerne til slutt setter en effektiv stopper for statssvindelen deres. For da WADA ga Russland muligheten til å være med igjen i et såkalt «antidopingarbeid» bare de leverte fra seg alle de nasjonale prøvene, klarte jo ikke russerne å la være å<a href="https://www.dagbladet.no/sport/siste-russer-i-ol/71806229"> jukse</a> litt til:</p>
      <ul>
        <li>Den svindelen som nå er oppdaget i prøvematerialet fra Moskva-laboratoriet, kan til slutt tvinge IOC til å utestenge Russland fra OL.</li>
      </ul>
      <p>Om det skjer, gjenstår å se. I realiteten er den internasjonale idretten langt på vei styrt av en liten gruppe menn rundt IOC-president Thomas Bach og deres røffe metoder for å beholde makten. Det var denne gruppen Linda Hofstad Helleland utfordret og tapte for.</p>
      <p>Men hun er heldigvis ikke så alene om å jobbe for den gode sak som boka hennes gir inntrykk av.</p>
      <p>Det gode tar bare så alt for lang tid.</p>
    </article>
  </body>
</html>