<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639945/%D8%A2%D8%BA%D8%A7%D8%B2-%D9%85%D8%AD%D8%A7%DA%A9%D9%85%D9%87-%DB%8C%DA%A9-%D9%81%D8%B1%D9%85%D8%A7%D9%86%D8%AF%D9%87-%D9%86%D8%B8%D8%A7%D9%85%DB%8C-%D8%AF%D8%A7%D8%B9%D8%B4-%D8%AF%D8%B1-%D9%85%D8%AC%D8%A7%D8%B1%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:25:00+00:00"/>
    <meta property="og:title" content="آغاز محاکمه یک «فرمانده نظامی داعش» در مجارستان"/>
    <meta property="og:description" content="روند محاکمه یک «فرمانده نظامی داعش» در مجارستان آغاز شد."/>
  </head>
  <body>
    <article>
      <h1>
        <a href="https://www.bultannews.com/fa/news/639945/%D8%A2%D8%BA%D8%A7%D8%B2-%D9%85%D8%AD%D8%A7%DA%A9%D9%85%D9%87-%DB%8C%DA%A9-%D9%81%D8%B1%D9%85%D8%A7%D9%86%D8%AF%D9%87-%D9%86%D8%B8%D8%A7%D9%85%DB%8C-%D8%AF%D8%A7%D8%B9%D8%B4-%D8%AF%D8%B1-%D9%85%D8%AC%D8%A7%D8%B1%D8%B3%D8%AA%D8%A7%D9%86">آغاز محاکمه یک «فرمانده نظامی داعش» در مجارستان</a>
      </h1>
      <h2>روند محاکمه یک «فرمانده نظامی داعش» در مجارستان آغاز شد.</h2>
      <address><time datetime="2019-11-14T12:25:00+00:00">14 Nov 2019, 12:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از یورونیوز، یک دادگاه کیفری در مجارستان روز چهارشنبه رسیدگی به پرونده یک داعشی سوری را به اتهام تروریسم و جنایت علیه بشریت آغاز کرد.</p>
      <p>متهم که هم‌اکنون ۲۷ سال دارد در سال ۲۰۱۵ فرمانده نظامی داعش در نزدیکی شهر حمص در مرکز سوریه را بر عهده داشت.<br/>مقام‌های قضایی مجارستان، متهم را «ف. حسن» معرفی کرده و گفته‌اند که وی در کشتار ده‌ها نفر شرکت کرده است. ف. حسن در نخستین جلسه دادرسی با رد اتهام‌ها گفت که در زمان ارتکاب جنایت‌هایی که به وی منتسب شده، در ترکیه بوده است و نه در سوریه.</p>
      <p>«آندرئاس اوربانی» بازپرس این پرونده در زمان قرائت کیفرخواست خطاب به رئیس دادگاه گفت: «متهم در سال ۲۰۱۱ از ارتش سوریه فرار کرد و پیش از سال ۲۰۱۴ به داعش پیوست. وی فرماندهی یکی از گروهان‌های نظامی داعش را بر عهده گرفت و از مسئولان جذب نیرو برای این سازمان بود.»</p>
      <p>براساس تحقیقات مقام‌های قضایی مجارستان، ف. حسن در سال ۲۰۱۵ در یکی از مناطق باستانی نزدیکی حمص [احتمالا شهر پالمیرا] دست به کشتار غیرنظامیان زده است. از جمله قربانیان تسویه داعش، امام جماعت منطقه بوده که در یک میدان و در میان جمعیتی که مجبور به حضور در محل بودند، گردن زده شد.</p>
    </article>
  </body>
</html>