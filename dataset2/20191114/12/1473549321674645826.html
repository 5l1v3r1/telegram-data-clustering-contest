<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/kolobrzeg-przyjaciolka-zabitej-kobiety-o-mariuszu-g,985304.html"/>
    <meta property="og:site_name" content="TVN24"/>
    <meta property="article:published_time" content="2019-11-14T12:17:00+00:00"/>
    <meta property="og:title" content="&quot;Osaczał, wracał jak bumerang. Nie dawał o sobie zapomnieć&quot;. Podejrzany o zabicie trzech kobiet"/>
    <meta property="og:description" content="Z nowych informacji w sprawie zabójstwa trzech kobiet w okolicach Kołobrzegu, do których dotarł TVN24, wyłania się obraz głównego podejrzanego w tej sprawie. Mariusz G. swoje ofiary systematycznie ..."/>
  </head>
  <body>
    <article>
      <h1>"Osaczał, wracał jak bumerang. Nie dawał o sobie zapomnieć". Podejrzany o zabicie trzech kobiet</h1>
      <address><time datetime="2019-11-14T12:17:00+00:00">14 Nov 2019, 12:17</time> by <a rel="author">eŁKa/gp</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/2c454d99-0a04-42b9-9cbf-4efc31b326ac.jpg?type=1&amp;srcmode=0&amp;srcx=1/1&amp;srcy=0/1&amp;srcw=93/100&amp;srch=39/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1e535983-de32-4e3d-a8fa-70833cf0cb84-480p.mp4"/>
          <figcaption>Mariusz G. miał zabić Bogusławę R. w czerwcu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d1929405-7488-4fc5-aeac-e5e9da63161e-480p.mp4"/>
          <figcaption>Przyjaciółka jednej z ofiar Mariusza G.: on był elegancki</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0b0dd757-1ec9-4fe0-b95f-8ccaed1b9892-480p.mp4"/>
          <figcaption>Mariusz G. miał dużo podróżować</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/2d00f43f07911355d4151f13925ff292/e41ee371-3c5b-437f-adf5-5591eac4352f-480p.mp4"/>
          <figcaption>Odnaleziono ciało zaginionej kobiety z Kołobrzegu</figcaption>
        </figure>
        <figcaption>Mariusz G. miał zabić Bogusławę R. w czerwcu<cite>Foto: e-kg.pl | Video: tvn24</cite></figcaption>
      </slideshow>
      <h3>Z nowych informacji w sprawie zabójstwa trzech kobiet w okolicach Kołobrzegu, do których dotarł TVN24, wyłania się obraz głównego podejrzanego w tej sprawie. Mariusz G. swoje ofiary systematycznie osaczał, cierpliwie pozyskując ich zaufanie. Jak opowiada przyjaciółka jednej z ofiar, był bardzo elegancki, wręcz pedantyczny.</h3>
      <p>Przyjaciółka i współpracownica 54-letniej Bogusławy R. wspomina piątek, 7 czerwca – dzień, w którym widziała kobietę po raz ostatni. – Miała go podwieźć do mechanika czy lakiernika, bo uszkodził samochód – wspomina. On - to Mariusz G., który kilka dni temu usłyszał zarzuty w sprawie zabójstwa Bogusławy R. i dwóch innych kobiet.</p>
      <related>
        <a href="https://www.tvn24.pl/pomorze,42/marynarz-mial-rozkochiwac-w-sobie-kobiety-i-je-zabijac-nieoficjalnie-zatrzymano-dwie-osoby,984979.html"/>
      </related>
      <p>Kobieta pamięta, że wraz z R. dziwiły się, że mężczyzna nie pojedzie sam jednym z kilku swoich samochodów. - Bogusia nawet wcześniej pojechała na myjnię, bo mówiła, że on lubi, jak jest czysto, że jest pedantem - wspomina.</p>
      <p>Do przyjaciółki zabitej dotarł reporter TVN24 Szczecin Sebastian Napieraj.</p>
      <h3>"Wracał jak bumerang"</h3>
      <p>Znajoma ofiary pamięta jeszcze, że tego dnia mężczyzna wydzwaniał do Bogusławy R. wyjątkowo natarczywie i pisał SMS-y. - Pisał: gdzie jesteś, czy już jedziesz, kiedy będziesz? - opowiada.</p>
      <p>Według śledczych, G. zabił kobietę niedługo po tym. Następnie miał przywłaszczyć sobie jej samochód, a ciało zakopać w lasku pod Kołobrzegiem.</p>
      <p>10 czerwca do pracy znajomej zadzwoniła córka 54-latki. Wtedy nasza rozmówczyni pojechała do domu swojej przyjaciółki. Nikt nie otwierał. Po chwili zjawił się ktoś z rodziny z kluczami. – W środku nikogo nie było. Jedyna rzecz, która tak mnie tknęła, to porządek, jakby nikt tam nie mieszkał – opowiada kobieta.</p>
      <p>Później zaginiona miała rzekomo wysłać wiadomości z zagranicy, w których twierdziła, że nie zamierza wrócić do kraju.</p>
      <p>Przyjaciółka zamordowanej kobiety wspomina, że pani Bogusława, zazwyczaj bardzo przyjacielska, o związku z Mariuszem G. nie mówiła bardzo dużo. Często było po niej widać, że musi odpocząć od partnera. – Tłamsił ją. Męczył SMS-ami. I widać było to po niej, że jakby się przed nim broniła – twierdzi kobieta. – Wracał jak bumerang po prostu. Nie dawał o sobie zapomnieć – dodaje.</p>
      <p>Ich związek trwał z przerwami wiele miesięcy.</p>
      <related>
        <a href="https://www.tvn24.pl/czerwona-rzeka-i-autostrada-lez-pieklo-w-ktorym-znikaja-kobiety,958380,s.html"/>
      </related>
      <p>Znaleźli trzy ofiary</p>
      <p>Zdaniem znajomej ofiary, Mariusz G. był eleganckim mężczyzną. – Zawsze miał wyprasowaną koszulę, spodnie w kancik. Mógł się podobać kobietom – mówi przyjaciółka zamordowanej. – Wydaje mi się, że były takie momenty, że była z nim szczęśliwa – mówi.</p>
      <p>Miał namawiać kobietę do zainwestowania w kupno mieszkania. Pani Bogusława nie była osobą bardzo majętną, ale była oszczędna - tak twierdzi jej przyjaciółka. Pracowała jako starszy kucharz w miejscowym hotelu. Była rozwiedziona, mieszkała sama. Miała być ostatnią ofiarą Mariusza G.</p>
      <p>Mężczyzna miał rozkochiwać w sobie ofiary, a gdy te przepisywały na niego majątek, miał je zabijać i ukrywać ciała. 42-letni mężczyzna miał zamordować trzy kobiety – tyle na razie ciał odnaleziono, ale śledczy badają, czy ofiar nie było więcej.</p>
      <p>
        <b>
          <a href="https://www.tvn24.pl/pomorze,42/kolobrzeg-mariusz-g-mial-zabic-trzy-kobiety-ktore-w-sobie-rozkochal,984155.html">Mężczyzna usłyszał zarzuty zabójstw trzech kobiet "z powodu motywacji zasługującej na szczególne potępienie".</a>
        </b>
      </p>
      <p>Pierwszą ofiarą G. miała być Iwona K., która pochodziła spod Chełmna (Kujawsko-Pomorskie) – zaginęła wiosną 2016 roku. Aneta D., miała zginąć w październiku 2018 roku. Obie miały zostać zamordowane na terenie gminy Kołobrzeg. W ich przypadku też miało chodzić o majątek: pieniądze z zaciągniętego kredytu i przepisane na G. mieszkanie.</p>
      <h3>Niedoszła żona i kolega ze szkoły</h3>
      <p>W sprawie zatrzymano także dwie inne osoby. Jedną z nich jest Dorota Ł., która wkrótce po zaginięciu pani Bogusławy miała zostać żoną G. Mieli już wyznaczony termin w urzędzie stanu cywilnego. Prokuratura nie informuje o ewentualnych zarzutach dla niej. Drugą osobą ma być Sebastian - równolatek oskarżonego o zabójstwa, jego przyjaciel ze szkoły. On z kolei miał pomóc G. pozbyć się samochodu jednej z ofiar.</p>
      <related>
        <a href="https://www.tvn24.pl/wiadomosci-ze-swiata,2/prokuratura-zgwalcil-i-odcial-ofierze-glowe-mezczyznie-grozi-kara-smierci,947344.html"/>
      </related>
      <p>Prokuratura nie potwierdza oficjalnie tego, że G. przyznał się do zbrodni. Joanna Biranowska-Sochalska z Prokuratury Okręgowej w Szczecinie przekazała jedynie, że 8 listopada nadzorujący to śledztwo prokurator z "Archiwum X" – Działu do Spraw Cyberprzestępczości i Nowoczesnych Technologii Wykrywczych Prokuratury Okręgowej w Szczecinie - przedstawił mężczyźnie zarzuty dotyczące dokonania dwóch kolejnych zabójstw. Śledczy sprawdzają też, czy nie było więcej ofiar.</p>
      <p>Mariusz G. pracował na statkach do badania ruchów sejsmicznych dna morza – są one wykorzystywane do poszukiwania złóż ropy. Przez kilkanaście ostatnich lat odwiedził dziesiątki krajów – między innymi Wenezuelę, Kubę, Trynidad, Nigerię, Kongo, Irlandię, Danię.</p>
      <p>G. był też wiceprezesem Kołobrzeskiego Klubu Morsów. – Zawsze był uczynny, miły. Takie scenariusze, jakie opisuje teraz prokuratura, oglądałem tylko na filmach. A tutaj widać, że scenariusz dzieje się obok mnie - mówił TVN24 Łukasz Zięba z Kołobrzeskiego Klubu Morsów.</p>
      <p>Jak poinformowała Biranowska-Sochalska, w sprawie zostaną przeprowadzone sądowo-lekarskie sekcje zwłok ofiar. Nieoficjalnie wiemy, że mają odbyć się w czwartek i piątek.</p>
      <p>W sobotę w Szczecinku (Zachodniopomorskie) ma się odbyć pogrzeb pani Bogusławy.</p>
      <p>Podejrzany został tymczasowo aresztowany. Grozi mu kara nie krótsza niż 12 lat więzienia, 25 lat albo dożywocie.</p>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/brutalna-egzekucja-czy-wypadek-smierc-w-kochajacej-sie-rodzinie,985080.html"/>
        <a href="https://www.tvn24.pl/wiadomosci-ze-swiata,2/zabojstwo-kochanki-media-donosily-o-pobiciu-innej-pytania-o-przeszlosc-znanego-historyka,984970.html"/>
        <a href="https://www.tvn24.pl/lodz,69/mial-dwa-groby-teraz-bedzie-trzeci-zagadka-sprzed-dwoch-lat-rozwiazana,985027.html"/>
        <a href="https://www.tvn24.pl/poznan,43/sklamala-w-sprawie-ewy-tylman-sad-kara-musi-byc-surowa,984793.html"/>
        <a href="https://www.tvn24.pl/wroclaw,44/bil-mocno-po-calym-ciele-byly-bokser-skazany-za-podwojne-zabojstwo,984796.html"/>
      </related>
    </article>
  </body>
</html>