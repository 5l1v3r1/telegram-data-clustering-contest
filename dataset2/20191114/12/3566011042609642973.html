<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547290.html/%D8%AC%D9%85%D8%B9-%D8%A2%D9%88%D8%B1%DB%8C-%D8%B1%D9%88%D8%B2%D8%A7%D9%86%D9%87-----%D8%AA%D9%86-%D9%86%D8%AE%D8%A7%D9%84%D9%87-%D8%B3%D8%A7%D8%AE%D8%AA%D9%85%D8%A7%D9%86%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:46:00+00:00"/>
    <meta property="og:title" content="جمع‌آوری روزانه ۳۰۰ تن نخاله ساختمانی در کرمانشاه"/>
    <meta property="og:description" content="مدیرکل نظارت بر خدمات شهری شهرداری کرمانشاه از جمع آوری روزانه ۳۰۰ تن نخاله مربوط به ساخت و سازهای غیرمجاز در این شهر خبر داد."/>
  </head>
  <body>
    <article>
      <h1>جمع‌آوری روزانه ۳۰۰ تن نخاله ساختمانی در کرمانشاه</h1>
      <h2>مدیر کل نظارت بر خدمات شهری شهرداری کرمانشاه عنوان کرد:</h2>
      <address>
        <time datetime="2019-11-14T12:46:00+00:00">14 Nov 2019, 12:46</time>
      </address>
      <p>مدیرکل نظارت بر خدمات شهری شهرداری کرمانشاه از جمع آوری روزانه ۳۰۰ تن نخاله مربوط به ساخت و سازهای غیرمجاز در این شهر خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شهرام عارف کیا در گفتگو با خبرنگار <a href="http://www.mersadnews.ir/news/387144/%D8%AC%D9%85%D8%B9%E2%80%8C%D8%A2%D9%88%D8%B1%DB%8C-%D8%B1%D9%88%D8%B2%D8%A7%D9%86%D9%87-%DB%B3%DB%B0%DB%B0-%D8%AA%D9%86-%D9%86%D8%AE%D8%A7%D9%84%D9%87-%D8%B3%D8%A7%D8%AE%D8%AA%D9%85%D8%A7%D9%86%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87">مرصادنیوز  </a>اظهار داشت: برخی از شهروندان که نسبت به انجام تعمیرات غیرمجاز اقدام کرده اند نخاله های ساختمانی را داخل معابر و زمین های خالی سطح شهر می ریزند.</p>
      <p>وی با تاکید بر اینکه شهروندان نباید نخاله های ساختمانی را در معابر یا سر کوچه ها تخلیه کنند، افزود: میزان تخلیه نخاله در سطح منطقه هفت، پنج و دو شهرداری به دیل وسعت زمین های خالی بیشتر است.</p>
      <p>مدیرکل نظارت بر خدمات شهری شهرداری کرمانشاه خاطرنشان کرد: به منظور برخورد با افراد خاطی گشت رسیدگی به تخلفات ساختمانی  در سطح شهر فعال است و به ساخت و سازهای فاقد مجوز تذکر می دهند تا از ریختن نخاله به داخل معابر خودداری کنند و در صورت بی توجهی از ادامه فعالیت آنها جلوگیری می شود.</p>
      <p>این مسئول با بیان اینکه چهار دستگاه لودر، هشت دستگاه بیل بکو، ۲۱ دستگاه کمپرسی برای جمع آوری نخاله های ساختمانی به کارگیری می شود، گفت: از این ۲۱ دستگاه خودرو ۱۶ دستگاه از سوی مناطق هشت گانه و پنج دستگاه از سوی معاونت خدمات شهری مورد استفاده است.</p>
      <p>وی از جمع آوری روزانه ۳۰۰ تن نخاله مربوط به ساخت و سازهای غیرمجاز در سطح شهر خبر داد و افزود: روزانه مجموعا یک هزار و ۱۰۰ تن نخاله ساختمانی از سطح شهر جمع آوری می شود.</p>
      <p>عارف کیا با بیان اینکه ظرفیت جمع آوری زباله در کرمانشاه  ۴۰۰ تا ۸۰۰ تن در روز است که پس از جمع آوری به محل تخلیه منتقل می شود، گفت: یک سایت دپو، انتهای شهرک کیهانشهر و دومین سایت انتهای جاده سراب قنبر برای تخلیه نخاله های ساختمانی به صورت ۲۴ ساعته فعال است.</p>
      <p>وی با تاکید بر اینکه شهروندان برای اخذ پروانه ساخت و ساز اقدام کنند، عنوان کرد: شهروندانی که به صورت قانونی در حال ساخت و ساز هستند نخاله های ساختمانی خود را به سایت بازیافت واقع در انتهای شهرک آریا شهر منتقل کنند.</p>
      <p>انتهای پیام/</p>
    </article>
  </body>
</html>