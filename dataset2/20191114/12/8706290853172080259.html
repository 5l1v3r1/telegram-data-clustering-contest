<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684208/ti-leei-o-katrougkalos-ston-realfm-978-gia-ti-diekdikisi-anadromi"/>
    <meta property="og:site_name" content="enikos.gr"/>
    <meta property="article:published_time" content="2019-11-14T12:28:00+00:00"/>
    <meta property="og:title" content="Τι λέει ο Κατρούγκαλος στον Realfm 97,8 για τη διεκδίκηση αναδρομικών στις επικουρικές συντάξεις"/>
    <meta property="og:description" content="&quot;Αυτή την εξοικονόμηση δαπάνης τη στοχεύσαμε με τον νόμο και προφανώς δεν υπήρχε κανένας λόγος να υπερβούμε όπως ακούγεται τώρα κατά ένα δισ.&quot;, είπε ο βουλευτής του ΣΥΡΙΖΑ Γιώργος Κατρούγκαλος μιλώντας στον Realfm 97,8..."/>
  </head>
  <body>
    <article>
      <h1>Τι λέει ο Κατρούγκαλος στον Realfm 97,8 για τη διεκδίκηση αναδρομικών στις επικουρικές συντάξεις</h1>
      <address>
        <time datetime="2019-11-14T12:28:00+00:00">14 Nov 2019, 12:28</time>
      </address>
      <p>“Ο νόμος είχε έναν συγκεκριμένο τύπο για να ομογενοποιηθεί και στον τομέα της επικουρικής όπως και στον τομέα της κύριας ασφάλισης, να μην έχουμε διαφορετικούς κανόνες για διαφορετικές κατηγορίες εργαζομένων”, είπε μεταξύ άλλων ο βουλευτής του ΣΥΡΙΖΑ και τομεάρχης Εξωτερικών, <a href="http://www.enikos.gr/politics/683524/katrougkalos-ston-realfm-978-apenanti-stin-tromokratia-olo-to-pol">Γιώργος Κατρούγκαλος</a> μιλώντας στον Realfm 97,8 και τους Γιώργο Χουδαλάκη και Νίκο Ρογκάκο, σχετικά με τη διεκδίκηση αναδρομικών στις επικουρικές συντάξεις.</p>
      <p>“Η Εθνική Αναλογιστική Αρχή εξειδίκευσε περαιτέρω αυτόν τον τύπο σε μία υπουργική απόφαση που ακολούθησε. Παρόμοιοι χειρισμοί ότι είχαν βγει λάθος οι επικουρικές, και στο παρελθόν είχαν διατυπωθεί και είχαν απαντηθεί και όταν ήμουν εγώ στο υπουργείο και αργότερα όταν πέρασα στο υπουργείο Εξωτερικών. Άλλωστε, ο ίδιος ο ισχυρισμός αυτός πάσχει στην ουσία του”, σημείωσε ο κ. Κατρούγκαλος και πρόσθεσε:</p>
      <p>“Γιατί κάναμε την ασφαλιστική μεταρρύθμιση; Αφενός πράγματι για να ισορροπήσουμε το ασφαλιστικό σύστημα εισάγοντας δίκαιους και ίσους κανόνες για όλους. Αλλά, από την άλλη μεριά είχαμε και έναν μνημονιακό στόχο, να κάνουμε μία εξοικονόμηση δαπάνης. Αυτή την εξοικονόμηση δαπάνης τη στοχεύσαμε με τον νόμο και προφανώς δεν υπήρχε κανένας λόγος να υπερβούμε όπως ακούγεται τώρα κατά ένα δισ.”.</p>
      <p>Στο ερώτημα εάν η κυβέρνηση μπορεί να δώσει πίσω ένα μέρος των επικουρικών αυτών που κάποιοι θεωρούν ότι κακώς κόπηκαν ο βουλευτής του ΣΥΡΙΖΑ απάντησε: “Έχουμε την πρόσφατη απόφαση του ΣτΕ που θεωρεί ότι το όριο που βάλαμε για να προστατεύσουμε τις επικουρικές συντάξεις το 1.300 δεν έπρεπε να τεθεί. Επομένως, η κυβέρνηση έχει δεσμευθεί με τις δηλώσεις των αρμόδιων υπουργών ότι θα τις επαναφέρει”.</p>
      <p>Σχετικά με τη συνάντηση του κ. Μητσοτάκη με τον κ. Ζάεφ και την ένσταση της Γαλλίας και της Ολλανδίας σε σχέση με την ενταξιακή πορεία της Βόρειας Μακεδονίας, ο κ. Κατρούγκαλος δήλωσε μεταξύ άλλων: “Η Ελλάδα πρέπει να αναλάβει πρωτοβουλίες. Αυτή τη στιγμή είμαστε απόντες από τα Βαλκάνια, ενώ είναι ζωτικός χώρος για εμάς. Στο περίφημο αυτό ευρωπαϊκό Συμβούλιο ναι μεν κυρίως η Γαλλία είναι αυτή που έβαλε το βέτο, μίλησαν όμως χώρες για τα Βαλκάνια τόσο μακρινές όσο η Δανία και η Ολλανδία και εμείς δεν μιλήσαμε... Οι Ιταλοί έχουν αναλάβει πρωτοβουλία να γίνει ένα έκτακτο ευρωπαϊκό Συμβούλιο, αυτή η πρωτοβουλία έπρεπε να είναι ελληνική. Έστω και τώρα πρέπει να σταματήσει αυτή η αφωνία της κυβέρνησης. Στην εξωτερική πολιτική τα πράγματα είναι σαν να έχουν μπει σε έναν αυτόματο πιλότο”</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/684208_e16251ddea-81f39eca77966eeb.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683733/mitarakis-to-proto-trimino-tou-2020-ta-anadromika-stous-syntaxiou%0A%20%20%20%20%0A"/>
        <a href="http://www.enikos.gr/politics/683524/katrougkalos-ston-realfm-978-apenanti-stin-tromokratia-olo-to-pol%0A%20%20%20%20%0A"/>
        <a href="http://www.enikos.gr/politics/682842/vroutsis-ston-realfm-978-kamia-idiotikopoiisi-tou-asfalistikou-sy%0A%20%20%20%20%0A"/>
        <a href="http://www.enikos.gr/politics/682664/vroutsis-to-2020-to-ena-trito-ton-neon-syntaxeon-tha-ekdidontai-p%0A%20%20%20%20%0A"/>
        <a href="http://www.enikos.gr/politics/682534/synantisi-ton-katrougkalou-pappa-svigkou-kai-kalpadaki-me-ton-mat%0A%20%20%20%20%0A"/>
        <a href="http://www.enikos.gr/politics/681794/vroutsis-ochi-mono-den-katargeitai-to-efapax-alla-tha-dinetai-maz%0A%20%20%20%20%0A"/>
        <a href="http://www.enikos.gr/politics/680955/o-christos-staikouras-sti-realnews-ta-anadromika-pou-tha-apofasis%0A%20%20%20%20%0A"/>
        <a href="http://www.enikos.gr/politics/679795/katrougkalos-ston-realfm-978-den-prokeitai-na-afairethei-to-dikai%0A%20%20%20%20%0A"/>
        <a href="http://www.enikos.gr/politics/679327/mitarakis-gia-endechomena-lathi-sta-ekkatharistika-to-teliko-poso%0A%20%20%20%20%0A"/>
      </related>
    </article>
  </body>
</html>