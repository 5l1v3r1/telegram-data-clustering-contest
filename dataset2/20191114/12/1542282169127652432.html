<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/sto-belgrade-o-dendias"/>
    <meta property="og:site_name" content="euronews"/>
    <meta property="article:published_time" content="2019-11-14T12:00:14+00:00"/>
    <meta property="og:title" content="Nέου σχήμα περιφερειακής συνεργασίας Ελλάδας-Σερβίας-Κύπρου"/>
    <meta property="og:description" content="Διαδοχικές συναντήσεις με τον Σέρβο ομόλογό του Ιβ Ντάτσιτς καθώς και τον πρόεδρο της Σερβίας Αλ. Βούτσιτς"/>
  </head>
  <body>
    <article>
      <h1>Nέου σχήμα περιφερειακής συνεργασίας Ελλάδας-Σερβίας-Κύπρου</h1>
      <address><time datetime="2019-11-14T12:00:14+00:00">14 Nov 2019, 12:00</time> by <a rel="author">Euronews </a></address>
      <p>Οι διμερείς σχέσεις, η ευρωπαϊκή προοπτική της Σερβίας και η κατάσταση στην ευρύτερη περιοχή ήταν τα θέματα που κυριάρχησαν στη συνάντηση που είχε σήμερα στο Βελιγράδι ο υπουργός Εξωτερικών Νίκος Δένδιας με τον ομόλογό του της Σερβίας Ίβιτσα Ντάτσιτς.</p>
      <p>Ο Νίκος Δένδιας πραγματοποιεί μονοήμερη επίσκεψη στο Βελιγράδι κατόπιν προσκλήσεως του Σέρβου ομολόγου του. Κατά τη συνάντηση αυτή διαπιστώθηκε ότι οι σχέσεις των δύο χωρών είναι άριστες και εξετάστηκαν οι δυνατότητες περαιτέρω ανάπτυξης. Στο πλαίσιο αυτό συζητήθηκαν και τα θέματα που θα απασχολήσουν τη συνεδρίαση του Ανώτατου Συμβουλίου Συνεργασίας Ελλάδας Σερβίας που θα πραγματοποιηθεί στις αρχές Δεκεμβρίου στην Αθήνα.</p>
      <p>«Η συνάντηση του ανωτάτου Συμβουλίου συνεργασίας Ελλάδας-Σερβίας που θα διεξαχθεί στην Αθήνα στις 11 Δεκεμβρίου θα αποτελέσει μία σημαντική ευκαιρία για να εγκαινιάσουμε μια νέα αρχή στις διμερείς σχέσεις και να ενισχύσουμε την ήδη πολυμερή συνεργασία μας» ανέφερε στην κοινή συνέντευξη Τύπου ο Έλληνας υπουργός. Οι υπουργοί Εξωτερικών Νίκος Δένδιας και Ίβιτσα Ντάτσιτς συμφώνησαν στη σύσταση ενός νέου σχήματος περιφερειακής συνεργασίας μεταξύ της Ελλάδας, της Σερβίας και της Κύπρου. Η ευρωπαϊκή προοπτική των χωρών των Δυτικών Βαλκανίων και ειδικότερα της Σερβίας απασχόλησε επίσης τη συνάντηση.</p>
      <figure>
        <iframe data-src="https://twitter.com/euronewses/status/1194983902613516290" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Νίκος Δένδιας υποσχέθηκε ότι η Ελλάδα θα συνεχίσει να υποστηρίζει σθεναρά τις προσπάθειες που κάνει η Σερβία για να καταστεί μέλος της Ευρωπαϊκής Ένωσης. «Για εμάς είναι σαφές ότι η Σερβία ανήκει στην ευρωπαϊκή οικογένεια, όπως και οι υπόλοιπες χώρες των Δυτικών Βαλκανίων. Και είμαστε έτοιμοι να βοηθήσουμε τους γείτονές μας. Η ένταξη των Δυτικών Βαλκανίων στην Ευρωπαϊκή Ένωση αποτελεί βασικό στοιχείο για την εδραίωση της σταθερότητας της ειρήνης και της ευημερίας στην πολυτάραχη περιοχή μας» επισήμανε ο κ. Δένδιας.</p>
      <p>Στην ατζέντα των συνομιλιών βρέθηκε, επίσης, και το ζήτημα του Κοσόβου. Ο Ίβιτσα Ντάτσιτς ευχαρίστησε τον Έλληνα υπουργό για τη στάση που τηρεί η Ελλάδα μη αναγνωρίζοντας το Κόσοβο ως ανεξάρτητο κράτος. Ο κύριος Δένδιας διαβεβαίωσε ότι η στάση της Ελλάδας στο θέμα αυτό παραμένει σταθερή, τονίζοντας ότι μέχρι να βρεθεί οριστική λύση η Ελλάδα δεν θα προσχώρηση στην αναγνώριση του Κοσόβου.</p>
      <p>Ο Έλληνας υπουργός Εξωτερικών συναντήθηκε και με τον Πρόεδρο της Δημοκρατίας της Σερβίας, Αλεξανταρ Βούτσιτς. Στη συνάντηση αυτή, όπως αναφέρεται στο ανακοινωθέν της σερβικής προεδρίας, κυριάρχησαν τα θέματα που θα απασχολήσουν τη συνεδρίαση του ανωτάτου Συμβουλίου Συνεργασίας των δύο χωρών που θα πραγματοποιηθεί το Δεκέμβριο στην Αθήνα.</p>
      <p>Στη συνέχεια ο κ. Δένδιας κατέθεσε στεφάνι στο άγαλμα του Ρήγα Φεραίου. «Κατάθεση στεφάνου στο άγαλμα του Ρήγα Φεραίου στο Βελιγράδι, όπου το 1798 βρήκε μαρτυρικό θάνατο από τις οθωμανικές αρχές ο μεγάλος Έλληνας στοχαστής και "σπορέας ελευθερίας", όπως έχει χαρακτηρισθεί. Η μνήμη του ενώνει και σήμερα Ελλάδα και Σερβία» έγραψε ο κ. Δένδιας σε ανάρτησή του στον προσωπικό του λογαριασμό στο Twitter.</p>
      <figure>
        <iframe data-src="https://twitter.com/euronewses/status/1195003363202654210" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το απόγευμα της Πέμπτης ο υπουργός Εξωτερικών συναντήθηκε με τον Πατριάρχη των Σέρβων, Ειρηναίο και στη συνέχεια με Έλληνες επιχειρηματίες που δραστηριοποιούνται στη Σερβία.</p>
    </article>
  </body>
</html>