<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cestovani-vlakem-od-sametove-revoluce-zrychlilo-az-o-tretinu/1821003?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:58:00+00:00"/>
    <meta property="og:title" content="Cestování vlakem od sametové revoluce zrychlilo až o třetinu"/>
    <meta property="og:description" content="Praha - Jízdní doby při cestování vlakem na hlavních tratích v Česku se od sametové revoluce zkrátily téměř o třetinu. Například cestu mezi Prahou a Ostravou, která před 30 lety trvala přes 4,5 hodiny, jsou vlaky nyní schopné stihnout za tři hodiny. Zvýšila se především rychlost železničních souprav. Vyplývá to z údajů Českých drah. Ještě více by cestování vlakem měly zrychlit vysokorychlostní tratě, první úsek se ovšem začne stavět nejdříve v roce 2025."/>
  </head>
  <body>
    <article>
      <h1>Cestování vlakem od sametové revoluce zrychlilo až o třetinu</h1>
      <address><time datetime="2019-11-14T12:58:00+00:00">14 Nov 2019, 12:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Jízdní doby při cestování vlakem na hlavních tratích v Česku se od sametové revoluce zkrátily téměř o třetinu. Například cestu mezi Prahou a Ostravou, která před 30 lety trvala přes 4,5 hodiny, jsou vlaky nyní schopné stihnout za tři hodiny. Zvýšila se především rychlost železničních souprav. Vyplývá to z údajů Českých drah. Ještě více by cestování vlakem měly zrychlit vysokorychlostní tratě, první úsek se ovšem začne stavět nejdříve v roce 2025.</p>
      <p>Podle státního dopravce trvala cesta vlakem v roce 1989 po většině českých železničních koridorů stejně dlouho jako na začátku 50. let. Z Prahy do Ostravy jel nejrychlejší vlak 4,5 hodiny a do Brna se jezdilo za přibližně 3,5 hodiny. Dlouhé jízdní doby byly i na mezistátních linkách.</p>
      <p>Nejvíce se na zavedených tratích zkrátilo cestování mezi Prahou a Košicemi. Cesta na trati se za posledních 30 let zkrátila zhruba o tři hodiny na 7,25 hodiny. O více než třetinu se jízdní doby zkrátily i z Prahy do Berlína, Budapešti, Vídně a dalších měst.</p>
      <p>Ke zkrácení časů přispěly zejména rychlejší vlaky. Nejrychlejší soupravou, která jezdila po tuzemských železnicích v roce 1989, byla Slovenská strela s průměrnou rychlostí těsně nad 80 km/h. Nyní například Pendolino, které zvládá trasu z Prahy do Ostravy ze všech souprav nejrychleji, a to za tři hodiny, jede průměrnou rychlostí kolem 120 km/h. Rychlé vlaky mají ve svých flotilách i RegioJet a Leo Express. Řada vlaků je schopna jezdit i rychleji, to jim však nedovoluje legislativa a stav tratí.</p>
      <p>Další zrychlení na železnici by mělo nastat po vybudování vysokorychlostních tratí. Ty by měly vedle vyšší rychlosti výrazně navýšit kapacity a uvolnit tak místo na v současnosti přetížených koridorech. Maximální rychlost, která je nyní na koridorech stanovena na 160 km/h, bude na rychlodráhách stanovena různě podle specifikace trati. Většina z nich by ovšem měla umožňovat rychlost nad 250 km/h.</p>
      <p>Správa železnic vybrala pět úseků, jejichž příprava bude postupovat ve zrychleném režimu. Jde o úseky Praha Běchovice - Poříčany, dále Přerov (Prosenice) - Ostrava - Svinov na páteřním tahu mezi Prahou, Brnem a Ostravou a úsek Brno (Modřice) - Vranovice na tahu Brno - Vídeň/Bratislava a dva úseky trati mezi Prahou a Drážďany.</p>
      <h3>Příklady zkrácení jízdních dob v roce 1989 a 2019:</h3>
      <ul>
        <li>Relace | Přibližná doba jízdy 1989 | Přibližná doba jízdy 2019</li>
        <li>Praha - Ostrava | 4,5 hod. | 3 hod.</li>
        <li>Praha - Ústí nad Labem | 1,5 hod. | 1 hod.</li>
        <li>Praha - Bratislava | 5,5 hod. | 4 hod.</li>
        <li>Praha - Vídeň | 5 3 hod. | 4 hod.</li>
        <li>Praha - Berlín | 6,5 hod. | 4 hod.</li>
        <li>Praha - Budapešť | 8,5 hod. | 6,5 hod.</li>
        <li>Praha - Košice | 10 hod. | 7,25 hod.</li>
      </ul>
    </article>
  </body>
</html>