<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-sluzi-narodu-anonsuvali-rotaciyu-deputativ-u-profilnih-komitetah-329634_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T12:42:00+00:00"/>
    <meta property="og:title" content="У &quot;Слузі народу&quot; анонсували ротацію депутатів у профільних комітетах"/>
    <meta property="og:description" content="У нас є люди, які взагалі не відвідують засідання комітетів, - зазначив Давид Арахамія."/>
  </head>
  <body>
    <article>
      <h1>У "Слузі народу" анонсували ротацію депутатів у профільних комітетах</h1>
      <h2>"У нас є люди, які взагалі не відвідують засідання комітетів", - зазначив Давид Арахамія.</h2>
      <address>
        <time datetime="2019-11-14T12:42:00+00:00">14 Nov 2019, 12:42</time>
      </address>
      <p>Голова парламентської фракції "Слуга народу" Давид Арахамія анонсував ротацію депутатів у <a href="https://dt.ua/POLITICS/verhovna-rada-zatverdila-perelik-profilnih-komitetiv-322071_.html"><b>профільних комітетах Верховної Ради</b></a>. За його словами, крім очільника Комітету з питань зовнішньої політики і міжпарламентського співробітництва Богдана Яременка, посади втратять ще кілька людей.</p>
      <p>"Ми хочемо ще кілька ротацій в комітетах зробити... За результатами голосування вчора. Ні, це не "а-та-та". У нас, наприклад, є люди, які кажуть, що вони великі працівники, але взагалі не відвідують засідання комітетів", - цитує Арахамію видання "<a href="https://www.rbc.ua/rus/news/nekotorye-deputaty-slugi-naroda-poteryayut-1573725501.html">РБК-Україна</a>".</p>
      <p>За його словами, переобрання депутатів на посадах у комітетах відбудеться завтра, 15 листопада.</p>
      <p>Раніше ЗМІ опублікували фото скандального листування Яременка в Раді. Сам депутат спершу все заперечував і заявляв, що нібито <b><a href="https://dt.ua/POLITICS/skandalna-perepiska-slugi-narodu-yaremenka-v-op-virishuyut-pitannya-pro-pokarannya-deputata-327883_.html">сфабрикував листування</a></b>, щоб "спровокувати непрофесійних журналістів". Однак вже ввечері видалив цей пост і написав новий, у якому приніс публічні вибачення своїй родині, фракції і президенту Володимиру Зеленському.</p>
      <p>Голова фракції "Слуга народу" Давид Арахамія заявив, що є <b><a href="https://zn.ua/POLITICS/skandalnaya-perepiska-yaremenko-v-sluge-naroda-nazvali-varianty-resheniya-problemy-334389_.html">три варіанти вирішення ситуації</a></b>: Яременко йде з посади голови комітету, йде з фракції або добровільно складає депутатський мандат.</p>
      <p>Три фракції в Раді почали <b><a href="https://dt.ua/POLITICS/tri-frakciyi-radi-vimagayut-zvilniti-yaremenka-z-posadi-golovi-mizhnarodnogo-komitetu-328141_.html">вимагати звільнити Яременка</a> </b>з посади голови "міжнародного комітету".</p>
      <p>Після цього <a href="https://dt.ua/POLITICS/yaremenko-napisav-zayavu-pro-skladannya-povnovazhen-golovi-mizhnarodnogo-komitetu-328216_.html"><b>Яременко написав заяву про складання повноважень</b></a>, але заявив, що передасть її голові Верховної Ради, якщо рішення про його відставку прийме фракція "Слуга народу".</p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>