<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/autori-nazvu-granko-dostali-428-kcs-znacka-slavi-40-narozeniny/1820949?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:33:00+00:00"/>
    <meta property="og:title" content="Autoři názvu Granko dostali 428 Kčs, značka slaví 40. narozeniny"/>
    <meta property="og:description" content="Praha - Granko, neboli GRANulované KakaO, slaví letos 40. narozeniny. V současnosti naprosto opanovalo český a slovenský trh, řekl dnes před novináři Vratislav Janda z Nestlé Česko, která tento čokoládový doplněk mléka vyrábí. Devět z deseti konzumentů, kteří si v současnosti v ČR a na Slovensku nějaké granulované kakao koupí, sáhnou právě po Granku. Název pochází z veřejné soutěže, kde se v roce 1978 na něm nezávisle na sobě shodlo sedm z 800 soutěžících. Rozdělili si tak první až třetí cenu v soutěži, což bylo v průměru na sedm lidí 428 korun československých, dodali zástupci firmy."/>
  </head>
  <body>
    <article>
      <h1>Autoři názvu Granko dostali 428 Kčs, značka slaví 40. narozeniny</h1>
      <address><time datetime="2019-11-14T12:33:00+00:00">14 Nov 2019, 12:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Granko, neboli GRANulované KakaO, slaví letos 40. narozeniny. V současnosti naprosto opanovalo český a slovenský trh, řekl dnes před novináři Vratislav Janda z Nestlé Česko, která tento čokoládový doplněk mléka vyrábí. Devět z deseti konzumentů, kteří si v současnosti v ČR a na Slovensku nějaké granulované kakao koupí, sáhnou právě po Granku. Název pochází z veřejné soutěže, kde se v roce 1978 na něm nezávisle na sobě shodlo sedm z 800 soutěžících. Rozdělili si tak první až třetí cenu v soutěži, což bylo v průměru na sedm lidí 428 korun československých, dodali zástupci firmy.</p>
      <p>Výrobce se tehdy snažili vyrovnat Benku, které mělo podobně velké granule. "Nebyl to ale jediný produkt, bylo tu ještě Inkao, ale přestože to bylo popsáno jako instantní kakao, tak se rozpouštělo mnohem pomaleji," popsala manažerka značky Eva Rybová. Podle ní je vlastně Granko produktem lidské pohodlnosti. "Abychom mohli rychle vypravit děti a nemuseli jako po běžném nerozpustném kakau drhnout hrnce," dodala.</p>
      <p>Protože tehdy letěl do kosmu první český astronaut Vladimír Remek, jedním z navrhovaných názvů byl také Vesmírka.</p>
      <p>Samotné spouštění značky mělo velkou propagaci, v kinech se tehdy v rámci podpory produktu, který se měl vyrovnat západnímu vzoru, pouštěly filmy a diapozitivy, samozřejmostí byla reklama v televizi a tisku.</p>
      <p>Design obalu včetně loga tehdy navrhl vedoucí propagačního oddělení podniku Čokoládovny, akademický malíř Karel Fojtů. Typografii názvu Granko, která se později stala oficiálním logem značky, namaloval ručně. Ikonickou holčičku na prvních baleních krabičky ztvárnil fotograf Jiří Putta. Modelem tehdy stála dvouletá dcera Karla Fojtů Veronika. Ta v současnosti uvádí, že tehdy měla dojem, že byla při focení v místnosti plné koček.</p>
      <p>Granka se v současnosti vyrobí 3500 tun ročně, v počátcích výroby v 80. letech šlo o 180 tun měsíčně, režim tehdy vybral pro výrobu závod Sója Kolín.</p>
      <p>V roce 1981 se Granko rozšířilo o rozpustný banánový nápoj bez obsahu kakaa, se sušeným mlékem a banánovým práškem. O několik let později se v obchodech objevilo Granko s borůvkovou a broskvovou příchutí, všechny varianty s příchutěmi se ale vyráběly jenom okrajově, výrobní kapacity byly přednostně určené pro základní verzi.</p>
      <p>V roce 1997 se Granko přidalo po privatizaci pod čokoládovou značku Orion, průhledné dózy a papírové krabice se tehdy změnily na tmavě modré. O sedm let později se poprvé objevily limitované edice s hrníčky s červenými puntíky. Před deseti lety byly pak představené dvě inovace - Granko Calci-N a Granko Exclusive s vyšším podílem kakaa a nižším obsahem cuktu. Letos v létě pak začalo Nestlé vyrábět Kakaové mléko Granko.</p>
      <p>Zisk české pobočky předního světového výrobce cukrovinek Nestlé loni meziročně stoupl o 1,6 procenta na 578 milionů korun. Tržby klesly o cca 200 milionů korun na 10,5 miliardy.</p>
    </article>
  </body>
</html>