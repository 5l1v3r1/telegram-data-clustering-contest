<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/dzhamala-zapisala-saundtrek-do-filmu-pro-golodomor-cina-pravdi-foto-50053502.html"/>
    <meta property="og:site_name" content="НВ"/>
    <meta property="article:published_time" content="2019-11-14T12:14:00+00:00"/>
    <meta property="og:title" content="Ціна правди. Джамала записала саундтрек до історичного трилера про Голодомор в Україні"/>
    <meta property="og:description" content="В четвер, 28 листопада, в український прокат виходить фільм, що розповідає історію валлійського журналіста Ґарета Джонса, що першим відкрито заговорив про Голодомор в Україні."/>
  </head>
  <body>
    <article>
      <h1>Ціна правди. Джамала записала саундтрек до історичного трилера про Голодомор в Україні</h1>
      <h2>В четвер, 28 листопада, в український прокат виходить фільм, що розповідає історію валлійського журналіста Ґарета Джонса, що першим відкрито заговорив про Голодомор в Україні.</h2>
      <address>
        <time datetime="2019-11-14T12:14:00+00:00">14 Nov 2019, 12:14</time>
      </address>
      <p>Автором однойменного саундтрека, що прозвучить у фінальних титрах фільму <i>Ціна правди</i> стала співачка, що голосно на увесь світ розповіла про геноцид власного народу у пісні <i>1944</i>, з якою перемогла в міжнародному пісенному конкурсі Євробачення 2016. Так само голосно вона розповість світу про геноцид українського народу в 1932 — 1933 роках у <a href="https://nv.ua/ukr/tags/film-o-holodomore.html">фільмі про Голодомор</a>.</p>
      <p>«Мене вразила історія, яка стала основою для фільму. Події стрічки розгортаються під час одного з найбільш трагічних періодів, який замовчувався десятиліттями. У центрі оповідання звичайний журналіст, який проявляє справжній героїзм, щоб донести інформацію про Голодомор до світової громадськості. Як ми знаємо, люди, які не бояться і борються за правду, платять за це високу ціну. Мені близька ця ідея, вона багато в чому перегукується з моєю творчістю», — розповіла <a href="https://nv.ua/ukr/tags/dzhamala.html">Джамала</a>.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/124/big/c13c614d5e403b8c3cbd8e40274779be.png?stamp=20191114134846&amp;q=85&amp;output=jpg&amp;bg=white"/>
        <figcaption>Співачка, що розповіла голосно світу про геноцид кримськотатарського народу, розповість у пісні про Голодомор в Україні / Фото: @FILM UA</figcaption>
      </figure>
      <p>Автором музики до пісні <i>Ціна правди</i> стала Джамала, слова вона написала у співавторстві із Вікторією Платовою. Музику до фільму написав польський композитор <a href="https://uk.wikipedia.org/w/index.php?title=%D0%90%D0%BD%D1%82%D0%BE%D0%BD%D1%96_%D0%9A%D0%BE%D0%BC%D0%B0%D1%81%D0%B0-%D0%9B%D0%B0%D0%B7%D0%B0%D1%80%D0%BA%D0%B5%D0%B2%D0%B8%D1%87&amp;action=edit&amp;redlink=1">Антоні Комаса-Лазаркевич</a>.</p>
      <p>Прем'єра кліпу на пісню <i>Ціна правди</i> відбудеться напередодні Дня пам’яті жертв голодоморів та української прем'єри фільму.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/125/big/e1c5ba8e1cd6a2b692876c7950399ea5.png?stamp=20191114134959&amp;q=85&amp;output=jpg&amp;bg=white"/>
        <figcaption>Прем'єра пісні відбудеться незабаром / Фото: @FILM UA</figcaption>
      </figure>
      <p>«Ми вдячні, що до роботи над таким важливим фільмом, як <i>Ціна правди</i>, приєдналася Джамала. Пісня, яку Джамала написала, викликає неймовірно сильні емоції, і повністю відповідає сенсам і посилам історії фільму. Прем'єра пісні й музичного відео відбудеться найближчим часом, і ми сподіваємось, що наша спільна робота знайде в аудиторії відгук і допоможе відчути глибше ту історію, яку розповідає Аґнєшка Голланд у своєму фільмі», — зазначає продюсер стрічки Єгор Олесов.</p>
      <p>Фільм <i>Ціна правди</i> розповідає про страшні відкриття, які зробив валлійський журналіст Ґарет Джонс в Україні, чиї статті про Голодомор надрукували провідні світові ЗМІ.</p>
      <p>У 1933 році репортер шукає свою наступну велику історію. Останні новини приводять його до Москви, де він знайомиться з журналісткою Адою Брукс. Вона відкриває йому очі на «радянську утопію», яка не має нічого спільного з реальністю. І Ґарет, попри смертельні погрози, розпочинає своє розслідування. Переховуючись від спецслужб СРСР, крок за кроком він розкриває правду про трагедію українського народу: Голодомор, жорстку цензуру, змову та масові репресії. Саме його викриття згодом стануть підґрунтям для роману <i>Колгосп тварин</i> Джорджа Орвелла.</p>
      <p>Режисер фільму Аґнєшка Голланд стане почесною гостею фестивалю Нове британське кіно, де особисто представить фільм, що покажуть на ньому мовою оригіналу.</p>
      <p>Фільм <i>Ціна правди</i> створено в копродукції Великобританії, Польщі і України. Головні ролі в ньому виконали Джеймс Нортон, знайомий за мінісеріалом <i>BBC </i><i>Війна і мир</i>, <i>Гонка</i>, <i>Белль</i>, Ванесса Кірбі, виконавиця ролі принцеси Маргарет в першому і другому сезонах серіалу <i><a href="https://nv.ua/tags/korona.html">Корона</a></i> і Пітер Сарсгаард, знайомий за фільмами <i>Кінсі</i>, <i>Афера Стівена Гласса</i>.</p>
      <p>Читайте також:<br/><a href="https://style.nv.ua/ukr/kultura/golodomor-v-ukrajini-vanesa-kirbi-dzheyms-norton-piter-sarsgaard-film-cina-pravdi-video-50052258.html">&amp;nbspСвіт має дізнатися. Ванесса Кірбі і Джеймс Нортон розповідають про роботу над історичним трилером про Голодомор</a></p>
    </article>
  </body>
</html>