<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/dvostoronnya-zustrich-zelenskogo-i-putina-ne-planuyetsya-mzs-ukrayini-329626_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T12:08:00+00:00"/>
    <meta property="og:title" content="Двостороння зустріч Зеленського і Путіна не планується – МЗС України"/>
    <meta property="og:description" content="Офіційних пропозицій від Казахстану щодо організації особистої зустрічі президентів не було, зазначили у відомстві."/>
  </head>
  <body>
    <article>
      <h1>Двостороння зустріч Зеленського і Путіна не планується – МЗС України</h1>
      <h2>Офіційних пропозицій від Казахстану щодо організації особистої зустрічі президентів не було, зазначили у відомстві.</h2>
      <address>
        <time datetime="2019-11-14T12:08:00+00:00">14 Nov 2019, 12:08</time>
      </address>
      <p>Очільник МЗС Вадим Пристайко повідомив про те, що офіційних <a href="https://dt.ua/POLITICS/nazarbayev-zaproponuvav-provesti-zustrich-zelenskogo-i-putina-u-kazahstani-329322_.html"><b>пропозицій від Казахстану щодо організації особистої зустрічі</b></a> президента України Володимира Зеленського та президента РФ Володимира Путіна не було. Про це міністр заявив на брифінгу, передає "<a href="https://www.rbc.ua/rus/news/kiev-poluchal-ofitsialnyh-predlozheniy-kazahstana-1573721757.html">РБК-Україна</a>".</p>
      <p>"Справді, ми прочитали у ЗМІ, що є пропозиція від Нурсултана Назарбаєва. Цю ініціативу Казахстану ми ще не отримували офіційно", - зазначив Пристайко.</p>
      <p>Він підкреслив, що на даний момент стоїть питання про зустріч у "нормандському форматі".</p>
      <p>"Ми не плануємо зараз двосторонню зустріч із Путіним. Ми плануємо зустріч "нормандської четвірки"", - сказав глава МЗС.</p>
      <p>Нагадаємо, що колишній президент Казахстану Нурсултан Назарбаєв запропонував провести зустріч Зеленського і Путіна в Казахстані, зазначивши, що президент України вже погодився на зустріч тет-а-тет. Водночас у РФ заявили про те, що <a href="https://dt.ua/POLITICS/u-rf-vidreaguvali-na-propoziciyu-nazarbayeva-schodo-zustrichi-zelenskogo-i-putina-329355_.html"><b>така зустріч президентів України та РФ без "ретельної підготовки" не була б корисною</b></a> й Кремль наразі зосереджений на "нормандському форматі".</p>
      <p>Зеленський заявляв про те, що дуже хоче провести зустріч у "нормандському форматі" та зустрітися із президентом Росії Володимиром Путіним. Зокрема, він <a href="https://dt.ua/POLITICS/mi-pogodilis-na-dvi-dati-zelenskiy-pro-zustrich-v-normandskomu-formati-325877_.html"><b>хоче провести й двосторонню зустріч із президентом РФ</b></a>.</p>
      <p>Раніше <b><a href="https://dt.ua/">DT.UA</a> </b>з посиланням на джерело повідомило, що<b> <a href="https://dt.ua/POLITICS/zustrich-normandskoyi-chetvirki-mozhe-vidbutisya-24-abo-26-listopada-329128_.html">зустріч "Нормандської четвірки" може відбутися 24 або 26 листопада</a></b>. За словами поінформованого співрозмовника, якщо зустріч не відбудеться цими днями, то до кінця року вона не відбудеться взагалі.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>