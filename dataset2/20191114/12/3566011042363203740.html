<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547289.html/%DB%8C%DA%A9%DB%8C-%D8%A7%D8%B2-%D9%88%D8%B8%D8%A7%DB%8C%D9%81-%D8%A8%D9%86%DB%8C%D8%A7%D8%AF-%D9%85%D8%B3%D8%AA%D8%B6%D8%B9%D9%81%D8%A7%D9%86-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D8%B2%D9%85%DB%8C%D9%86-%D9%87%D8%A7%DB%8C%DB%8C-%D8%A7%D8%B3%D8%AA-%DA%A9%D9%87-%D8%A8%D9%86%DB%8C%D8%A7%D8%AF-%D9%BE%D9%87%D9%84%D9%88%DB%8C-%D8%A8%D9%87-%D8%B2%D9%88%D8%B1-%D8%A7%D8%B2-%D9%85%D8%B1%D8%AF%D9%85-%DA%AF%D8%B1%D9%81%D8%AA%D9%87-%D8%A7%D8%B3%D8%AA--%D8%AA%D8%A7-%D8%A8%D8%B1%DA%AF%D8%B1%D8%AF%D8%A7%D9%86%D8%AF%D9%86-%DA%A9%D8%A7%D9%85%D9%84-%D8%A7%D9%85%D9%88%D8%A7%D9%84-%D9%85%D8%B1%D8%AF%D9%85-%D8%A2%D8%B1%D8%A7%D9%85-%D9%86%D9%85%DB%8C-%D9%86%D8%B4%DB%8C%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:49:00+00:00"/>
    <meta property="og:title" content="یکی از وظایف بنیاد مستضعفان بازگرداندن زمین‌هایی است که بنیاد پهلوی به زور از مردم گرفته است/ تا برگرداندن کامل اموال مردم آرام نمی‌نشینیم"/>
    <meta property="og:description" content="رئیس بنیاد مستضعفان کشور با اشاره به اینکه برای برگرداندن کامل اموال مردم آرام نمی‌نشینیم، گفت: هزار و 250 فقره اسناد املاک علوی به 14 نفر از مردم بخش بهنمیر شهرستان بابلسر واگذار شد."/>
  </head>
  <body>
    <article>
      <h1>یکی از وظایف بنیاد مستضعفان بازگرداندن زمین‌هایی است که بنیاد پهلوی به زور از مردم گرفته است/ تا برگرداندن کامل اموال مردم آرام نمی‌نشینیم</h1>
      <h2>رئیس بنیاد مستضعفان:</h2>
      <address>
        <time datetime="2019-11-14T12:49:00+00:00">14 Nov 2019, 12:49</time>
      </address>
      <p>رئیس بنیاد مستضعفان کشور با اشاره به اینکه برای برگرداندن کامل اموال مردم آرام نمی‌نشینیم، گفت: هزار و 250 فقره اسناد املاک علوی به 14 نفر از مردم بخش بهنمیر شهرستان بابلسر واگذار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، سید پرویز فتاح عصر امروز در مراسم واگذاری اسناد و آزادسازی املاک بنیاد مستضعفان در بهنمیر بابلسر اظهار کرد: واگذاری این اسناد در راستای اجرای منویات مقام معظم رهبری است.<br/><br/>وی با اشاره به اینکه حجم این اسناد و واگذاری آن کم است اما حق مردم بوده و باید با آنان تحویل داده شود، خاطرنشان کرد: این نهمین مرحله از واگذاری اسناد املاک علوی به مردم مازندران است.<br/><br/>رئیس بنیاد مستضعفان کشور مساحت این اراضی را ۷۲ هزار متر مربع با ارزش تقریبی ۳۹۶ میلیارد ریال اعلام کرد و گفت: در این مراسم ۱۴ سند به صورت نمادین به مردم اهدا می‌شود.<br/><br/>فتاح با اشاره به اینکه مردم مالکان زمین خود هستند و باید اسناد خود را تحویل گیرند، یادآور شد: حد زمین‌ها مشخص و مختصات معلوم شده است و اموال مردم باید از سوی بنیاد مستضعفان به مالکان اصلی باز گردانده شود.<br/><br/>وی با بیان اینکه یکی از وظایف نظام و بنیاد مستضعفان اهدا و بازگرداندن زمین‌هایی است که بنیاد پهلوی به زور از مردم گرفته است، افزود: به کار خود سرعت می‌دهیم تا اموال مردم با سند به آن‌ها باز گردانده شود.<br/><br/>رئیس بنیاد مستضعفان افزود: برای برگرداندن کامل اموال مردم آرام نمی‌نشینیم و اگر طرح‌هایی در این شهرستان وجود دارد که به نفع مردم است ما آماده هستیم تا با سرعت بخشیدن به این طرح‌ها اقدامات لازم را انجام دهیم.<br/><br/>فتاح با تاکید بر اینکه اراده ملی می‌خواهد تا اموال مردم را به نفع مردم به آن‌ها پس دهیم تا از آن به درستی استفاده کنند، یادآور شد: این روند در کل کشور مانند مازندران طی ماه‌های آینده و تا پایان سال اجرا می‌شود تا زمین‌ها به مالکیت خود مردم دربیاید.<br/><br/>امروز طی مراسمی هزار و 250 فقره اسناد املاک علوی به 14 نفر از مردم بخش بهنمیر شهرستان بابلسر واگذار و اسناد خود را با حضور رییس بنیاد مستضعفان کشور دریافت کردند.<br/><br/>انتهای پیام/</p>
    </article>
  </body>
</html>