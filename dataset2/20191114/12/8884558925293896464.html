<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/benetke-se-pripravljajo-na-novo-visoko-plimovanje"/>
    <meta property="og:site_name" content="Primorske novice"/>
    <meta property="article:published_time" content="2019-11-14T12:03:59+00:00"/>
    <meta property="og:title" content="Benetke se pripravljajo na novo visoko plimovanje"/>
    <meta property="og:description" content="Benetke se danes pripravljajo na novo visoko plimovanje, medtem ko italijanska vlada razmišlja o izrednih ukrepih za mesto na vodi, ki ga je ta teden prizadela rekordno visoka gladina morja. Oblasti bodo danes podale prvo oceno škode na kulturnih spomenikih, ki bi lahko znašala več sto milijonov evrov."/>
  </head>
  <body>
    <article>
      <h1>Benetke se pripravljajo na novo visoko plimovanje</h1>
      <address><time datetime="2019-11-14T12:03:59+00:00">14 Nov 2019, 12:03</time> by <a rel="author">STA</a></address>
      <p>
        <b>Benetke se danes pripravljajo na novo visoko plimovanje, medtem ko italijanska vlada razmišlja o izrednih ukrepih za mesto na vodi, ki ga je ta teden prizadela rekordno visoka gladina morja. Oblasti bodo danes podale prvo oceno škode na kulturnih spomenikih, ki bi lahko znašala več sto milijonov evrov.</b>
      </p>
      <figure>
        <img src="https://static.primorske.si/foto/highres/gnweb/719744_262-benetke1.jpg"/>
        <figcaption>Benečane so danes prebudile sirene, ki opozarjajo pred novim visokim plimovanjem. Ob torkovi visoki plimi je voda vdrla v kripto bazilike Sv. Marka, del mozaikov pa je odplaknilo v kanalizacijo.  Foto: Katja Gleščič</figcaption>
      </figure>
      <p><b>BENETKE</b> &gt; Benečane so danes prebudile sirene, ki opozarjajo pred novim visokim plimovanjem. Gladina morja naj bi danes zvečer po napovedih ponovno presegla 130 centimetrov, kar je dovolj, da bo mesto ponovno pod vodo.</p>
      <p>Oblasti bodo danes ocenile razsežnost škode na beneških kulturnih zakladih, med drugim na baziliki Sv. Marka, kjer je voda vdrla v kripto, del mozaikov pa je odplaknilo v kanalizacijo. Župan <b>Luigi Brugnaro</b> je v sredo ocenil, da je verjetno nastala škoda v višini več sto milijonov evrov.</p>
      <p>Številni muzeji tudi danes ostajajo zaprti za javnost.</p>
      <p>V mestu se od srede zvečer mudi tudi premier <b>Giuseppe Conte</b>, ki je poplave označil "za udarec v srce naše države". Vlada naj bi predvidoma danes razglasila izredne razmere in s tem sprostila dodaten denar za mesto.</p>
      <p>V prvih odzivih so podprli čimprejšnjo gradnjo zaščitnega jeza, znanega po kratici Mose, ki naj bi ga sestavljalo 78 pregrad, širokih 20 metrov in visokih 28 metrov, nameščene pa bodo na morsko dno.</p>
      <p>V Benetkah, kjer živi okoli 50.000 ljudi, letno pa mesto obišče okoli 36 milijonov turistov, so že v torek zvečer zabeležili eno najvišjih gladin morja v mestu v zadnjih 50 letih, 187 centimetrov. Pod vodo je bilo 80 odstotkov mesta.</p>
      <p>Voda je vdrla v številne stavbe, med njimi pomembne kulturne ustanove. Zaradi močnih sunkov vetra je ponoči s privezov pometalo gondole in čolne.</p>
    </article>
  </body>
</html>