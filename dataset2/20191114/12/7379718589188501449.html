<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/14/strade-scuole-e-banche-chiuse-in-libano-proteste"/>
    <meta property="og:site_name" content="euronews"/>
    <meta property="article:published_time" content="2019-11-14T12:04:09+00:00"/>
    <meta property="og:title" content="Strade, scuole e banche chiuse in Libano"/>
    <meta property="og:description" content="I manifestanti, che scendono in piazza da ormai un mese, hanno bloccato alcune arterie stradali nel Paese mediorientale"/>
  </head>
  <body>
    <article>
      <h1>Strade, scuole e banche chiuse in Libano</h1>
      <address><time datetime="2019-11-14T12:04:09+00:00">14 Nov 2019, 12:04</time> by <a rel="author">Cinzia Rizzi</a></address>
      <figure>
        <img src="https://static.euronews.com/articles/stories/04/29/99/36/773x435_cmsv2_56750b9f-9cdc-59f2-86ca-12639f3aa34e-4299936.jpg"/>
      </figure>
      <p><b>Strade e autostrade bloccate in Libano</b>, questo giovedì. Penumatici e filo spinato sono stati posti sulle principali arterie stradali, che collegano il nord con il sud del Paese, dai manifestanti, che <a href="https://it.euronews.com/2019/10/26/caos-in-libano-la-crisi-del-sistema-politico-confessionale">protestano da ormai un mese contro il governo</a>, ma più in generale contro la corruzione e il "sistema". <b>Chiuse anche scuole, università e banche</b>, mentre la crisi politica e finanziaria continua ad aggravarsi. "Continuiamo a credere e ad avere speranza che il Libano torni a splendere e diventi la perla del Medio Oriente e sicuramente abbiamo il sostegno delle Nazioni Unite", dichiara un dimostrante.</p>
      <p>Nonostante <a href="https://it.euronews.com/2019/10/29/libano-saad-hariri-annuncia-le-sue-dimissioni">le dimissioni del governo</a>, <b>il presidente libanese non ha ancora avviato le consultazioni parlamentari</b>, per nominare un Primo Ministro, che possa formare un nuovo esecutivo.</p>
      <figure>
        <iframe data-src="https://twitter.com/euronewses/status/1194585550331793409" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Un mese di proteste, riforme e dimissioni</h3>
      <p><b>Le proteste in Libano sono iniziate a fine settembre, ma sono entrate nel clou a metà ottobre</b>. Diverse centinaia di persone sono scese inizialmente in piazza a Beirut, per protestare contro la crisi economica, innescata dalla svalutazione della lira libanese, per la prima volta in 22 anni. I manifestanti accusavano i leader politici di essere i responsabili di questa situazione, alimentata dalla diffusa corruzione. L'allora premier <a href="https://it.euronews.com/2019/10/21/libano-attesa-per-il-discorso-di-hariri-le-riforme-basteranno-a-placare-le-proteste">Saad Hariri aveva quindi annunciato un pacchetto di riforme</a>, concordato dalla coalizione di governo, per fronteggiare la crisi. Le misure includevano una riduzione del 50% degli stipendi dei ministri, un tetto salariale per giudici e funzionari governativi, l'applicazione di una tassa del 25% su banche e compagnie assicurative e il blocco dei tagli alle pensioni degli esponenti dell'esercito e delle forze di sicurezza. <b>Questa iniziativa governativa non era però bastata a placare l'ira dei libanesi</b>, che hanno continuato a scendere in strada, anche dopo le dimissioni di Hariri.</p>
      <figure>
        <img src="https://static.euronews.com/articles/stories/04/29/99/36/808x539_cmsv2_927ca93c-e100-54e2-a58c-e0cbaae06445-4299936.jpg"/>
        <figcaption>Proteste in Libano, 13 novembre 2019REUTERS/Andres Martinez Casares</figcaption>
      </figure>
      <p>
        <b>Per approfondire:</b>
        <a href="https://it.euronews.com/2019/10/22/come-funziona-il-governo-del-libano-euronews-risponde">Come funziona il governo del Libano | euronews risponde</a>
      </p>
      <p>Video editor<b> • Cinzia Rizzi</b></p>
    </article>
  </body>
</html>