<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2036141/egklovismenos-tzichantistis-sta-ellinotourkika-sinora-tha-apelathi-stis-ipa.html"/>
    <meta property="og:site_name" content="News.gr"/>
    <meta property="article:published_time" content="2019-11-14T12:07:54+00:00"/>
    <meta property="og:title" content="Εγκλωβισμένος τζιχαντιστής στα ελληνοτουρκικά σύνορα: Θα απελαθεί στις ΗΠΑ"/>
    <meta property="og:description" content="Τι αναφέρει η ανακοίνωση του τουρκικού υπ. Εσωτερικών"/>
  </head>
  <body>
    <article>
      <h1>Εγκλωβισμένος τζιχαντιστής στα ελληνοτουρκικά σύνορα: Θα απελαθεί στις ΗΠΑ</h1>
      <address>
        <time datetime="2019-11-14T12:07:54+00:00">14 Nov 2019, 12:07</time>
      </address>
      <h3>Τι αναφέρει η ανακοίνωση του τουρκικού υπ. Εσωτερικών</h3>
      <p>Εγκλωβισμένος<a href="https://www.news.gr/ellada/article/2030305/thriler-me-amerikano-tzichantisti-ston-evro.html"><b> εδώ και μέρες στην νεκρή ζώνη ανάμεσα στην Τουρκία και την Ελλάδα, ο Αμερικανός,</b> </a>ο οποίος θεωρείται ύποπτος ότι πολέμησε στις τάξεις των δυνάμεων του Ισλαμικού Κράτους, θα απελαθεί τελικά στις Ηνωμένες Πολιτείες, ανακοίνωσε σήμερα το τουρκικό υπουργείο Εσωτερικών, σύμφωνα με το πρακτορείο ειδήσεων Anadolu.</p>
      <p>«Οι απαραίτητες διαδικασίες για την απέλαση στην Αμερική του τρομοκράτη μαχητή έχουν αρχίσει, αφού η αμερικανική πλευρά δεσμεύθηκε να τον δεχθεί στην χώρα και να του χορηγήσει ταξιδιωτικό έγγραφο», ανακοίνωσε το υπουργείο Εσωτερικών.</p>
      <p>Ο Αμερικανός ιορδανικής καταγωγής, σύμφωνα με τα τουρκικά μέσα ενημέρωσης, οδηγήθηκε την Δευτέρα σε συνοριακό φυλάκιο στην μεθόριο με την Ελλάδα για να απελαθεί. Ομως, η ελληνική αστυνομία τού απαγόρευσε την είσοδο στο ελληνικό έδαφος και ο άνθρωπος βρέθηκε αποκλεισμένος στην νεκρή ζώνη.</p>
      <p>Σύμφωνα με τα τουρκικά μέσα, οι τούρκοι χωροφύλακες του δίνουν τροφή και νερό και, όταν πέφτει η νύκτα, του επιτρέπουν να κοιμηθεί στο εσωτερικό οχήματος, για να τον στείλουν τα ξημερώματα προς την πλευρά των ελληνικών συνόρων.</p>
      <p>Η ανακοίνωση του υπουργείου Εσωτερικών γίνεται την επομένη της συνάντησης στην Ουάσινγκτον του προέδρου της Τουρκίας Ρετζέπ Ταγίπ Ερντογάν με τον αμερικανό πρόεδρο Ντόναλντ Τραμπ.</p>
      <p>Η Αγκυρα άρχισε την Δευτέρα την απέλαση υπόπτων ως μελών του Ισλαμικού Κράτους που κρατεί.</p>
      <p>Σύμφωνα με την εφημερίδα Hürriyet, , η Αγκυρα υπολογίζει σε πρώτη φάση να απελάσει 959 άτομα, ανάμεσά τους περί τους 600 Ιρακινούς και Σύρους, αλλά επίσης περί τους 30 πολίτες ευρωπαϊκών χωρών.</p>
      <p>Η Άγκυρα δηλώνει ότι κρατεί περί τους 1.500 ύποπτους ως μέλη του Ισλαμικού Κράτους, καθώς και μέλη των οικογενειών τους.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2035259/askisis-ipsilou-simvolismou-stin-kipro-enantia-stin-tourkiki-epithetikotita.html"/>
        <a href="https://www.news.gr/kosmos/article/2035424/tramp-i-agkira-ine-enas-megalos-simmachos-sto-nato.html"/>
        <a href="https://www.news.gr/kosmos/article/2035336/tramp-sizitame-me-ton-erntogan-tis-enallaktikes-gia-ta-f-35.html"/>
      </related>
    </article>
  </body>
</html>