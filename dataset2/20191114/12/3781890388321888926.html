<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741686"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T12:10:00+00:00"/>
    <meta property="og:title" content="'แรมโบ้อีสาน'ทรุดหามส่งหมอ 'ท้องเสีย-ไข้สูง'รอดูอาการ"/>
    <meta property="og:description" content="“แรมโบ้อีสาน” ทรุดท้องเสีย -ไข้ขึ้นสูง เหตุอาหารเป็นพิษ คนใกล้ชิดช่วยหามส่งรพ. หมอให้นอนดูอาการ 1-2 วัน"/>
  </head>
  <body>
    <article>
      <h1>'แรมโบ้อีสาน'ทรุดหามส่งหมอ 'ท้องเสีย-ไข้สูง'รอดูอาการ</h1>
      <address>
        <time datetime="2019-11-14T12:10:00+00:00">14 Nov 2019, 12:10</time>
      </address>
      <p>
        <b>“แรมโบ้อีสาน” ทรุดท้องเสีย -ไข้ขึ้นสูง เหตุอาหารเป็นพิษ คนใกล้ชิดช่วยหามส่งรพ. หมอให้นอนดูอาการ 1-2 วัน</b>
      </p>
      <p>เมื่อวันที่ 14 พ.ย. ผู้สื่อข่าวรายงานจากทำเนียบรัฐบาล ว่า ภายหลังจากนายสุภรณ์ อัตถาวงศ์ กรรมการผู้ช่วยรัฐมนตรีประจำนายกรัฐมนตรี ลงพื้นที่ดูแลกลุ่มประชาชนที่มายื่นหนังสือร้องเรียนถึงพล.อ.ประยุทธ์ จันทร์โอชา นายกรัฐมนตรี และรมว.กลาโหม ในช่วงการลงพื้นที่ตรวจราชการ และประชุมคณะรัฐมนตรีสัญจร อย่างเป็นทางการนอกสถานที่( ครม.สัญจร) ที่ จ.ราชบุรี และ จ.กาญจนบุรี ของนายกรัฐมนตรีและครม.ระหว่างวันที่ 11-12 พ.ย.ที่ผ่านมานั้น ปรากฎว่า เมื่อวันที่ 13 พ.ย.ที่ผ่านมานายสุภรณ์ ได้มีอาการท้องเสียอย่างรุนแรง เนื่องจากอาหารเป็นพิษ โดยมีอาการไข้ขึ้นสูง ทำให้คนใกล้ชิดต้องรีบพาส่งตัวไปรักษาที่โรงพยาบาลสินแพทย์ รามอินทรา กม.8 ทันทีเป็นการด่วน ซึ่งแพทย์ได้ตรวจรักษา และให้นอนพักรักษาตัวที่โรงพยาบาล<br/> <br/>ด้านนายสุภรณ์ เปิดเผยว่า ตอนนี้นอนรักษาตัวอยู่ที่โรงพยาบาล แพทย์ยังไม่อนุญาตให้กลับบ้าน เนื่องจากมีอาการท้องเสียไม่หยุด และมีไข้ขึ้นสูง แพทย์จึงให้นอนพักรักษาตัวเพื่อดูอาการต่อไปก่อน อย่างไรก็ตาม คาดว่าอีก 1-2 วันจะได้ออกจากโรงพยาบาล และขอบคุณทุกคนที่เป็นห่วง<br/> <br/> </p>
    </article>
  </body>
</html>