<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231956/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:29:59+00:00"/>
    <meta property="og:title" content="Арахамія планує вигнати Скороход з фракції &quot;Слуга народу&quot;"/>
    <meta property="og:description" content="Голова фракції “Слуга народу” Давид Арахамія ініціюватиме виключення з депутатського об’єднання нардепа Анни Скороход."/>
  </head>
  <body>
    <article>
      <h1>Арахамія планує вигнати Скороход з фракції "Слуга народу"</h1>
      <address>
        <time datetime="2019-11-14T12:29:59+00:00">14 Nov 2019, 12:29</time>
      </address>
      <p>Голова фракції "Слуга народу" Давид Арахамія ініціюватиме виключення з депутатського об'єднання нардепа Анни Скороход.</p>
      <p><b>Джерело:</b> коментар Арахамії журналістам у кулуарах Верховної Ради</p>
      <p><b>Пряма мова: </b>"Щодо самої пані Скороход, я буду виносити особисто рішення про виключення її з фракції, тому що немає ніякого  змісту знаходитися у фракції і не підтримувати жодного рішення фракції. Подивіться всі голосування. Навіщо вона нам у фракції?"</p>
      <p><b>Деталі: </b>За словами Арахамії, він планує зробити це на наступному засіданні фракції, і така ідея з'явилася в нього не сьогодні.</p>
      <p>Також він заявив, що цивільний чоловік Скороход Олексій Алякін, "людина, яка стрьомно виглядає", тиснув і залякував депутатів у парламентському комітеті з питань енергетики та житлово-комунальних послуг. За даними голови фракції, йому особисто скаржилися два депутати, і він про це повідомив правоохоронні органи. Прізвища цих нардепів він назвати відмовився.</p>
      <p>Крім того, Арахамія стверджує, що Скороход в Раді лобіює інтереси "конкретних олігархічних груп". "Вона агент когось", - резюмував він.</p>
      <p><b>Що було раніше:</b> У четвер народна депутатка від "Слуги народу" Анна <a href="https://www.pravda.com.ua/news/2019/11/14/7231943/">Скороход</a> звинуватила владу у затриманні свого чоловіка Олексія Алякіна через її голосування всупереч позиції фракції, а голова фракції звинуватив її у пропонуванні хабарів.</p>
      <p>
        <b>Передісторія: </b>
      </p>
      <ul>
        <li>Анна Скороход – член парламентського комітету з питань енергетики та житлово-комунальних послуг. 31 жовтня вона <a href="https://www.pravda.com.ua/news/2019/10/31/7230637/">розплакалася</a> в сесійній залі нібито через те, що на засіданні їй відмовили в розгляді поправок до закону про ГТС.</li>
        <li>Олексій Алякін був громадянином Росії, в 2013 році отримав українське громадянство, але на початку 2019 року це рішення скасували.</li>
        <li>Він – власник ТОВ "Будівельний комбінат "Прогрес", його пов'язують із російським олігархом Павлом Фуксом.</li>
        <li>У 2013 році Алякін в РФ оголосив себе банкрутом. Його заборгованість перед кредиторами досягла суми в 500 млн рублів.</li>
        <li>У тому ж році Алякін виїхав з Росії до України й отримав українське громадянство. Заснував будівельну компанію "Прогрес Буд", зареєстровану в Борисполі.</li>
        <li>У грудні 2015 року Тверський райсуд Москви санкціонував заочний арешт Алякіна за звинуваченням в організації розкрадання з банку "Пушкіно" близько 10 млрд рублів.</li>
        <li>24 вересня 2015 року Алякіна оголосили у федеральний розшук у Росії, а 20 листопада того ж року його прізвище з'явилося <a href="https://www.interpol.int/How-we-work/Notices/View-Red-Notices?fbclid=IwAR2d4S84hfOXDCtcRGqrZlz4yBlKDWV5YlLIZi6NVceP3WTir4XQ_BuMzoU#2016-46309">в базі Інтерполу.</a></li>
        <li>9 червня 2018 року Алякіна затримали співробітники Служби безпеки України на вимогу російських органів, він перебував під екстрадиційним арештом у СІЗО, але в листопаді 2018 року за станом здоров'я запобіжний захід йому змінили на домашній арешт.</li>
      </ul>
      <footer>Євген Кізілов, УП</footer>
      <related>
        <a href="https://www.pravda.com.ua/news/2019/11/13/7231874/"/>
        <a href="https://www.pravda.com.ua/news/2019/11/13/7231859/"/>
        <a href="https://www.pravda.com.ua/news/2019/11/12/7231738/"/>
      </related>
    </article>
  </body>
</html>