<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/moi-forlater-landslaget/71819152"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T12:18:17+00:00"/>
    <meta property="og:title" content="«Moi» forlater landslaget"/>
    <meta property="og:description" content="Mohamed Elyounoussi er skadet. Joshua King mener imidlertid at Norge har en unik angrepsstyrke for øyeblikket."/>
  </head>
  <body>
    <article>
      <h1>«Moi» forlater landslaget</h1>
      <h2>Mohamed Elyounoussi er skadet. Joshua King mener imidlertid at Norge har en unik angrepsstyrke for øyeblikket.</h2>
      <address><time datetime="2019-11-14T12:18:17+00:00">14 Nov 2019, 12:18</time> by <a rel="author">Magnus Gamlem</a></address>
      <p>Norge tar imot Færøyene på Ullevaal stadion fredag kveld. Øynasjonen er rangert som verdens 110. beste lag, og skal i utgangspunktet være enkel match for de norske herrene.</p>
      <p>Hjemme på Færøyene viste imidlertid miniputtnasjonen at de kan være farlige, og Lars Lagerbäck og co. vil passe på at de ikke blir for selvsikre.</p>
      <p>I dag møtte Lagerbäck og Joshua King pressen. Det første han måtte meddele var at Mohamed Elyounoussi ikke blir med til kampene mot Færøyene og Malta.</p>
      <p>- Han har dessverre en kjenning i foten, og kan ikke spille. Han forlater troppen i dag, sa Lagerbäck.</p>
      <h3>- Ikke sviktet</h3>
      <p>Foreløpig er det solgt 12 000 billetter til kampen mot Færøyene. Det er langt færre enn mot kampene mot Spania og Sverige. King føler seg imidlertid ikke sviktet av fansen.</p>
      <p>
        <b>- Hvis det er noen som har sviktet, så er det oss. Hvis 12 000 kommer på en fredagskveld, må vi være takknemlige for det, mener han.</b>
      </p>
      <p>Selv om håpet om kvalifisering til EM gjennom gruppespillet er ute, mener stjernespissen at landslaget kan få mye ut av disse kampene.</p>
      <p>- Vi må ta disse kampene seriøst. Vi får to ganger 90 minutter til å øve på det vi skal gjøre mot Serbia. Vi kan forbedre det vi skal gjøre mot Serbia.</p>
      <h3>Latter etter King-svar</h3>
      <p>Lagerbäcks kontrakt går ut etter fotball-EM, men det skal være et klart ønske fra spillergruppa om at han fortsetter.</p>
      <p>King er blant dem som har forsøkt å overtale ham.</p>
      <p>
        <b>- Jeg spurte om Lars har vurdert framtida din. Hvis han velger å tre av, så velger han å tre av. Bare han selv vet om han har energi til å fortsette. Hvis korter ned møtene litt, så får han kanskje energi til å fortsette litt lenger, sa spissen til latter fra salen.</b>
      </p>
      <p>Flere har beskrevet Lagerbäcks lange møter som hjernevasking, men det virker som spillerne hovedsakelig setter pris på hans grundige forberedelser.</p>
      <p>King hadde en liste på tre punkter på hvorfor han trives så godt med svensken ved roret.</p>
      <p>
        <b>- Nummer en så ser vi jo resultatene. Hovedsakelig er det fotballkunnskapene hans. Nummer to så er han en farsfigur, eller en bestefarsfigur, for spillergruppa. Nummer tre så bryr han seg ikke om hva media skriver. Det liker jeg, sa han.</b>
      </p>
      <p>- Jeg har aldri hatt en agent, men jeg kunne spurt Joshua. Jeg tror han er en god forhandler, smilte Lagerbäck.</p>
      <h3>Nytt spissproblem</h3>
      <p>King har lenge vært og er fremdeles et soleklart førstevalg på topp for Norge. Nå er det imidlertid flere som melder seg på, og bidrar til økt angrepsstyrke for landslaget.</p>
      <p>I Tyrkia har Alexander Sørloth begynt å putte jevnt og trutt, mens Erling Braut Haaland bøtter inn mål i Champions League og Østerrike.</p>
      <p>- Jeg merker forskjell på Sørloth også. Han kommer hit med en helt annen selvtillit. Erling er ung, og har en lang framtid foran seg på landslaget. Jeg tror en topp King, topp Sørloth og topp Haaland kan by på mange problemer. Jeg tror spissproblemet sjefen har, har ikke Norge hatt på mange år, mener King.</p>
    </article>
  </body>
</html>