<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/escenari-apunyala-actors-estrangers-Riad_0_2343965722.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:31:19+00:00"/>
    <meta property="og:title" content="Un home puja a un escenari i apunyala tres actors estrangers a Riad"/>
    <meta property="og:description" content="Els ferits estan estables i l'atacant, identificat com a iemenita, està detingut"/>
  </head>
  <body>
    <article>
      <h1>Un home puja a un escenari i apunyala tres actors estrangers a Riad</h1>
      <h2>Els ferits estan estables i l'atacant, identificat com a iemenita, està detingut</h2>
      <address>
        <time datetime="2019-11-14T12:31:19+00:00">14 Nov 2019, 12:31</time>
      </address>
      <p>Els escenaris de l’Aràbia Saudita s’han obert en els últims temps als artistes internacionals i a certes expressions artístiques que fa només dos anys no haguessin passat el filtre dels tribunals religiosos del país. Però un misteriós incident enterboleix aquesta obertura del règim: un home àrab va pujar dilluns a un escenari de Riad on un grup teatral estranger interpretava una obra i va apunyalar tres actors.</p>
      <p>Les autoritats saudites no han donat dades sobre la nacionalitat dels apunyalats ni tampoc sobre les presumptes motivacions de l’atacant, que s’ha identificat com un home de 33 anys d’origen iemenita, el país on Riad participa en la guerra civil oberta en suport del govern sunnita.</p>
      <p>En un vídeo penjat a les xarxes sobre l'incident es veu un home que corre cap als actors des del darrera i acaba caient sobre l'escenari, mentre els artistes fugen cap a totes bandes.</p>
      <figure>
        <iframe data-src="https://twitter.com/DanielWickham93/status/1193996684302397442?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L’atacant ha estat detingut després de l’incident, que ha tingut lloc en un escenari del parc Rei Abdal·lah a Riad, on es representava una obra musical. L’home va apunyalar amb un ganivet dos homes i una dona que actuaven a l’obra, però les ferides són "superficials" i la seva situació és "estable", segons mitjans locals.</p>
      <p>El parc Rei Abdal·lah és un dels llocs que acull el festival d’entreteniment Temporada de Riad, que forma part dels intents del govern saudita d’atraure turisme al país per diversificar una economia molt dependent del petroli. El príncep hereu saudita, Mohamed bin Salman, ha introduït diverses reformes al país que permeten a les dones anar al cinema i conduir, per exemple, i que també han permès que artistes occidentals com Janet Jackson o el raper 50 Cent actuïn al país.</p>
      <p>“El risc d’aquest tipus d’atacs contra la introducció recent de l’entreteniment públic, a la qual molts clergues s’han oposat, és un motiu clau pel qual [el govern] ha seguit una política de tolerància zero envers els atacs públics contra el canvi i la reforma”, deia a Twitter l’analista saudita Ali Shihabi.</p>
      <figure>
        <iframe data-src="https://twitter.com/aliShihabi/status/1194001886376013824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Es referia probablement a casos com la detenció d’un líder religiós, Omar al-Muqbil, per haver criticat l’autoritat saudita sobre entreteniment per permetre aquests espectacles, un arrest que va ser criticat per les organitzacions de drets humans.</p>
    </article>
  </body>
</html>