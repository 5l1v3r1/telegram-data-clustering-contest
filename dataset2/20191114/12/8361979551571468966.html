<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/prava-zhinok-chomu-jim-platyat-menshe-novini-ukrajini-50053493.html"/>
    <meta property="og:site_name" content="НВ"/>
    <meta property="article:published_time" content="2019-11-14T12:28:00+00:00"/>
    <meta property="og:title" content="Нерівні умови. Чому жінкам в Україні все ще платять менше, ніж чоловікам"/>
    <meta property="og:description" content="В Україні жінки отримують меншу заробітню плату, ніж чоловіки. Розрив між зарплатами складає приблизно 20%."/>
  </head>
  <body>
    <article>
      <h1>Нерівні умови. Чому жінкам в Україні все ще платять менше, ніж чоловікам</h1>
      <h2>В Україні жінки отримують меншу заробітню плату, ніж чоловіки. Розрив між зарплатами складає приблизно 20%.</h2>
      <address>
        <time datetime="2019-11-14T12:28:00+00:00">14 Nov 2019, 12:28</time>
      </address>
      <p>Про це повідомила міністерка соціальної політики Юлія Соколовська.</p>
      <p>Цей показник вищий, ніж у більшості країн Європи, і це невикористаний потенціал як для самих жінок, так і для країни в цілому. Соколовська додала, що йдеться не лише про зрівняння оплати праці, а й про створення рівних умов.</p>
      <p>Потрібно розширити можливості матерів повертатись на ринок праці після народження дітей, щоб роботодавці розвивали відповідну інфраструктуру та гнучкі графіки. На думку урядовиці, країна має розвивати дошкільну освіту, щоб більше жінок мали можливість працювати на керівних посадах.</p>
      <h3>Старі підходи</h3>
      <p>Жінок не так часто призначають на керівні посади, не дозволяють працювати на важких роботах і не проводять навчання після тривалих відпусток. Таку оцінку Радіо НВ висловив юрист Громадської організації Соціальний рух Віталій Дудін.</p>
      <p>Фірми не готові виділяти ресурси на перенавчання жінок, щоб вони могли наздогнати колег-чоловіків. Вирівняти несправедливість в оплаті праці могло б оновлення трудового законодавства, втім проєкти законодавчих ініціатив зберігають багато старих підходів до ринку праці.</p>
      <p>Водночас у проєктах змін трудового законодавства жінки користуватимуться і деякими привілеями, але це не мотивуватиме роботодавців їх наймати, вважає юрист Віталій Дудін.</p>
      <p>«Є обмеження на працю жінок з дітьми до трьох років. Їх, здається, не можна буде залучати до понаднормових робіт. Є норма, яка не дозволяє застосовувати випробувальний термін для жінок до трьох років. Хоча, звичайно, є такі пільги, які потрібні жінкам. Це додаткові відпустки, перерви на годування дітей — це захист від звільнення», — повідомив Дудін.</p>
      <h3>«Традиційне» виховання</h3>
      <p>Різниця в зарплаті часто обумовлена тим, що жінки працюють на менш оплачуваних роботах. Про це у коментарі Радіо НВ заяивла директорка Центру соціальних і трудових досліджень Ніна Потарська. Також жінки часто обирають сфери, де можна взяти відпустку по догляду за дитиною або лікарняний.</p>
      <p>Традиційними для жінок є сектори медицини і освіти. А коли в родині підростає дитина, графіки батьків не співпадають із робочими годинами садочку. Це мотивує батьків жертвувати зарплатою того, хто заробляє менше, і нерідко це саме жінка, каже Потарська. Але існує і ще одна причина, чому дівчата отримують менше — їх з дитинства орієнтують на менш прибуткові професії.</p>
      <p>«Профорієнтація дівчаток і хлопчиків починається з дитсадочків. На що вони орієнтуються? Чи є профорієнтація дівчат, щоб вони займалися бізнесом, IT? Тими галузями, які будуть з високим доходом. Тому що дуже часто дівчаток орієнтують на те, що вона буде піклуватися про родину, народжувати дітей, і на цьому її функції закінчуються», — зазначила Потарська.</p>
      <h3>Бажана оплата</h3>
      <p>Жінки ставлять у резюме нижчий рівень бажаної оплати. Причому меншої винагороди за працю очікують як керівниці, так і фахівчині. Про це у коментарі Радіо НВ розповів директор IT-компанії Бітрікс24 Дмитро Суслов. Він підкреслив, що в IT-галузі різниці у зарплатах за ґендерною ознакою немає.</p>
      <p>«Не можна назвати конкретні сфери, у яких чоловікам чи жінкам платять більше. Бо у нашій країні навіть фахівці різних компаній на однакових посадах можуть отримувати суттєво різні суми. Я переконаний, що ринок має оцінювати досвід фахівця чи фахівчині, його вміння впоратися важливими для бізнесу завданнями. На мій погляд, це єдиний об'єктивний критерій, яким варто керуватися», — зауважив Суслов.</p>
      <h3>Роботодавцям це вигідно</h3>
      <p>Через старіння населення і міграцію Україні потрібна робоча сила, заявила в ефірі Радіо НВ економістка Центру економічної стратегії Дарія Михайлишина.</p>
      <p>Ці чинники мотивуватимуть компанії залучати більше жінок, але роботодавці перш за все мають зрозуміти, що їм це вигідно, вважає економіст. Не останню роль грає і державна політика щодо захисту трудових прав жінок.</p>
      <p>«Державна політика, мені здається, має бути направлена не лише на протидію дискримінації, але й на створення додаткових можливостей для жінок, щоб вони могли працювати. Наприклад, створення додаткових місць у дитячих садочках. Тому що жінки часто не можуть працювати повний робочий день, тому що їм потрібно доглядати за дитиною. Тому вони працюють на півставки, а це ще одна причина, чому вони заробляють менше», — зазначила Михайлишина.</p>
    </article>
  </body>
</html>