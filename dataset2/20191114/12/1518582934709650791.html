<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/meno-di-un-italiano-su-due-investe-in-prodotti-finanziari-cresce-la-fetta-degli-interessati-al-trading-online/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-14T12:04:16+00:00"/>
    <meta property="og:title" content="Meno di un italiano su due investe in prodotti finanziari. Cresce la fetta degli interessati al trading online"/>
    <meta property="og:description" content="Vuoi per mancanza di risorse, vuoi per paura delle perdite e sfiducia nei mercati, oggi meno di un italiano su due investe in prodotti finanziari. Lo rivela la ricerca BVA-DOXA dal titolo «Italiani, investimenti e trading online» realizzata per conto della piattaforma di social trading eToro con l’obiettivo di capire a chi si rivolgono gli italiani quando decidono di investire, se hanno o meno una strategia precisa, su quali prodotti puntano e così via. Investimenti: gli italiani si fanno consigliare dal partner Ebbene il 57% degli italiani non investe in prodotti finanziari e chi lo fa preferisce scegliere rischi bassi e ricorrere a prodotti tradizionali come fondi, obbligazioni e azioni. Chi investe lo fa perlopiù per risparmiare somme destinate ad acquisti importanti come la casa (54%) o in generale per migliorare le proprie entrate (49%). Coloro che non investono in particolare  si dividono sostanzialmente in due gruppi: chi non lo ha mai fatto (il 34%) e chi non lo fa più (23%). Chi non investe più in particolare…"/>
  </head>
  <body>
    <article>
      <h1>Meno di un italiano su due investe in prodotti finanziari. Cresce la fetta degli interessati al trading online</h1>
      <address><time datetime="2019-11-14T12:04:16+00:00">14 Nov 2019, 12:04</time> by <a rel="author">Alessandra Caparello</a></address>
      <p>Vuoi per mancanza di risorse, vuoi per paura delle perdite e sfiducia nei mercati, oggi meno di un italiano su due investe in <b>prodotti finanziari</b>.<br/>Lo rivela la ricerca <a href="https://www.bva-doxa.com/lora-del-trading-online/">BVA-DOXA</a> dal titolo «<i>Italiani, investimenti e trading online»</i> realizzata per conto della piattaforma di social trading eToro con l’obiettivo di capire a chi si rivolgono gli italiani quando decidono di investire, se hanno o meno una strategia precisa, su quali prodotti puntano e così via.</p>
      <h3>Investimenti: gli italiani si fanno consigliare dal partner</h3>
      <p>Ebbene il 57% degli italiani non investe in prodotti finanziari e chi lo fa preferisce scegliere rischi bassi e ricorrere a prodotti tradizionali come<b> fondi, obbligazioni e azion</b>i.<br/>Chi investe lo fa perlopiù per risparmiare somme destinate ad acquisti importanti come la casa (54%) o in generale per migliorare le proprie entrate (49%). Coloro che non investono in particolare  si dividono sostanzialmente in due gruppi: chi non lo ha mai fatto (il 34%) e chi non lo fa più (23%). Chi non investe più in particolare lo fa perché non ha più risorse da investire (35%), ha troppa paura delle perdite (31%) e ha poca fiducia nei mercati (27%).</p>
      <p>Tra gli investitori solo il 47% ritiene di avere un piano d’investimento definito e i più affermano di dare molto più credito ai propri famigliari piuttosto che a professionisti come <a href="https://www.wallstreetitalia.com/trend/advisory/">consulenti finanziari.</a> Nel dettaglio il 59% degli intervistati ha infatti dichiarato di chiedere consiglio al proprio partner quando si tratta di investimenti e il 32% lo fa rivolgendosi ai famigliari in generale, posizione a pari merito con i consulenti.</p>
      <h3>Fondi, azioni e obbligazioni i prodotti preferiti su cui investono</h3>
      <p>Ma quando investono su cosa puntano gli italiani? Secondo la ricerca il 43% degli italiani intervistati ha una bassa propensione al rischio e preferiscono investire in<b> asset tradizionali</b> come fondi, azioni e obbligazioni.<br/>Anche se la fetta dei «curiosi» (38%) e di chi (15%) investe effettivamente in EFT (Exchange Traded Fund, una particolare tipologia di fondo d’investimento) e/o criptovalute è in ascesa.</p>
      <h3>Trading on line: cosa potrebbe spingere gli italiani a utilizzarlo</h3>
      <p>Per quanto riguarda il<a href="https://www.wallstreetitalia.com/trend/trading-online/"> trading online</a>, il 13% ne è utilizzatore, mentre un 17% ha dichiarato di avere intenzione di cominciare presto. La percentuale più grossa, pari al 38%, ha dichiarato di avere in programma lo studio del trading online per valutare un cambio di abitudine.</p>
      <p>Chi non è interessato (33%) al trading on line lo è perlopiù per mancanza di fiducia (43%), per paura di non essere in grado di gestire le perdite (41%) e per la difficoltà di come utilizzare le piattaforme (21%). Cosa potrebbe spingerli a cambiare idea sul trading on line? In primis se messi nelle condizioni di cominciare con piccole somme (48%), poi se hanno protezione delle perdite (37%), trovano il modo di imparare in modo semplice e veloce (31%), usano una piattaforma facile e intuitiva (26%), e infine qualora pagassero commissioni basse o pari a zero (23%).<br/>Il 10% del campione disposto a cominciare a fare trading online poi lo farebbe se ci fosse la possibilità di copiare strategie e azioni di <b>trader esperti.</b></p>
    </article>
  </body>
</html>