<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597298/telos-sto-thriler-tou-tzixantisti-stin-ellada-ton-dextikan-oi-hpa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T12:43:00+00:00"/>
    <meta property="og:title" content="Τέλος στο θρίλερ του τζιχαντιστή στην Ελλάδα – Τον δέχτηκαν οι ΗΠΑ"/>
    <meta property="og:description" content="Στις ΗΠΑ θα σταλεί ο Αμερικανός τζιχαντιστής που εδώ και 4 ημέρες ήταν εγκλωβισμένος στη νεκρή ζώνη μεταξύ Ελλάδας – Τουρκίας στον Έβρο, σύμφωνα με την..."/>
  </head>
  <body>
    <article>
      <h1>Τέλος στο θρίλερ του τζιχαντιστή στην Ελλάδα – Τον δέχτηκαν οι ΗΠΑ</h1>
      <address><time datetime="2019-11-14T12:43:00+00:00">14 Nov 2019, 12:43</time> by <a rel="author">SigmaLive</a></address>
      <p>Στις ΗΠΑ θα σταλεί ο Αμερικανός τζιχαντιστής που εδώ και 4 ημέρες ήταν εγκλωβισμένος στη νεκρή ζώνη μεταξύ Ελλάδας – Τουρκίας στον Έβρο, σύμφωνα με την ανταποκρίτρια του Σίγμα, Μαρία Ζαχαράκη.</p>
      <p>Σύμφωνα με ανακοίνωση του τουρκικού υπουργείου Εσωτερικών, «ο ξένος τρομοκράτης μαχητής, ο οποίος απελάθηκε στην Ελλάδα ως τρίτη χώρα στις 11.11.2019, αλλά αφέθηκε στην ενδιάμεση ζώνη μετά την άρνηση της Ελλάδας να τον δεχθεί, έγινε δεκτός από τις ΗΠΑ και μετά την έκδοση των ταξιδιωτικών του εγγράφων, ξεκίνησαν οι απαραίτητες διαδικασίες για να σταλεί στις ΗΠΑ».</p>
      <p>Η εξέλιξη αυτή επιβεβαιώνει χθεσινό ρεπορτάζ της τουρκικής υπηρεσίας του BBC, που έκανε λόγο για εν εξελίξει διαπραγματεύσεις μεταξύ Τουρκίας – ΗΠΑ, προκειμένου να βρεθεί λύση με τον 39χρονο Αμερικανό ιορδανικής καταγωγής τζιχαντιστή.</p>
      <p>Σημειώνεται, επίσης, ότι η εξέλιξη αυτή λαμβάνει χώρα λίγες μόνο ώρες μετά τη συνάντηση κορυφής του Ρετζέπ Ταγίπ Ερντογάν με τον Ντόναλντ Τραμπ στις ΗΠΑ, όπου μεταξύ άλλων συζητήθηκε το Συριακό και τα πεπραγμένα με τους τζιχαντιστές και τους Κούρδους μαχητές.</p>
    </article>
  </body>
</html>