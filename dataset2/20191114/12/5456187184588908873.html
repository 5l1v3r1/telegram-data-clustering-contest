<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/14/355569/"/>
    <meta property="og:site_name" content="charter97.org"/>
    <meta property="article:published_time" content="2019-11-14T12:44:00+00:00"/>
    <meta property="og:title" content="Уладзімір Колас: У рэшце рэшт мы пераможам"/>
    <meta property="og:description" content="Так ужо неаднойчы было ў гісторыі Беларусі."/>
  </head>
  <body>
    <article>
      <h1>Уладзімір Колас: У рэшце рэшт мы пераможам</h1>
      <h2>Так ужо неаднойчы было ў гісторыі Беларусі.</h2>
      <address>
        <time datetime="2019-11-14T12:44:00+00:00">14 Nov 2019, 12:44</time>
      </address>
      <p>13-га лістапада, сто гадоў таму, была заснаваная беларуская гімназія ў Наваградку. Гэты дзень адзначаецца як Дзень Беларускай школы.</p>
      <p>Сто гадоў таму была моцная прага беларусаў стварыць нацыянальную асвету, перадае <a href="https://www.racyja.com/hramadstva/uladzimir-kolas-u-reshtse-resht-my-peram/">«Радыё Рацыя»</a>.</p>
      <p>Цяпер, у 21-м стагоддзі нацыянальная асвета знаходзіцца ў яшчэ горшых варунках. Пра пошукі шляхоў да беларускай асветы распавёў першы прарэктар Універсітэта імя <b>Ніла Гілевіча Уладзімір Колас</b>.</p>
      <p>Мы зараз перажываем такі час, калі ёсць істотная праблема з існаваннем беларускай школы – як сярэдняй, так і вышэйшай. На якім этапе знаходзіцца стан падрыхтоўкі да адкрыцця і паўнавартаснага функцыянавання ўніверсітэта?</p>
      <p>Усё, што залежала ад нас, ад каманды, якая стварае гэты ўніверсітэт, на дадзеным этапе ўсё зроблена. Мы падрыхтавалі цалкам пакеты дакументаў, пакеты неабходнага вучэбна-метадычнага забеспячэння для таго, каб распачаць навучанне ўжо з 1-га верасня 2020 года. Зараз усе гэтыя матэрыялы знаходзяцца ў навукова-метадычных аб’яднаннях Міністэрства адукацыі. І там іх разглядаюць.</p>
      <p>Але, на жаль, пакуль тая зваротная сувязь, тая інфармацыя, якую мы атрымалі, паказвае, што далёка не з шырокімі абдымкамі нас там чакаюць. Ёсць нейкая недабразычлівасць з боку тых, хто разглядае гэтыя дакументы. Гэта такі працэс, безумоўна, і барацьбы, і змагання. І ў рэшце рэшт мы пераможам.</p>
      <p>Самая галоўная перашкода – гэта свядомасць некаторых людзей, ад якіх залежыць вырашэнне пэўных пытанняў. Тое, што няма беларускага ўніверсітэта – гэта абсурд. З гэтым нельга мірыцца. Ніякі народ, які сябе паважае, не можа гэтага дапусціць! А ў нас чыноўнікі-беларусы заяўляюць, што не патрэбны нам вось інфарматыкі, якія па-беларуску размаўляюць, мысляць па-беларуску. І нават заключэнне напісана па-руску. Гэта проста нейкі цынізм, я лічу.</p>
      <p>Тым не менш, мы ў сябе дома, мы на сваёй зямлі. І я думаю, што мы вырашым гэтае пытанне. Універсітэт імя Ніла Гілевіча – беларуская прыватная ўстанова адукацыі, якая была створана намаганнямі сяброў Таварыства беларускай мовы.</p>
    </article>
  </body>
</html>