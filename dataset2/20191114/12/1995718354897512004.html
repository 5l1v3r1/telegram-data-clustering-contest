<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152241-dozvolyt-akumulyuvaty-vodu-u-svitiazi-vidremontuvaly-shlyuz-reguliator"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T12:56:00+00:00"/>
    <meta property="og:title" content="Дозволить акумулювати воду у Світязі: відремонтували шлюз-регулятор"/>
    <meta property="og:description" content="Провели капітальний ремонт споруди та затвора на ній, що в свою чергу дозволить регулювати переток води з озера Світязь в озера Луки-Перемут"/>
  </head>
  <body>
    <article>
      <h1>Дозволить акумулювати воду у Світязі: відремонтували шлюз-регулятор</h1>
      <address>
        <time datetime="2019-11-14T12:56:00+00:00">14 Nov 2019, 12:56</time>
      </address>
      <p>На Шацьких озерах відремонтували гідроспоруду.<br/><br/>Про це повідомляє управління екології та природних ресурсів Волинської ОДА. <br/><br/>Зауважують, що питання обміління Шацьких озер не втрачає своєї актуальності, тож це неодноразово обговорювали та шукали шляхи вирішення. <br/><br/>Щоб залучити фахівців Інституту водних проблем і меліорації до досліджень з приводу обміління Світязя та інших озер, прийняли рішення щодо звернення до обласної ради про перерозподіл коштів обласного бюджету. Зі слів начальника управління екології та природних ресурсів <b>Дмитра Новохатського</b>, передбачили 150 тис.гривень на проведення досліджень, на підставі яких розроблятимуть регіональну програму збереження та розвитку Шацького поозер’я на 2020-2023 роки.<br/><br/>Першим кроком у вирішенні цього болючого питання стало усунення зарегульованості стоку у каналі, що сполучає озеро Світязь з озерами Луки і Перемут. У минулому озеро було безстічним, у зв‘язку з чим рівень води в ньому коливався (за рахунок танення снігів і затяжних дощів). З метою уникнення підтоплення, насамперед території с. Світязь, й був облаштований канал довжиною близько 3 км, який з’єднав озеро Світязь з озерами Луки і Перемут.<br/><br/>Шлюз-регулятор, встановлений на згаданому каналі, упродовж декількох років знаходився у непрацюючому стані, а тому не виконує свою функцію для повноцінного функціонування системи регулювання води в озерах.<br/><br/>З метою відновлення шлюза та залучення коштів на фінансування робіт у 2019 році до Регіональної екологічної програми "Екологія 2016-2020" були внесені відповідні зміни, якими передбачені кошти на виготовлення проектно-кошторисної документації та на капітальний ремонт гідротехнічної споруди - регулятора-переїзда трубчастого РТК-150 за межами населених пунктів Шацької селищної ради.<br/><br/>Зокрема, кошти обласного бюджету в сумі 25,0 тис. гривень (обласний фонд охорони навколишнього природного середовища) використано на виготовлення проєктно-кошторисної документації та в сумі 110,0 тис. гривень - на проведення робіт.<br/><br/>Варто зазначити, що на сьогодні визначені роботи за кошти обласного бюджету у співфінансуванні з районнним бюджетом та бюджетом селищної ради, завершені. Зокрема, провели капітальний ремонт споруди та затвора на ній, що в свою чергу дозволить регулювати переток води з озера Світязь в озера Луки-Перемут та акумулювати воду в озері Світязь.</p>
      <figure>
        <img src="http://www.volynpost.com/img/modules/news/7/6d/5f3de8526b648d0d3b5ba31f716e36d7/cb-7423047121521015584322537416692583503495168o.jpg"/>
      </figure>
      <figure>
        <img src="http://www.volynpost.com/img/modules/news/4/e0/574423e5989ba303e6f1c769065e7e04/cb-7520463921521014650989291566672557682196480o.jpg"/>
      </figure>
      <figure>
        <img src="http://www.volynpost.com/img/modules/news/4/e0/574423e5989ba303e6f1c769065e7e04/cb-7562529821521016384322452373520398034665472o.jpg"/>
      </figure>
    </article>
  </body>
</html>