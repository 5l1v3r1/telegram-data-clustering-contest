<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T12:39:03+00:00"/>
    <meta property="og:title" content="Арахамія звинуватив депутатку Скороход в корупції і хоче виключити її із фракції"/>
    <meta property="og:description" content="Давид Арахамія про Анну Скороход: немає ніякого змісту знаходитись у фракції і не підтримувати жодного рішення фракції"/>
  </head>
  <body>
    <article>
      <h1>Арахамія звинуватив депутатку Скороход в корупції і хоче виключити її із фракції</h1>
      <address>
        <time datetime="2019-11-14T12:39:03+00:00">14 Nov 2019, 12:39</time>
      </address>
      <h4>Давид Арахамія про Анну Скороход: немає ніякого змісту знаходитись у фракції і не підтримувати жодного рішення фракції</h4>
      <p>Глава парламентської фракції «Слуга народу» Давид Арахамія заявив, що буде виносити питання виключення народного депутата Анни Скороход з фракції «Слуга народу».</p>
      <p>«Щодо самої пані Скороход — я буду виносити особисто рішення про виключення її з фракції. Тому що немає ніякого змісту знаходитись у фракції і не підтримувати жодного рішення фракції. Подивіться всі її голосування. навіщо вона нам у фракції? Для чого людина знаходиться у фракції, коли вона не виконує жодного рішення фракції?», — наголосив Арахамія в коментарях журналістам у кулуарах парламенту.</p>
      <p>Арахамія також звинуватив Скороход у корупції.</p>
      <p>Голова фракції додав, що чоловік Скороход Олексій Алякін погрожував депутатам профільного комітету Ради з питань енергетики, проте назвати конкретні імена депутатів відмовився.</p>
      <p>«Коли людина робить лобіювання конкретних олігархічних груп, а коли побачили що вже пішла підозра... що робити для захисту? Треба прийти і сказати - це тому, що я не голосувала за землю чи чомусь ще, це спроба захиститися. Як вона потрапила до фракції я не знаю, вона мажоритарниця, перевірка кандидатів в депутати стосовно неї нічого не виявила. Але коли чоловік її почав ходити на комітети, він залякував деяких депутатів, вони звернулися до мене. Були пропозиції - давайте когось візьмемо на довольствіє, пропонувалися якісь гроші депутатам. Ми зверталися до правоохоронних органів», — наголосив Арахамія.</p>
      <p>Він додав, що мав розмову з депутаткою Скороход з приводу її голосувань: «Я їй казав, ти повинна зрозуміти - ти у фракції чи ні. Якщо 70% фракції голосують за якесь рішення, то інші 30% мають дослухатися до більшості».</p>
      <p>Як повідомлялось, народний депутат від «Слуги народу» Анна Скороход<a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html"> заявила, що після того, як вчора вона не підтримала законопроєкт про ринок землі, незаконно затримали її чоловіка</a>, щоб видати Росії. </p>
      <p><a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">Законопроєкт про відкриття ринку землі</a> не підтримали <a href="https://glavcom.ua/economics/finances/hto-progolosuvav-za-prodazh-zemli-spisok-deputativ-639689.html">три народних депутати від «Слуги народу»</a>, зокрема і Анна Скороход.</p>
      <p>Цивільним чоловіком Скороход, за даними ЗМІ, є російський банкір Олексій Алякін, який раніше був бізнес-партнером підприємця Павла Фукса.</p>
      <footer>Джерело: <a href="https://thebabel.com.ua/">theБабель</a></footer>
      <related>
        <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html"/>
        <a href="https://glavcom.ua/news/rada-sogodni-planuje-rozglyanuti-byudzhet-2020-u-drugomu-chitanni-639840.html"/>
        <a href="https://glavcom.ua/news/zelenskiy-unochi-podyakuvav-pro-slugam-narodu-za-skasuvannya-ekonomichnogo-rabstva-639792.html"/>
      </related>
    </article>
  </body>
</html>