<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/umrl-hrvaski-oskarjevec-ki-je-sodeloval-z-mnogimi-hollywoodskimi-zvezdniki-249200"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T12:29:00+00:00"/>
    <meta property="og:title" content="Umrl hrvaški oskarjevec, ki je sodeloval z mnogimi hollywoodskimi zvezdniki"/>
    <meta property="og:description" content="Znani hrvaški filmski umetnik Branko Lustig je umrl v Zagrebu, poročajo hrvaški mediji. Lustig je bil dvakratni dobitnik oskarja za svoje producentsko delo pri hollywoodskih filmih Schindlerjev sez..."/>
  </head>
  <body>
    <article>
      <h1>Umrl hrvaški oskarjevec, ki je sodeloval z mnogimi hollywoodskimi zvezdniki</h1>
      <h2>Svoj pečat je pustil pri več kot sto celovečercih na Hrvaškem in v drugih državah.</h2>
      <address><time datetime="2019-11-14T12:29:00+00:00">14 Nov 2019, 12:29</time> by <a rel="author">STA, T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/234302.jpg"/>
          <figcaption>Simbolična fotografija. FOTO: Istock</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1646758.jpg"/>
          <figcaption>Branko Lustig je bil star 87 let. FOTO: Igor Zaplatil, Delo</figcaption>
        </figure>
      </slideshow>
      <p>Znani hrvaški filmski umetnik<b> Branko Lustig</b> je umrl v Zagrebu, poročajo hrvaški mediji. Lustig je bil dvakratni dobitnik oskarja za svoje producentsko delo pri hollywoodskih filmih Schindlerjev seznam in Gladiator.<br/><br/>Rodil se je v Osijeku leta 1932. Zaradi judovskega porekla je bil med drugo svetovno vojno zaprt v nacističnih koncentracijskih taboriščih Auschwitz in Bergen-Belsen. Večina njegove družine je pomrla v nacističnih taboriščih po Evropi.<br/><br/>Lustigove izkušnje so bile vgrajene v celovečerec Schindlerjev seznam, pri katerem je režiserju <b>Stevenu Spielbergu </b>pomagal čim bolj pristno predstaviti strašanske slike iz koncentracijskih taborišč. Poleg Schindlerjevega seznama je oskarja dobil tudi za celovečerec režiserja <b>Ridleyja Scotta </b>Gladiator, za katerega je prejel tudi prestižno filmsko nagrado zlati globus.</p>
      <figure>
        <img src="https://www.slovenskenovice.si/images/slike/2019/11/14/1646758.jpg"/>
        <figcaption>Branko Lustig je bil star 87 let. FOTO: Igor Zaplatil, Delo</figcaption>
      </figure>
      <p>Lustig je sredi prejšnjega stoletja študiral igro na zagrebški gledališki akademiji. Takrat je začel sodelovati tudi pri filmih kot organizator snemanja, pomočnik režiserja ter direktor filma in producent. Kariero je začel pri Jadran filmu s produkcijo filmov Ne obračaj se, sin režiserja<b> Branka Bauerja </b>in Kozara <b>Veljka Bulajića</b>, v katerem je tudi zaigral. Sodeloval je pri več kot 100 celovečercih na Hrvaškem in v drugih državah.<br/><br/>Med drugimi je sodeloval pri filmih Pločevinasti boben režiserja <b>Volkerja Schlöndorffa</b> in Sofijina izbira režiserja <b>Alana J</b>.<b> Pakule</b>. Z emmyjem je bil nagrajen za ameriško televizijsko nadaljevanko Vojne za mamila: zgodba Camarena v režiji <b>Briana Gibsona</b>.<br/><br/>Mednarodni uspeh je dosegel s serijo <b>Dana Curtisa</b> Vetrovi vojne, ki ga je pripeljala do sodelovanja s Spielbergom. Med delovanjem v ZDA je sodeloval tudi pri več drugih znanih celovečercih, kot je film Mirovnik režiserke<b> Mimi Leder</b> z <b>Georgeom Clooneyjem </b>in <b>Nicole Kidman</b>. Pred desetimi leti se je vrnil na Hrvaško in bil predsednik Festivala strpnosti, med katerim so v Zagrebu vsako priredili festival judovskega filma.<br/><br/>Leta 2012 je prejel posebno nagrado filmskega festivala v Sarajevu (SFF), častno srce Sarajeva. Letos so ga razglasili za častnega meščana Zagreba.</p>
    </article>
  </body>
</html>