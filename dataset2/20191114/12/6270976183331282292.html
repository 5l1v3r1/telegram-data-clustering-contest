<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/v-yevrosoyuzi-ye-sumnivy-shhodo-dopomogy-ukrayini-yakshho-vona-ne-peresliduye-kolomojskogo/"/>
    <meta property="og:site_name" content="Рубрика"/>
    <meta property="article:published_time" content="2019-11-14T12:39:38+00:00"/>
    <meta property="og:title" content="В Євросоюзі є сумніви щодо допомоги Українi, якщо вона не переслідує Коломойського"/>
    <meta property="og:description" content="В Євросоюзі доводиться чути сумніви у потребі фінансової допомоги України через брак зусиль Києва щодо розслідування виведення коштів з Приватбанку. Про це заявив на Форумі асоціацій у Києві директор зовнішньополітичної служби ЄС, відповідальний за Східне партнерство, Люк Девінь, повідомляє “Європейська правда”. Варто зауважити, що дипломат жодного разу не вжив прізвище “Коломойський”, але його претензії стосувалися […]"/>
  </head>
  <body>
    <article>
      <h1>В Євросоюзі є сумніви щодо допомоги Українi, якщо вона не переслідує Коломойського</h1>
      <address><time datetime="2019-11-14T12:39:38+00:00">14 Nov 2019, 12:39</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/kolomojskyj-860x580-c-1.jpg"/>
      </figure>
      <p>
        <b>
          <b>В Євросоюзі доводиться чути сумніви у потребі фінансової допомоги України через брак зусиль Києва щодо розслідування виведення коштів з Приватбанку.</b>
        </b>
      </p>
      <p>Про це заявив на Форумі асоціацій у Києві директор зовнішньополітичної служби ЄС, відповідальний за Східне партнерство, Люк Девінь, повідомляє <a href="https://www.eurointegration.com.ua/news/2019/11/14/7103042/">“Європейська правда”.</a></p>
      <p>Варто зауважити, що дипломат жодного разу не вжив прізвище “Коломойський”, але його претензії стосувалися виведення коштів за часів, коли Приватбанком володів олігарх Ігор Коломойський.</p>
      <p>
        <b>Девінь підкреслив, що є одна сфера, де державам Східного партнерства, включаючи Україну, бракує успіху – це верховенство права, при цьому вина за це лежить саме на державах-партнерах, а не на ЄС.</b>
      </p>
      <p>“Не ми маємо переслідувати тих, хто здійснює банківське шахрайство. Де ті, хто вкрав $5,5 млрд з Приватбанку? Чи вони в тюрмі, чи ведеться їх переслідування? Ні.</p>
      <p>Ці невдачі є визначальними для самого ЄС, але також через це страждають ваші люди”, – заявив дипломат.</p>
      <p>За його словами, відсутність належного розслідування та покарання винних у виведенні коштів з Приватбанку підриває єдність у ЄС щодо допомоги Україні.</p>
      <p>“Якщо ми програємо у питанні верховенства права, то ми підіграємо тим, хто каже: нащо ми маємо допомагати Україні, якщо вони не переслідують тих, хто вкрав гроші у власній державі? І це справедливе запитання”.</p>
      <p>Як відомо, колишнє керівництво НБУ звинувачувало попередніх акціонерів та керівників Приватбанку, які контролювали установу до націоналізації, у виведенні з банку $5,5 млрд. Кінцевими власниками банку до кінця 2016 року, як вважається, були Ігор Коломойський та Геннадій Боголюбов.</p>
    </article>
  </body>
</html>