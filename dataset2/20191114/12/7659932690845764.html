<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1991486/%E2%80%8Bikby-ba%C5%9Fkan%C4%B1-barzani-ba%C4%9Fdat%E2%80%99%C4%B1-ziyaret-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-14T12:15:00+00:00"/>
    <meta property="og:title" content="​IKBY Başkanı Barzani, Bağdat’ı ziyaret etti"/>
    <meta property="og:description" content="Irak’ta protesto gösterileri sürerken Irak Kürt Bölgesel Yönetimi (IKBY) Başkanı Neçirvan Barzani önceki gün başkent Bağdat’ı ziyaret etti. Barzani, ziyaret kapsamında Irak Cumhurbaşkanı Berhem Salih, Başbakan Adil Abdulmehdi ve Parlamento Başkanı Mu"/>
  </head>
  <body>
    <article>
      <h1>​IKBY Başkanı Barzani, Bağdat’ı ziyaret etti</h1>
      <address>
        <time datetime="2019-11-14T12:15:00+00:00">14 Nov 2019, 12:15</time>
      </address>
      <p>Irak’ta protesto gösterileri sürerken Irak Kürt Bölgesel Yönetimi (IKBY) Başkanı Neçirvan Barzani önceki gün başkent Bağdat’ı ziyaret etti.<br/><br/>Barzani, ziyaret kapsamında Irak Cumhurbaşkanı Berhem Salih, Başbakan Adil Abdulmehdi ve Parlamento Başkanı Muhammed el-Halbusi ile görüşmeler gerçekleştirdi.<br/><br/>Görüşme sonrasında söz konusu taraflardan resmi bir açıklama yapılmadı. Ancak kaynaklardan edinilen bilgilere göre görüşmelerde, Irak’taki siyasi ve güvenlik gelişmelerinin ele alındığı ve Merkezi hükümet ile Erbil yönetimi ilişkilerinin masaya yatırıldığı belirtildi.<br/><br/>Ancak ziyaret öncesi Kürdistan Demokrat Partisi lideri Mesud Barzani, açıklamasında, anayasa değişikliğine ilişkin endişelerini dile getirmişti. Barzani, değişikliğin Kürt haklarına zarar vermemesi gerektiğini vurgulamıştı. Zira Erbil-Bağdat hattında anayasa maddeleriyle ilgili henüz çözüm bekleyen meseleler bulunuyor.<br/><br/>Barzani’nin Bağdat ziyareti, Irak Cumhurbaşkanı Salih’in Erbil’deki temaslarından bir hafta sonra geldi. Kürt kaynaklara göre Salih ile IKBY’li yetkililerin görüşmesinde anayasa değişikliği durumunda IKBY’nin sahip olduğu federasyon statüsünün ve Irak’taki tüm bileşenlerin özgürlük ve haklarının korunmasının gerekliliği vurgulandı.<br/><br/>Iraklı Kürtlerin, anayasa değişikliğiyle parlamenter sistemden başkanlık sistemine geçiş ve Kerkük, Selahaddin, Diyala ve Musul'un yer aldığı ihtilaflı bölgelerin geleceğini ilgilendiren anayasanın 140'ıncı maddesine ilişkin endişeleri bulunuyor.<br/><br/>Irak Parlamentosu Başkan Yardımcısı Beşir Haddad yaptığı açıklamada, IKBY Başkanı Barzani’nin Bağdat ziyaretini zamanlama açısından kritik ve gerekli olduğunu belirtti.<br/><br/>Haddad, ziyaretin aynı zamanda IKBY’nin protestolar sonrasında Irak’ta meydana gelen gelişmelerle ilgilendiği mesajını verdiğini söyledi.<br/><br/>Barzani’nin Iraklı yetkililerle yaptığı toplantılara katılan  Haddad, “Barzani, Bağdat’a IKBY’nin Irak’taki durum karşısında sorumluluk hissettiğini ve mevcut krizden kurtulması için her türlü yardımı sağlamaya hazır olduğunu belirten bir mesaj iletti” diye konuştu. Irak’ta arzu etmedikleri bir gelişmenin IKBY’yi de etkileyeceğine işaret eden Haddad, IKBY’nin anayasada Irak halkına hizmet edecek değişikliklere itiraz etmediğini bildirdi.<br/><br/>Kürdistan Demokrat Partisi üyesi Macid Şengali, Şarku’l Avsat’a yaptığı açıklamada, anayasa değişikliğine ilişkin korkularının olmadığını söyledi.<br/><br/>Şengali açıklamasının devamında şunları söyledi:<br/><br/>“Sorun ne Irak anayasasının kendisinde ne de sistemin şeklinde değil. Yani parlamenter sistem mi yoksa başkanlık mı olduğu sorun değil. Bilakis sorun, anayasanın vasıfsız kişiler tarafından nasıl ele alındığıyla ilgili. Anayasa değişikliğine ilişkin korkumuz yok. Çünkü anayasalar mevcut şartlar doğrultusunda onlarca kez düzeltilebilir. Fakat gerçekçi olmamız gerekiyor. Değiştirilmesi zor olan bazı durumlar var. Bunların başında da parlamenter rejiminden başkanlık sistemine geçiş geliyor. Zira bu durumda her şeyin kontrolü tek bir tarafa veriliyor. Rejim değişikliği sadece Kürtler ve Sünniler tarafından değil, Şiilerin büyük bir kısmı tarafından da reddediliyor.”</p>
    </article>
  </body>
</html>