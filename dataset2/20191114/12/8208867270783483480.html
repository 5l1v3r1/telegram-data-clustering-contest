<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/14/news/citta_del_vaticano_guerrero_nominato_prefetto_al_posto_del_cardinale_pell-241087158/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T12:17:00+00:00"/>
    <meta property="og:title" content="Città del Vaticano, Guerrero Alves nominato prefetto al posto del cardinale Pell"/>
    <meta property="og:description" content="Francesco sceglie un semplice religioso alla guida per la Segreteria per l'Economia dopo lo scandalo del suo predecessore, accusato di violenza sessuale su"/>
  </head>
  <body>
    <article>
      <h1>Città del Vaticano, Guerrero Alves nominato prefetto al posto del cardinale Pell</h1>
      <h2>Francesco sceglie un semplice religioso alla guida per la Segreteria per l'Economia dopo lo scandalo del suo predecessore, accusato di violenza sessuale su minori</h2>
      <address><time datetime="2019-11-14T12:17:00+00:00">14 Nov 2019, 12:17</time> by <a rel="author">PAOLO RODARI</a></address>
      <p>CITTÀ DEL VATICANO - Sette mesi e mezzo dopo la conferma data dall’allora portavoce vaticano Alessandro Gisotti del fatto che il cardinale George Pell, accusato di abusi sessuali su minori, non è più prefetto della Segreteria per l’Economia, arriva l’annuncio della nuova nomina da parte di Francesco. Il nuovo prefetto è lo spagnolo padre Juan Antonio Guerrero Alves, gesuita, Consigliere Generale della Compagnia di Gesù e delegato per le Case e Opere Romane della Compagnia di Gesù, che assume l’incarico senza ricevere il grado di arcivescovo. Rimane, in sostanza, un semplice religioso al servizio del Papa e della curia romana.<br/> <br/>Uomo di fiducia di Arturo Sosa, superiore generale della Compagnia, Guerrero ha 60 anni e una ricca esperienza di ministeri e di governo. Francesco, rimasto particolarmente scottato dall’ultimo scandalo degli immobili del Vaticano a Londra che ha investito cinque funzionari fra l’Autorità d’Informazione Finanziaria e la Segreteria di Stato e grazie al quale si è reso ancora di più conto di come un sistema di corruzione italiano cerchi ancora e con insistenza di fare soldi Oltretevere, sceglie un semplice religioso per un ruolo delicato. In passato, infatti, non pochi sono stati gli screzi fra Pell, lo Ior, e la segreteria di Stato. Francesco si aspetta da Gurerreo report costanti, lealtà e trasparenza.<br/> <br/>Dichiara non a caso lo stesso Guerrero a Vatican News: “Come gesuita è una gioia ricevere una missione direttamente dal Papa. È un modo privilegiato per realizzare la mia vocazione”. E ancora: “L’obbedienza che professo mi ha sempre portato su percorsi inaspettati, mi ha condotto dove non avrei mai osato provare e sono grato. L'obbedienza è, per me, un luogo privilegiato di incontro con il Signore”.<br/> <br/> <br/>Guerrero è entrato nel noviziato dei gesuiti nel 1979. Precedentemente aveva iniziato gli studi di Scienze economiche all’Universita di Madrid, poi proseguiti in Compagnia. Ha compiuto la formazione filosofica all’Universita Pontificia di Comillas, sempre a Madrid. Ha poi studiato Teologia a Belo Horizonte, Madrid e Lione.<br/> <br/>A Boston ha compiuto studi di etica sociale, materia che ha poi insegnato all’Università di Comillas, fino al 2003. In questo periodo è stato anche Superiore di una comunità di scolastici. È stato maestro dei novizi a Zaragoza e San Sebastian, quindi è stato nominato provinciale di Castilla. Dal 2014 ha lavorato in Mozambico come assistente dell’amministratore, direttore di progetti e direttore della scuola Ignacio de Loyola.<br/> <br/>L’ultimo incarico di delegato per le Case e Opere Romane della Compagnia di Gesù ha permesso al Papa di conoscerlo più a fondo e frequentarlo. Non sono pochi, infatti, i contatti fra la Casa generalizia dei gesuiti a Borgo Santo Spirito e Santa Marta.<br/> </p>
    </article>
  </body>
</html>