<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/premis_comunicacio_no_sexista-dolors_genoves-natza_farre-maria_escario_0_2343965723.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:17:50+00:00"/>
    <meta property="og:title" content="Dolors Genovès, Natza Farré i María Escario, entre les guanyadores dels Premis de Comunicació No Sexista 2019"/>
    <meta property="og:description" content="La fotògrafa Pilar Aymerich rep el Margarita Rivière al rigor periodístic amb visió de gènere"/>
  </head>
  <body>
    <article>
      <h1>Dolors Genovès, Natza Farré i María Escario, entre les guanyadores dels Premis de Comunicació No Sexista 2019</h1>
      <h2>La fotògrafa Pilar Aymerich rep el Margarita Rivière al rigor periodístic amb visió de gènere</h2>
      <address>
        <time datetime="2019-11-14T12:17:50+00:00">14 Nov 2019, 12:17</time>
      </address>
      <p>Les periodistes Magda Bandera, Natza Farré, Maria Dolors Genovès, Maria Escario, Emma Riverola i la catedràtica Marta Segarra són algunes de les guanyadores dels Premis de Comunicació No Sexista 2019, que lliura l’<a href="http://www.adpc.cat/new_site/"> Associació de Dones Periodistes de Catalunya (ADPC)</a>. L’entitat també ha premiat el programa <i>Popap</i>, la secció <i>Mujer tenia que ser </i>d<i> 'El intermedio</i> i el monogràfic <i>En mans de dones</i> publicat a <i>Fet a Tarragona</i>, entre d'altres. El premi Margarita Rivière al rigor periodístic amb visió de gènere ha sigut per a la fotògrafa Pilar Aymerich.</p>
      <p>La periodista i historiadora Maria Dolors Genovès ha sigut distingida amb el premi a la trajectòria professional, mentre que la resta de guardons reconeixen bones pràctiques de comunicació no sexista en diferents àmbits. Així, Magda Bandera, directora de <i> La Marea</i>, ha sigut reconeguda per haver analitzat i informat sobre les conseqüències de la violència masclista, i el <i> Popap</i>, que presenta Mariola Dinarès a Catalunya Ràdio, ha rebut el guardó perquè "divulga referents femenins del món digital, científic i tecnològic”.</p>
      <p>L'Ajuntament de Cornellà de Llobregat i la Universitat de Barcelona han sigut reconeguts per haver impulsat la universitat d'estiu de les dones, que ha contribuït a "acostar la teoria feminista a la ciutadania". També ha sigut premiada la periodista Natza Farré, col·laboradora de l'ARA, per les seves "informacions d’actualitat en clau d’humor i visió feminista". La periodista i columnista d'<i> El Periódico</i> Emma Riverola ha guanyat el premi de bones pràctiques per oferir "una opinió en perspectiva de gènere a la premsa generalista", mentre que el monogràfic <i>En mans de dones</i>, de la revista <i>Fet a Tarragona</i>, l’ha rebut per fer “un periodisme de proximitat que visibilitza les dones”.</p>
      <p>L’espai televisiu <i>Mujer tenia que ser</i>, presentat per Sandra Sabatés a <i>El intermedio,</i> també ha rebut un premi de bones pràctiques en comunicació no sexista, perquè "visibilitza les dones en les seves múltiples facetes", i la veterana periodista de TVE María Escario ha sigut reconeguda com a "pionera en la promoció de l’esport femení a la televisió". Per la seva banda, Marta Segarra, catedràtica de literatura francesa i d'estudis de gènere a la Universitat de Barcelona, i directora de recerca del Laboratori d'Estudis de Gènere i Sexualitat de París, ha sigut premiada per "la qualitat en la recerca acadèmica enfocada als estudis de gènere i a la sexualitat". </p>
      <p>A més dels guardons de comunicació no sexista, l'ADCP ha atorgat el cinquè premi Margarita Rivière al rigor periodístic amb visió de gènere a la fotògrafa Pilar Aymerich. </p>
      <p>Totes les distincions es lliuraran aquest divendres al CaixaForum durant l'acte de celebració del 27è aniversari de l'Associació de Dones Periodistes de Catalunya, que tindrà com a lema <i> Contra les violències envers les dones</i>. </p>
    </article>
  </body>
</html>