<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/blgarin-zamina-na-mechtana-pochivka-do-kabo-verde-no-go-vrnakha-na-nosilka_news709143.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T14:01:00+00:00"/>
    <meta property="og:title" content="Българин замина на мечтана почивка до Кабо Верде, но го върнаха на носилка"/>
    <meta property="og:description" content="Още в първия ден на остров Боа виста Наско преживява ужасен инцидент, а след това пред него и приятелите му изскачат десетки препятствия и мъчителни часове в бо"/>
  </head>
  <body>
    <article>
      <h1>Българин замина на мечтана почивка до Кабо Верде, но го върнаха на носилка</h1>
      <h2>Още в първия ден на остров Боа виста Наско преживява ужасен инцидент, а след това пред него и приятелите му изскачат десетки препятствия и мъчителни часове в болници</h2>
      <address>
        <time datetime="2019-11-14T14:01:00+00:00">14 Nov 2019, 14:01</time>
      </address>
      <p>https://blitz.bg/obshtestvo/blgarin-zamina-na-mechtana-pochivka-do-kabo-verde-no-go-vrnakha-na-nosilka_news709143.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573670201-1.jpg"/>
      </figure>
      <p><b>Само преди малко повече от месец пловдивчанинът Атанас Чучулев е най-щастливият човек на света. Планува дълго чакана екскурзия в Кабо Верде заедно с любимата си жена и приятели и мечтае да се наслади за екзотиката, в която ще го потопи Африка, пише <a href="https://trafficnews.bg/obshtestvo/patuvane-kabo-verde-preobarna-zhivota-plovdivchanin-zamina-160311/">"Трафик"</a>. </b><br/><br/>Плановете обаче рязко му се объркват. Още в първия ден на остров Боа виста Наско преживява ужасен инцидент, а след това пред него и приятелите му изскачат десетки препятствия и мъчителни часове в болници.<br/><br/>Месец по-късно Наско вече е в България, претърпял е животоспасяваща операция, но мъките му не свършват дотук. Предстоят му още операции и дълго възстановяване. Всичко това струва страшно много пари, които са непосилни за него и семейството му.<br/><br/>Дотук близките му са дали повече от 113 000 лева, като голяма част от парите са заеми, които рано или късно трябва да покрият.</p>
      <p>Единствената грешка на Наско е, че е нямал застраховка, която на теория можеше да му спести голяма част от парите. Грешка, която допускат много от нас, излизайки извън граница, с надеждата, че „такова нещо на нас няма да се случи“. Е, понякога се случва…</p>
      <p>Фаталният инцидент е станал на 2 октомври  в плитките води до брега на Боа виста. В първия ден на почивката, при първото влизане във водата, Наско е ударен от триметрова вълна, а след това и от втора. С помощта на спасителя, приятелите на Наско успяват да го извадят от водата, разказва сестрата на 36-годишния мъж Живка Стоянова.</p>
      <p>Оказана му е първа помощ и е откаран в медицинско заведение на остров Боа виста. Младият мъж е контактен, но напълно обездвижен. Оказало се, че в болницата ядрено-магнитният резонанс е счупен и в процес на ремонт.</p>
      <figure>
        <img src="https://trafficnews.bg/data/images/2019_11_12/74345293_700327070452077_7196786130484723712_n.jpg"/>
      </figure>
      <p>Липсата на адекватно медицинско обслужване наложило Наско да бъде транспортиран до България със специализиран медицински самолет за диагностика, активно лечение и рехабилитация.</p>
      <p>Близките му се свързват с всички възможни институции, но не намират помощ отникъде. Сестрата на пловдивчанинът Живка води комуникация с консула на България в Нигерия – Георги Йовчески, но и оттам се оказват безсилни да му помогнат.</p>
      <p>Ето и един от имейлите, изпратен от консула на Живка:</p>
      <p>„Уважаема г-жо Чучулева,</p>
      <p>Както вече Ви бе съобщено, в отговор на Вашия имейл от 6 ноември, посолството не може да съдейства за ремонта на медицинската техника в болницата, в която е настанен Вашият брат.<br/><br/>Също така, за съжаление, не разполагаме с бюджет за медицинска евакуация на български граждани, нито за командироване до Кабо Верде за оценка на ситуацията на място.</p>
      <p>С уважение,</p>
      <p>Георги Йовчевски</p>
      <p>временно управляващ и консул“</p>
      <p>От посолството ни там отговориха:</p>
      <p>„Здравейте, </p>
      <p>Комуникацията със сестрата на пострадалия български гражданин съм препратил в дирекция "Консулски отношения" на МВнР.</p>
      <p>Ако смятате, че можем да окажем по-голямо съдействие на български гражданин, отишъл на хиляди километри от България без застраховка, моля, обърнете се към дирекция "Консулски отношения" на МВнР.“</p>
      <p>Благодарение на помощ от приятели успяват да съберат необходимата сума и след 8-часов полет Наско вече е в Пловдив.</p>
      <figure>
        <img src="https://trafficnews.bg/data/images/2019_11_12/75310371_2672148656178470_4270454268374286336_n.jpg"/>
      </figure>
      <p>Оказва се, че състоянието му е много по-тежко, отколкото се предполага. Извършена му е операция на прешлените на врата. Лекарите са обнадеждени, че Наско ще се възстанови, но му предстои дълго лечение и още много средства.<br/><br/>Затова и семейството му се надява на още малко подкрепа, за да бъдат събрани необходимите средства. Ето и сметката, на която може да помогнете на младия мъж да продължи нормално живота си:</p>
      <p>
        <i>
          <b>Атанас Василев Чучулев</b>
        </i>
      </p>
      <p>
        <i>
          <b>BG57BUIN95611000603759</b>
        </i>
      </p>
      <p>
        <i>
          <b>Paypal: atanas.v4@gmail.com</b>
        </i>
      </p>
      <p>
        <i>Близките на Наско искат да апелират и към всички, които възнамеряват да пътуват извън пределите на страната, задължително да се застраховат и да забравят фразата „Това няма да се случи на мен“.</i>
      </p>
    </article>
  </body>
</html>