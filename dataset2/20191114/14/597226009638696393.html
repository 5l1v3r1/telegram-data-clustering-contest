<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10081932-zasudili-zhnku-yaka-povdomila-pro-zamnuvannya-u-gorshnh-plavnyah-polcyi-troh-kafe-ta-dvoh-supermarketv.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-14T14:04:00+00:00"/>
    <meta property="og:title" content="Засудили жінку, яка повідомила про «замінування» поліції, кафе та супермаркетів у Горішніх Плавнях"/>
    <meta property="og:description" content="Шість дзвінків обвинувачена зробила протягом майже двох годин  Крюківський районний суд Кременчука 7 листопада розглянув кримінальне провадження за порушення частин 1 та 2 ст. 259 (Завідомо"/>
  </head>
  <body>
    <article>
      <h1>Засудили жінку, яка повідомила про «замінування» поліції, кафе та супермаркетів у Горішніх Плавнях</h1>
      <address><time datetime="2019-11-14T14:04:00+00:00">14 Nov 2019, 14:04</time> by <a rel="author">Євгенія Каблучка</a></address>
      <p>
        <b>Шість дзвінків обвинувачена зробила протягом майже двох годин</b>
      </p>
      <p>Крюківський районний суд Кременчука 7 листопада розглянув кримінальне провадження за порушення частин 1 та 2 ст. 259 (завідомо неправдиве повідомлення про загрозу безпеці громадян, знищення чи пошкодження об'єктів власності) Кримінального кодексу України.</p>
      <blockquote>
        <a href="https://www.telegraf.in.ua/accidents/10080592-u-gorshnh-plavnyah-zatrimali-zhnku-yaka-povdomlyala-pro-zamnuvannya-vddlennya-polcyi.html">У Горішніх Плавнях затримали жінку, яка повідомила про замінування відділення поліції</a>
      </blockquote>
      <p>Згідно з <a href="http://www.reyestr.court.gov.ua/Review/85510578">інформацією</a> в Єдиному державному реєстрі судових рішень, обвинувачували у кримінальному правопорушенні жінку. 12 жовтня вона 6 разів телефонувала на «102» та повідомляла про «замінування» різних об'єктів. Обвинувачена під час дзвінків перебувала вдома. Жінка дзвонила та інформувала, що готують вибух у наступних об'єктах у Горішніх Плавнях:</p>
      <ul>
        <li>відділенні поліції №2 Кременчуцького відділу поліції;</li>
        <li>кафе-барі;</li>
        <li>кафе;</li>
        <li>барі «Міні Люкс»;</li>
        <li>«АТБ-Маркеті»;</li>
        <li>«Маркет-Опті».</li>
      </ul>
      <p>Відповідні дзвінки були зроблені у проміжку часу з 14.39 по 16.21.</p>
      <p>Під час досудового розслідування між прокурором і підозрюваною була укладена угода про визнання винуватості. Згідно з нею, жінка визнала себе винуватою.</p>
      <p>У результаті суд призначив покарання - 4 роки позбавлення волі. На підставі ст. 75 Кримінального кодексу України жінку звільнили від відбуття призначеного покарання з випробуванням, якщо вона протягом призначеного іспитового строку 3 роки не вчинить нового злочину та виконає покладені на неї судом обов'язки.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>