<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/30-lat-od-upadku-muru-berlinskiego-materialy-czarno-na-bialym,985349.html"/>
    <meta property="og:site_name" content="TVN24"/>
    <meta property="article:published_time" content="2019-11-14T14:18:02+00:00"/>
    <meta property="og:title" content="Droga na Zachód, która prowadziła przez Wschód. Historia ucieczek na drugą stronę muru"/>
    <meta property="og:description" content="Mija 30 lat od upadku muru berlińskiego - budowli, która oddzielała świat komunistyczny od świata wolnego. Próba jego przekroczenia groziła śmiercią, ale mimo to wiele osób ją podejmowało. Niektóre..."/>
  </head>
  <body>
    <article>
      <h1>Droga na Zachód, która prowadziła przez Wschód. Historia ucieczek na drugą stronę muru</h1>
      <address><time datetime="2019-11-14T14:18:02+00:00">14 Nov 2019, 14:18</time> by <a rel="author">red.</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/9992b956-2db0-4c4b-9104-06a1b9970878-480p.mp4"/>
        <figcaption>30 lat od upadku muru berlińskiego. Relacje świadków w "Czarno na białym"<cite>Foto: tvn24 | Video: tvn24</cite></figcaption>
      </figure>
      <h3>Mija 30 lat od upadku muru berlińskiego - budowli, która oddzielała świat komunistyczny od świata wolnego. Próba jego przekroczenia groziła śmiercią, ale mimo to wiele osób ją podejmowało. Niektóre ucieczki w 1989 roku ułatwiały tak zwane "pociągi do wolności". Historie ludzi, którzy porzucali NRD i próbowali ułożyć swoje życie na nowo oraz relacje świadków upadku muru berlińskiego w czwartek o 20.30 w "Czarno na białym" w TVN24.</h3>
      <p>W pierwszym reportażu Arkadiusz Wierzuk przedstawi historie ludzi, którzy przez Warszawę i ambasadę Republiki Federalnej Niemiec na Saskiej Kępie uciekali z Niemiec Wschodnich do Niemiec Zachodnich. Szacuje się, że od sierpnia do listopada 1989 roku tę drogę pokonało sześć tysięcy obywateli NRD.</p>
      <related>
        <a href="https://www.tvn24.pl/wiadomosci-ze-swiata,2/upadl-ten-mur-a-pojawily-sie-inne-dzisiaj-chce-sie-budowac-mury-wszedzie,984306.html"/>
      </related>
      <p>Ucieczki ułatwiły pociągi, które przez terytorium wschodnich Niemiec miały ich zawieźć na Zachód. Były one nazywane "pociągami do wolności". Transport udało się zorganizować wbrew umowom z NRD o obowiązkowym odsyłaniu uchodźców – poprzez powoływanie się na międzynarodowe dokumenty o obronie praw człowieka. Pierwszy taki pociąg ruszył z Warszawy 1 października z Dworca Wschodniego.</p>
      <p>Jak wyglądały te ucieczki? Pytamy uczestników tamtych wydarzeń, którzy w NRD zostawili swoje domy i próbowali ułożyć życie na nowo w RFN.</p>
      <h3>Upadek budowli-symbolu</h3>
      <p>Marcin Gutowski w swoim reportażu przypomni historię muru berlińskiego, budowli-symbolu, która przez niemal 30 lat oddzielała świat komunistyczny od świata wolnego.</p>
      <p>Mur został wybudowany w 1961 roku przez władze NRD i miał powstrzymać masowe emigracje ze wschodnich do zachodnich Niemiec. Z czasem z drewnianego płotu z zasiekami stał się czterometrowym murem z żelbetonowych bloków.</p>
      <p>Próba jego przekroczenia groziła śmiercią, ale mimo to wiele osób ją podejmowało. 30 lat po upadku muru berlińskiego autor reportażu rozmawiał ze świadkami tamtych wydarzeń.</p>
    </article>
  </body>
</html>