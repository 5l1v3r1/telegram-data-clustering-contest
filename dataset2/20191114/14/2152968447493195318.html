<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/noviiat-kmet-na-pernik-namali-napolovina-zamestnicite-si.429639"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T14:20:00+00:00"/>
    <meta property="og:title" content="Новият кмет на Перник намали наполовина заместниците си"/>
    <meta property="og:description" content="Според него това ще ограничи пилеенето на финансов ресурс | Dnes.bg"/>
  </head>
  <body>
    <article>
      <h1>Новият кмет на Перник намали наполовина заместниците си</h1>
      <h2>Според него това ще ограничи пилеенето на финансов ресурс</h2>
      <address><time datetime="2019-11-14T14:20:00+00:00">14 Nov 2019, 14:20</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Новият кмет на Перник Станислав Владимиров обяви, че намалява наполовина броя на заместниците си. Така от четирима при предходните администрации, заместник-кметовете на Перник стават двама.</p>
      <p>Мярката се предприема, за да се ограничи пилеенето на финансов ресурс. Със спестените средства от заплати на заместник-кметовете ще може да се направи една малка улица в града с подземните комуникации, заяви Владимиров, представяйки новите заместник-кметове.</p>
      <p>На Мирослав Стоицев са поверени ресорите "Строителство" и "Сигурност". Той е възпитаник на столичния Технически университет. Той е бивш директор на "Български пощи" в Перник, бивш заместник-областен управител. Работил е в сферата на строителството и механизацията.</p>
      <p>Стефан Кръстев пък ще отговаря за дигитализацията на общината и разработването на европейски проекти. Завършил е специалностите "Туризъм" и "Европейска интеграция" в СУ "Св. Климент Охридски". Живял е и е работил известно време в Англия. Има собствен бизнес в сферата на технологиите и недвижимите имоти.</p>
      <p>Владимиров заяви, че кметският екип ще работи за дигитализация на дейността на общинската администрация и предлагане на повече услуги от съвременен тип. Кметът наблегна и върху създаването на по-добри условия за стопанска дейност на територията на общината и използване на възможностите, които дава близостта до София.</p>
      <p>Преходът ще бъде плавен и доказали се хора ще заемат ръководни постове, заяви кметът, цитиран от БТА.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/12/kmetyt-na-pernik-ne-iska-drastichen-voden-rejim.429383"/>
        <a href="https://www.dnes.bg/stranata/2019/11/07/kmetyt-na-pernik-pred-ogromna-kriza-sme-nadiavame-se-na-dyjd.428885"/>
      </related>
    </article>
  </body>
</html>