<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621485/%D8%AF%D9%88%D9%85%DB%8C%D9%86-%D8%B1%D9%88%D8%B2-%D8%A7%D8%B2-%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%D9%81%D8%A7%D8%B1%D8%B3-%DA%86%DA%AF%D9%88%D9%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T14:36:00+00:00"/>
    <meta property="og:title" content="دومین روز از جشنواره تئاتر فارس چگونه گذشت؟"/>
    <meta property="og:description" content="جشنواره تئاتر فجر استان فارس از سه‌شنبه ۲۲ آبان ۹۸ آغاز شده است و پس از رقابت ۱۲ گروه اصلی در شامگاه جمعه ۲۴ آبان با معرفی برگزیدگان به پایان خواهد رسید که اجرای چند نمایش و مقدمات راه اندازی کتابخانه تخصصی از رویدادهای روز دوم جشنواره بود."/>
  </head>
  <body>
    <article>
      <h1>دومین روز از جشنواره تئاتر فارس چگونه گذشت؟</h1>
      <address>
        <time datetime="2019-11-14T14:36:00+00:00">14 Nov 2019, 14:36</time>
      </address>
      <p>
        <i>جشنواره تئاتر فجر استان فارس از سه‌شنبه ۲۲ آبان ۹۸ آغاز شده است و پس از رقابت ۱۲ گروه اصلی در شامگاه جمعه ۲۴ آبان با معرفی برگزیدگان به پایان خواهد رسید که اجرای چند نمایش و مقدمات راه اندازی کتابخانه تخصصی از رویدادهای روز دوم جشنواره بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دومین روز از این گردهمایی هنری با اجرای نمایش شیوا از شهرستان مرودشت آغاز شد. در ادامه نمایش‌های شیاطین را فرابخوان از شیراز، گربه چاردست و پا در پوست گردو از شیراز و لوپوس از شیراز در بخش اصلی با یکدیگر به رقابت پرداختند.</p>
      <p>در بخش خیابانی‌ نیز نمایش خط قرمز و و جنگ ادامه دارد در هنرشهر آفتاب، پارک آزادی و تئاتر شهر شیراز اجرا شدند.</p>
      <figure>
        <img src="https://aftabnews.ir/files/fa/news/1398/8/23/359194_900.jpg"/>
      </figure>
      <p>
        <b>نخستین کتابخانه تخصصی تئاتر شیراز چینش شد</b>
      </p>
      <p>از اتفاقات روز دوم این جشنواره باید به راه‌اندازی کتابخانه تخصصی تئاتر در جوار تالار استاد هودی در پارک آزادی اشاره کرد که مدت‌ها پیش زمزمه‌های افتتاح آن به گوش می‌رسید و گفته می‌شد کتاب‌هایی نیز برای آن تامین شده است؛ اما همه هنرمندان عرصه نمایش شیراز چشم به راه آن بودند.</p>
      <p>با آنکه این کتابخانه امروز چینش شد، هنوز به‌صورت رسمی افتتاح نشده است؛ اما پر شدن قفسه‌های آن نویدبخش روزهای پرباری برای هنرمندان و پژوهشگران است.</p>
      <p>در روز دوم سی‌امین جشنواره تئاتر فارس، نشست نقد و بررسی نمایش‌های اجرا شده در روز نخست جشنواره با حضور منتقدان، عوامل اجرایی نمایش‌ها و علاقمندان به حوزه نمایش برگزار شد.</p>
      <p>نمایش‌های "معجون کاکتوس برای صبحانه" به کارگردانی امیر بهبودنیا و "استرالیا" اثر سید محمدهادی هاشم‌زاده در این نشست نقد شد؛ همچنین دو نمایش بی‌هوازی اثر اسماعیل سلیمانیان و وقتی از بریدگی‌های خونبار عصب می‌گذرد از سارا ظریف‌صنایعی به دلیل حضور نداشتن عوامل اجرایی به کنار گذاشته شد.</p>
      <p>منتقدان در این نشست به موضوعاتی همچون ضرورت گفت‌وگو و دیالوگ، اهمیت عدم ارائه اطلاعات اضافه به مخاطب، تاکید بر طراحی اصولی دکور و ارتباط اجزای صحنه و ضرورت توجه به طراحی لباس اشاره کردند.</p>
      <p>
        <b>اجرای نمایش‌های خیابانی راهکاری برای کاهش آسیب‌های اجتماعی</b>
      </p>
      <p>مدیرکل فرهنگ و ارشاد اسلامی استان فارس در حاشیه این جشنواره در جمع خبرنگاران درباره این رویداد هنری عنوان کرد: سی‌امین جشنواره تئاتر استان فارس در سال جاری با رویکرد کاهش آسیب‌های اجتماعی فعالیت می‌کند و اجرای نمایش‌های خیابانی در سه نقطه از شهر شیراز گویای همین مطلب است.</p>
      <p>صابر سهرابی تئاتر و به‌ویژه بخش نمایش‌های خیابانی را ابزاری موثر برای درمان بسیاری از اختلالات روحی و روانی نیز دانست و افزود: هنر مهارتی‌هایی را به افراد می‌آموزد که به زندگی آنان عمق می‌بخشد و این ژرفا بخشی در عرصه‌های مختلف دیده می‌شود.</p>
      <p>پنجشنبه ۲۳ آبان در سومین روز از این جشنواره نمایش‌های «کارخانه مرغ تلخ» از شیراز، نمایش «آخور» از شهرستان لامرد، نمایش «دا» از شیراز و نمایش «ننه مده‌آ» از شهرستان فسا بر روی صحنه خواهد رفت و در بخش جنبی نیز نمایش خیابانی «بهشت» در مجموعه هنرشهر آفتاب و نیز پارک آزادی اجرا خواهد شد.</p>
    </article>
  </body>
</html>