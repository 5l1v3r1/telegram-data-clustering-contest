<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_obligaciyi-vnutrishnoyi-poziki-vityagnuli-z-vnutrishnogo-rinku-100-mlrd-kinah/938138"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T14:03:00+00:00"/>
    <meta property="og:title" content="Облігації внутрішньої позики витягнули з внутрішнього ринку 100 млрд - Кінах"/>
    <meta property="og:description" content="Україна стоїть на порозі безпрецедентної фінансової кризи, вважає президент Українського союзу промисловців і підприємців Анатолій Кінах. Про це екс-прем'єр-міністр заявив під час спільного розширеного засідання Антикризової ради громадських організацій України та правління УСПП, що ..."/>
  </head>
  <body>
    <article>
      <h1>Облігації внутрішньої позики витягнули з внутрішнього ринку 100 млрд - Кінах</h1>
      <address><time datetime="2019-11-14T14:03:00+00:00">14 Nov 2019, 14:03</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938138_w_300.jpg?v=0"/>
        <figcaption>Президент Українського союзу промисловців і підприємців Анатолій Кінах оцінив фінансову систему в Україні. Фото: Зеркало недели</figcaption>
      </figure>
      <p>Україна стоїть на порозі безпрецедентної фінансової кризи, вважає президент Українського союзу промисловців і підприємців Анатолій Кінах.</p>
      <p>Про це екс-прем'єр-міністр заявив під час спільного розширеного засідання Антикризової ради громадських організацій України та правління УСПП, що відбулось у столиці 11 листопада.</p>
      <p>В ході зустрічі представники бізнесу обговорили з парламентарями та членами уряду низку проблемних питань ділового клімату в Україні.</p>
      <p>Пан Кінах наголосив, що в державі наразі навіть на декларативному рівні відсутнє завдання щодо поступового наближення до цивілізованих умов кредитування.</p>
      <p>"Ніхто не закликає до грубого втручання. Але роль Національного банку в економічному стані безпрецедентно велика", – зазначив очільник УСПП, наводячи приклади Федеральної резервної системи США та Європейського банку, однією з найголовніших функцій яких є саме сприяння створенню бізнес-клімату і нових робочих місць.</p>
      <p>"Уряд виходить на внутрішній фінансовий ринок з облігаціями внутрішнього державного займу з доходною частиною 15-20%, затикаючи дірки в бюджеті. Чи піде банк кредитувати аграрія, машинобудівника, коли його адміністративно, силовими методами примушують викупити пакети облігацій? Без ризиків, без якихось проблем із заставами вони чекають, поки ці 15 чи 20% впадуть їм на рахунок", – пояснює пан Анатолій.</p>
      <p>За словами президента УСПП, так, лише з січня по листопад поточного року з внутрішнього ринку "викинули" мінімум 100 мільярдів гривень.</p>
      <p>"Значна частина – у так званих нерезидентів. Хоча є і наші "рідні" олігархи. Ми знаємо, як вони це роблять. Більше ніж 3 мільярдів доларів інвестували тільки цього року в ОВДП. Це створило величезну проблему спекулятивної фінансової піраміди. І, якщо кон'юнктура зміниться, я не хочу далі коментувати, що буде з нашою фінансовою системою в державі", – резюмував пан Кінах.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fstopcor.ua%2Fvideos%2F954740378222141%2F&amp;show_text=0&amp;width=560" width="560" height="319" data-service="Facebook" scrolling="no"/>
      </figure>
    </article>
  </body>
</html>