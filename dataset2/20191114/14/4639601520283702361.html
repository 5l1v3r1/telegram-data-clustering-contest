<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/finance/megalo-deal-sto-lianemporio-neo-metoxiko-sxima-sta-polykatastimata-attica/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T14:10:09+00:00"/>
    <meta property="og:title" content="Μεγάλο deal στο λιανεμπόριο: Νέο μετοχικό σχήμα στα πολυκαταστήματα «Attica»"/>
    <meta property="og:description" content="Eφοπλιστές και το ίδρυμα Ωνάση αποκτούν συμμετοχή - Τα σχέδια για επέκταση του δικτύου, ανάληψη νέων αντιπροσωπειών και για την παρουσία των πολυκαταστημάτων στο project του Ελληνικού"/>
  </head>
  <body>
    <article>
      <h1>Μεγάλο deal στο λιανεμπόριο: Νέο μετοχικό σχήμα στα πολυκαταστήματα «Attica»</h1>
      <h2>Eφοπλιστές και το ίδρυμα Ωνάση αποκτούν συμμετοχή – Τα σχέδια για επέκταση του δικτύου, ανάληψη νέων αντιπροσωπειών και για την παρουσία των πολυκαταστημάτων στο project του Ελληνικού</h2>
      <address><time datetime="2019-11-14T14:10:09+00:00">14 Nov 2019, 14:10</time> by <a rel="author">Κώτσης Βασίλης</a></address>
      <p>Η ανάδειξη της Αθήνας ως τουριστικού προορισμού και μεγάλα projects που βρίσκονται σε εξέλιξη όπως το Ελληνικό ήταν οι καταλύτες για να προκύψει ένα σημαντικό deal στον χώρο του λιανεμπορίου.</p>
      <p>Το fund της Virtus International Partners στο οποίο μετέχουν γνωστοί επιχειρηματικοί όμιλοι, όπως ο όμιλος Λασκαρίδη, το Κοινωφελές Ίδρυμα Αλέξανδρος Σ. Ωνάσης, ο Γιάννης Σαραντίτης, ο όμιλος Τσάκου και θεσμικά χαρτοφυλάκια αποκτά συμμετοχή στα πολυκαταστήματα attica stores (ΑΤΤΙΚΑ ΠΟΛΥΚΑΤΑΣΤΗΜΑΤΑ)  με στόχο να συμβάλει στην περαιτέρω γεωγραφική ανάπτυξη του δικτύου αλλά και την επέκταση του σχήματος σε περισσότερες δραστηριότητες πέραν της διαχείρισης πολυκαταστημάτων.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Σήμερα τα πολυκαταστήματα attica ελέγχονται από την εταιρεία συμμετοχών των κ.κ  Κ. Λαμπρόπουλου, Κ. Τσουβελεκάκη και Α. Σγουμπόπουλου και έχουν διανύσει μια πετυχημένη δεκαπενταετή πορεία στον χώρο του λιανεμπορίου. Διατηρούν συνολικά 5 καταστήματα, τρία στην Αθήνα  (το attica στην Πανεπιστημίου, στο Golden Hall και στο Mall) και δύο στη Θεσσαλονίκη ( στο Mediterranean Cosmos και στην  Τσιμισκή). Ο κύκλος εργασιών της εταιρείας συμμετοχών και των συγγενών επιχειρήσεων των attica ξεπερνά τα 200 εκατ. ευρώ και τα ebitda τα 19 εκατ. ευρώ ενώ το ανθρώπινο δυναμικό που απασχολούν ανέρχεται σε περισσότερους από 2.000 εργαζομένους.</p>
      <p>Η Virtus International Partners του Λ. Παπακωνσταντίνου, που διαχειρίζεται επίσης το Virtus South European Fund και έχει κάνει την πρώτη επένδυση στην εταιρεία ASTIR Vitogiannis Α.Ε., δημιούργησε και διαχειρίζεται το νέο επενδυτικό όχημα και θα έχει την ευθύνη να συμβάλει στη δημιουργία υπεραξίας μέσα από συγκεκριμένες ενέργειες ανάπτυξης τόσο σε τοπικό, όσο και σε διεθνές επίπεδο.</p>
      <p>Το deal σύμφωνα με πληροφορίες προσεγγίζει τα 60 εκατ. ευρώ και περιλαμβάνει απόκτηση μετοχών αλλά εισροή κεφαλαίων στην εταιρεία μέσω αύξησης κεφαλαίου.</p>
      <p>Πρόκειται για ένα deal με αναφορά στο μέλλον. ΟΙ τρεις υφιστάμενοι μέτοχοι εντάσσονται στο νέο θεσμικό σχήμα που θωρακίζει την εταιρεία και όλοι μαζί θα συμβάλλουν για την ανάπτυξή της.</p>
      <p>Σύμβουλοι στην ολοκλήρωση της διαδικασίας ήταν οι PwC και Reed Smith, μαζί με τις δικηγορικές εταιρείες Potamitis Vekris και Σουριαδάκις – Τσιμπρής.</p>
      <p>Όπως αναφέρεται σε σχετική ανακοίνωση, η  νέα σύνθεση του μετοχικού σχήματος θα καταστήσει δυνατή τη δημιουργία και την αξιοποίηση συνεργειών με όσους από τους επενδυτές έχουν σχετικές δραστηριότητες στον χώρο του τουρισμού, αλλά και τη μεταφορά τεχνογνωσίας από μία ομάδα οργανισμών και ανθρώπων που έχουν να επιδείξουν σημαντικές επιτυχίες στον επιχειρηματικό στίβο.</p>
      <p>Ενισχυμένο πλέον, το νέο σχήμα θα είναι σε θέση να αναπτύξει τους νέους στρατηγικούς στόχους του ομίλου, με κυριότερους: (α) την επέκτασή του σε δραστηριότητες όπως το χονδρικό και λιανικό εμπόριο ρούχων, αξεσουάρ και καλλυντικών,</p>
      <p>(β) τη δημιουργία νέων καταστημάτων, βάσει και των αναγκών του καταναλωτικού κοινού, σε πρωτοποριακές αναπτύξεις όπως αυτή του Ελληνικού και (γ) την περαιτέρω ενίσχυση της θέσης του υφιστάμενου πολυκαταστήματος στο City Link ως ενός premium προορισμού αγορών, μέσα από την επέκτασή του σε νέο χώρο 4.000 τ.μέτρων.</p>
      <p>Ταυτόχρονα, χάρη στο νέο σχήμα τα πολυκαταστήματα attica θα ανταποκριθούν ακόμη καλύτερα στον μετασχηματισμό της αγοράς και στις σύγχρονες επιταγές αυτής, με άμεση και βασική προτεραιότητά τους την ανάπτυξη του ηλεκτρονικού εμπορίου.</p>
      <p>Για την εξυπηρέτηση των παραπάνω στόχων, το νέο μετοχικό σχήμα θα εξετάσει, όπου απαιτείται, τη σύναψη διεθνών συνεργασιών που θα δημιουργήσουν συνθήκες συγκριτικών πλεονεκτημάτων ιδιαίτερα στις αγορές υψηλών απαιτήσεων (up scale) τόσο στους υφιστάμενους, όσο και σε μελλοντικούς χώρους και τομείς λειτουργίας.</p>
      <p>Σχολιάζοντας τη διεύρυνση του μετοχικού σχήματος των attica, ο κ. Λάμπρος Παπακωνσταντίνου, Chief Investment Officer,  Virtus  International  Partners  LP,   ανέφερε: «Είμαστε ιδιαίτερα χαρούμενοι γιατη συμμετοχή μας στη μετοχική ομάδα που, μεταξύ άλλων, ελέγχει τα πολυκαταστήματα attica, γιατί αποτελεί χαρακτηριστικό δείγμα των εταιρειών στις οποίες θέλουμε να επενδύσουμε. Τα attica είναι μία πολύ εύρωστη εταιρεία, με ηγετική θέση στον κλάδο της, εξαιρετικά οικονομικά στοιχεία και ικανό και επιτυχημένο management. Με το βλέμμα προς το μέλλον, τα attica έχουν ένα management που ενδιαφέρεται να είναι σε θέση οδηγού και την επόμενη μέρα, μετόχους που θέλουν να συμμετέχουν μαζί μας στα επόμενα βήματα του επενδυτικού σχήματος και ξεκάθαρη στρατηγική και όραμα για την επόμενη πενταετία. Αξιοποιώντας την τεχνογνωσία που έχει αναπτυχθεί από τη λειτουργία των πολυκαταστημάτων, θα εστιάσουν περαιτέρω σε δραστηριότητες στο εμπόριο ρούχων, αξεσουάρ και καλλυντικών και στη δημιουργία νέων concept σε πρωτοποριακές αναπτύξεις όπως αυτή του Ελληνικού. Η συμμετοχή μας αυτή αποτελεί τη δεύτερη ολοκληρωμένη επένδυση της Virtus International Partners στην Ελλάδα που ανακάμπτει σταδιακά. Πιστεύουμε στις δυνατότητες και τις προοπτικές της χώρας, είμαστε παρόντες και θα συνεχίσουμε να αναζητούμε και νέες, καλές επενδυτικές ευκαιρίες».</p>
      <p>Από την πλευρά του ο κ. <b>Ηλίας Κούκουτσας</b>, Πρόεδρος &amp; Διευθύνων Σύμβουλος, ΑΤΤΙΚΑ ΠΟΛΥΚΑΤΑΣΤΗΜΑΤΑ, και μέλος ΔΣ της μητρικής εταιρείας, προσέθεσε: «Η συμφωνία για την προσθήκη καταξιωμένων επιχειρηματιών και οργανισμών στο μετοχικό μας σχήμα σηματοδοτεί μία σημαντική ημέρα για τη διοικητική μας ομάδα. Με απόλυτη δέσμευση στις αναπτυξιακές προσπάθειες τόσο στη διαχείριση πολυκαταστημάτων όσο και σε νέους τομείς εμπορικής δραστηριοποίησης, αισθανόμαστε έτοιμοι να ανταποκριθούμε στην εμπιστοσύνη τους όσο και σε αυτή των συνεργατών, προμηθευτών και πελατών που χρόνια τώρα έχουν αγκαλιάσει όλες τις επιχειρηματικές μας πρωτοβουλίες. Βασιζόμενοι στους ανθρώπους μας, καλωσορίζουμε τα νέα μέλη του μετοχικού σχήματος και είμαστε αισιόδοξοι ότι τα κοινά μας σχέδια σε αυτό το ευρύτερο πλαίσιο συνεργασίας θα στεφθούν με επιτυχία»</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>