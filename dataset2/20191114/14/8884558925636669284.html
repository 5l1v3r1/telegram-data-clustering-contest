<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/kupe-je-se-bolj-prepricljiv"/>
    <meta property="og:site_name" content="Primorske novice"/>
    <meta property="article:published_time" content="2019-11-14T14:38:08+00:00"/>
    <meta property="og:title" content="Kupe je še bolj prepričljiv"/>
    <meta property="og:description" content="Po skoraj desetletju nastopanja je Audijev Q3 vendarle dobil svojega napol kupejevskega brata. Ker je oblikovno nekoliko bolj zanimiv, bo po napovedi zastopnika ta prevzel prodajno štafeto."/>
  </head>
  <body>
    <article>
      <h1>Kupe je še bolj prepričljiv</h1>
      <address><time datetime="2019-11-14T14:38:08+00:00">14 Nov 2019, 14:38</time> by <a rel="author">Peter Pirkovič</a></address>
      <p>
        <b>Po skoraj desetletju nastopanja je Audijev Q3 vendarle dobil svojega napol kupejevskega brata. Ker je oblikovno nekoliko bolj zanimiv, bo po napovedi zastopnika ta prevzel prodajno štafeto.</b>
      </p>
      <figure>
        <img src="https://static.primorske.si/foto/highres/zanimivosti/719783_262-audiq3_sb_-1-.jpg"/>
        <figcaption>V poplavi novih predstavnikov je Q3 sportback nekakšno logično nadaljevanje, ki je plod zahteve trga. V polnem koledarskem letu načrtujejo prodajo več kot 200 primerkov, kar predstavlja nekaj več kot polovico skupne prodaje modela z oznako Q3.  Foto: Peter Pirkovič</figcaption>
      </figure>
      <p>Oba brata sta identična do B stebrička, od tu naprej pa se pri sportbacku pozna razlika v kupejevsko nizki strehi in malce preoblikovanem zadku. Pri nekoliko nižji strehi bo malenkost manj prostora za glave potnikov na zadnji klopi, za odtenek manj bo tudi prostorninskih litrov, če se preklopi naslon zadnje klopi (Q3 SB ima 1400 l, Q3 1540 l). V osnovi imata oba brata Q3 na voljo 530 litrov prostora. Nekaj razlik je opaznih tudi pri dimenzijah. Q3 SB v dolžino meri natanko 4,5 metra in je 16 milimetrov daljši, za slabih pet centimetrov je nižji in za manj kot centimeter ožji. In še zanimiva posebnost. Q3 sportback nima klasičnih strešnih nosilcev, kar ne pomeni, da na strehi ni mogoče prevažati tovora. Le vpetje je drugačno.</p>
      <h3>Vgrajena tudi tehnika mehkega hibrida</h3>
      <p>V trenutni ponudbi motorjev so štiri enote. Dva dizla in dva bencinska štirivaljnika. Vrh ponudbe pri bencinarjih predstavlja dvolitrski turbo bencinski motor s 169 kilovati (oznaka 45 TFSI, serijsko quattro), precej več zanimanja bo za oznako 35 TFSI, pod katero se skriva 1,5-litrski 110 kilovatni motor, ki je zdaj na voljo z ročnim šeststopenjskim menjalnikom, a bo v kratkem ta dopolnjen s sedemstopenjsko avtomatiko in tehnologijo mehkega hibrida. V tem primeru gre za vgradnjo 48-voltnega sistema, ki pri zaviranju shranjuje nastalo energijo in jo uporablja pri dodajanju plina pri nizkih vrtljajih. V ponudbi so še vedno zastopani tudi dizelski pogoni. Podlaga jim je dvolitrski TDI, ki je na voljo s 110 (35 TDI) in 140 kilovati (45 TDI quattro).</p>
      <p>Cena osnovnega modela z bencinskim pogonom znaša 36.190 evrov, z dizelskim pa 39.270 evrov, a je pri obeh možno več kot enajst tisočakov vredno doplačilo za paket opreme edition one. Slednji prinaša med drugim 20-palčna platišča, matrične led žaromete, več aluminija v potniški kabini, usnje in alkantaro na športni sedežih ter klopi.</p>
    </article>
  </body>
</html>