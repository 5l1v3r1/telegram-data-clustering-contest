<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191114-mh17-zapys-rozmovy-bojovykiv-dovodyt-uchast-shojgu-u-vijni-na-donbasi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T14:33:20+00:00"/>
    <meta property="og:title" content="MH17. Запис розмови бойовиків доводить участь Шойгу у війні на Донбасі"/>
    <meta property="og:description" content="У записаній розмові член “ДНР” повідомляє місцевим командиру, що на Донбас “прибудуть люди з повноваженнями” від міністра оборони Росії Сергія Шойгу."/>
  </head>
  <body>
    <article>
      <h1>MH17. Запис розмови бойовиків доводить участь Шойгу у війні на Донбасі</h1>
      <address>
        <time datetime="2019-11-14T14:33:20+00:00">14 Nov 2019, 14:33</time>
      </address>
      <p>У записаній розмові член “ДНР” повідомляє місцевим командиру, що на Донбас “прибудуть люди з повноваженнями” від міністра оборони Росії Сергія Шойгу.</p>
      <p>Об’єднана слідча група (JIT), яка займається розслідуванням катастрофи MH17 над Донбасом, опублікувала <a href="https://www.politie.nl/ru/themes/mh17-%D0%BF%D0%BE%D0%B8%D1%81%D0%BA-%D1%81%D0%B2%D0%B8%D0%B4%D0%B5%D1%82%D0%B5%D0%BB%D0%B5%D0%B9-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D1%8B.html#alinea-title----">розшифровку</a> нового запису розмови між можливими лідерами сепаратистів.</p>
      <p>У ній підтверджується причетність міністра оборони Росії Сергія Шойгу до конфлікту на Донбасі.</p>
      <p>Так, 1 липня 2014 року бойовику з позивним “Монгол” зателефонував невідомий місцевий командир, якому сепаратист із “ДНР” повідомив про те, що в регіон “прибудуть люди з повноваженнями” від міністра оборони Росії Сергія Шойгу з метою замінити місцевих польових командирів людьми з Москви.</p>
      <p><b>Читайте:</b> <a href="https://fakty.com.ua/ua/svit/20190911-slidchi-niderlandiv-vyznaly-tsemaha-pidozryuvanym-u-spravi-mh17/">Слідчі Нідерландів визнали Цемаха підозрюваним у справі MH17</a></p>
      <p>Також “Монгол” пояснює невідомому, що той буде підпорядковуватися “міністру оборони” Ігорю Стрєлкову і “верховному головнокомандувачу” Олександру Бородаю.</p>
      <p>В інших розшифровках розмов Бородай, зокрема, стверджує, що “виконує накази і захищає інтереси виключно однієї держави – Російської Федерації”.</p>
      <figure>
        <iframe src="https://www.youtube.com/embed/n6MZxSLsUM4" width="640" height="360" data-service="Youtube" scrolling="no"/>
      </figure>
      <p>До слова, раніше Об’єднана слідча група заявила про появу <a href="https://fakty.com.ua/ua/ukraine/20190717-katastrofa-mh17-u-spravi-z-yavylysya-novi-svidky/">нових свідків у справі про катастрофу MH17</a>.</p>
    </article>
  </body>
</html>