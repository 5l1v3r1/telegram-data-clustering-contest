<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ua.news/ru/ochilnik-sbu-hodit-do-rpts-i-pidtrimuye-prodazh-sim-kartok-za-pasportami/"/>
    <meta property="og:site_name" content="UA.NEWS"/>
    <meta property="article:published_time" content="2019-11-14T14:33:07+00:00"/>
    <meta property="og:title" content="Очільник СБУ ходить до РПЦ і підтримує продаж сім-карток за паспортами"/>
    <meta property="og:description" content="Очільник Служби безпеки України Іван Баканов  розкрив деталі резонансних розслідувань, назвав спосіб боротьби з фейковими мінуваннями та пояснив, чому є прихожанином РПЦ в Україні. В інтер’вю «Главком» глава СБУ розповів про обмін терориста Цемаха, погрози Володимиру Зеленському, діяльність «ОПЗЖ» і Віктора Медведчука, а також корупцію й доплати у Верховній Раді. Усе інтерв’ю за хвилину. Доплати …"/>
  </head>
  <body>
    <article>
      <h1>Очільник СБУ ходить до РПЦ і підтримує продаж сім-карток за паспортами</h1>
      <address><time datetime="2019-11-14T14:33:07+00:00">14 Nov 2019, 14:33</time> by <a rel="author">UA.NEWS</a></address>
      <p>Очільник Служби безпеки України Іван Баканов  розкрив деталі резонансних розслідувань, назвав спосіб боротьби з фейковими мінуваннями та пояснив, чому є прихожанином РПЦ в Україні.</p>
      <p>В <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">інтер’вю</a> «Главком» глава СБУ розповів про обмін терориста Цемаха, погрози Володимиру Зеленському, діяльність «ОПЗЖ» і Віктора Медведчука, а також корупцію й доплати у Верховній Раді. Усе інтерв’ю за хвилину.</p>
      <p><b>Доплати «слугам народу» у конвертах — не підтверджений факт</b>, але це є тривожним сигналом. Втім, <b>депутатську зарплату слід збільшити</b>, та «привести її у відповідність до заробітної плати, яка дозволяє жити, не відволікаючись на побутову економію».</p>
      <p><b> СБУ не розшукує пранкера Джокера, який листувався із нардепом Тищенком від імені генпрокурора Руслана Рябошапки. </b>«Джокер не зробив нічого такого, що б могло привернути увагу Служби безпеки». Скарг від нардепів на нього не надходило.</p>
      <p><b>Зі справою про корупцію у фінансовому комітеті, яка завершилась перевірками нардепів на поліграфі, працює не лише СБУ, а й інші правоохоронці. </b>«Є реальний депутат-свідок. Я не можу прізвище його назвати».</p>
      <p><b>Якщо СБУ отримає дані про антидержавну діяльність «Опозиціїної платформи – За життя» Віктора Медведчука, буде відповідна реакція</b>. Результатів лінгвістичної експертизи висловлювань кума Путіна поки немає. Баканов їздив на день народження до нардепа від ОПЗЖ Григорія Суркіса, бо знає його «просто як людину».</p>
      <p><b>Стосунки Баканова з главою Офісу президента Андрієм Богданом </b><b>лише робочі</b> і ніякої бійки з ним не було.  «Я прийшов працювати на державу, а не вибудовувати стосунки з Богданом.Чим менше дружніх стосунків, тим менше кінджалів буде у спині». <b>Богдан не нав’язував главі СБУ Дмитра Нескоромного у керівники Головного слідчого управління,</b> його кандидатуру розглядали і раніше. «У політиці мені подобається почуття гумору пана Трампа. А за гумором Богдана я не слідкую».</p>
      <p><b>«Наявність Цемаха у списку на обмін ставила під питання весь обмін».</b> Обмін терориста був усвідомленим рішенням, тримати його далі в Україні не було сенсу, він би нічого не розповів ані українським, ані іноземним слідчим.</p>
      <p><b>Для боротьби з фейковими мінуваннями можна запровадити продаж SIM-карток за паспортом</b>, але це викличе спротив громадськості та не вирішить проблеми, оскільки повідомлення надходять і через електронну пошту.</p>
      <p><b>СБУ не володіє доказами, які б підтверджували проплаченість акцій «Ні капітуляції», </b>про що заявляв глава фракції «Слуга народу» Давид Арахамія. «Громадські організації мають право збирати гроші та витрачати їх – зокрема, на акції». Баканов доускає можливість законодавчого врегулювання вказаного аспекту.</p>
      <p><b>Кримінальне провадження про погрози Зеленському від нардепа Софії Федини та Марусі Звіробій, крім ДБР, відкрито і в СБУ.  </b>«Якщо лінгвістична експертиза підтвердить, що це була реальна погроза, то йтиметься про ув’язнення».</p>
      <p><b>Забруднення навколишнього середовища підприємствами – «величезна проблема».</b> Інвестори повинні бути більш відповідальними. Баканов дивується, як меткомбінат «Арселор Мітал» домігся дозволу на збільшення викидів.</p>
      <p><b>Баканов називає себе віруючою людиною та ходить до Свято-Введенського монастиря, який відноситься до РПЦ в Україні.</b> «Московського патріархату насправді не існує, його видумали політики для поділу на своїх та чужих, цинічно використовуючи віру у політичних ігрищах». А девіз «армія, мова, віра» є маніпуляцією для розділення людей.</p>
      <footer>Фото: 24 Канал</footer>
    </article>
  </body>
</html>