<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Jorge-Lorenzo-roda-premsa-anunciar-retirada_0_2343965685.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T14:39:00+00:00"/>
    <meta property="og:title" content="Jorge Lorenzo es retira: &quot;Ha arribat el dia, aquesta serà la meva última carrera&quot;"/>
    <meta property="og:description" content="El pilot ha estat acompanyat de Carmelo Ezpeleta, CEO de Dorna, i la resta de pilots del Mundial"/>
  </head>
  <body>
    <article>
      <h1>Jorge Lorenzo es retira: "Ha arribat el dia, aquesta serà la meva última carrera"</h1>
      <h2>El pilot ha estat acompanyat de Carmelo Ezpeleta, CEO de Dorna, i la resta de pilots del Mundial</h2>
      <address>
        <time datetime="2019-11-14T14:39:00+00:00">14 Nov 2019, 14:39</time>
      </address>
      <p>Jorge Lorenzo ha convocat una roda de premsa excepcional aquest dijous a la tarda a Xest, on es disputarà l'últim gran premi de MotoGP de la temporada. En una sala de premsa plena amb la resta de pilots del mundial, altres companys i familiars, Lorenzo ha comparegut acompanyat de Carmelo Ezpeleta, CEO de Dorna, i ha anunciat la seva retirada als 32 anys. "Crec que la vida d'un pilot està marcada per quatre dies principals. Quan debutes en un Mundial, quan guanyes la teva primera carrera, quan pots guanyar un Mundial i quan t'has de retirar. Aquest últim dia ha arribat per a mi. Aquesta serà la meva última carrera", ha explicat. </p>
      <figure>
        <img src="https://www.ara.cat/2019/11/14/esports/Jorge-Lorenzo-guanyar-titol-MotoGP_2343975787_67385181_117x66.jpg"/>
      </figure>
      <p>
        <a href="https://www.ara.cat/esports/motor/guerrer-Lorenzo-penja-casc_0_2343965698.html">El guerrer Lorenzo penja el casc</a>
      </p>
      <p>"Porto gairebé 20 anys competint. A Yamaha en vaig passar 9, que van ser els millors de la meva carrera. Després vaig pensar que era el moment d'un canvi. Va arribar l'emocionant etapa a Ducati i, més tard, vaig firmar per Honda, complint el somni de tot pilot que és competir en aquest equip. Desafortunadament van arribar les lesions, que em van privar de tenir unes condicions normals per competir, sumat al fet que aquesta moto no s'acabava d'ajustar a mi. No em vaig rendir, però quan començava a veure una mica la llum al final del túnel vaig tenir dues caigudes complicades, a Montmeló i Assen, i em vaig plantejar: «Jorge, ¿això realment val plena?». Al tornar a casa vaig pensar que volia seguir, però la muntanya se'm va fer molt alta i no vaig trobar ni la paciència ni les forces per seguir escalant-la. Tots sabeu que m'encanta guanyar i competir i en aquesta fase de la meva carrera era molt complicat fer-ho. No trobava la motivació", ha valorat Lorenzo en un llarg discurs, en què per moments ha fet pauses per contenir les emocions malgrat mostrar-se sencer i convençut en la seva decisió.</p>
      <p>"Em sap molt greu per l'Alberto [Alberto Puig és el cap de l'equip d'Honda, present en la roda de premsa de comiat], que va confiar en mi. Però Honda i jo som guanyadors, no ens podíem centrar només en entrar els punts. Vaig venir a Honda per lluitar pels podis i per estar en el Top-5, em sap greu perquè no ha pogut ser", ha continuat Lorenzo, que es considera "un afortunat" per haver pogut competir en "aquest gran esport" i haver pogut "ser campió". El pilot balear també ha volgut mostrar el seu agraïment a tots els pilots i persones vinculades amb el món de Moto GP, sense oblidar els seus familiars i el CEO de Dorna, Carmelo Ezpeleta. Quan ha acabat el seu discurs, els assistents s'han posat dempeus per dedicar un sonor aplaudiment a Lorenzo. </p>
      <p>"Un record? Són molts... però potser escolliria Malàisia 2010, quan vaig guanyar el campionat del Món [en MotoGP] i això em va donar una gran llibertat", ha resumit Lorenzo, que també ha citat altres grans moments de la seva carrera. "No he planificat gaire la meva vida. Ara em vull prendre unes llargues vacances aquest hivern, si pot ser en un lloc de sol i platja. Després ja veuré quin nou capítol enceto en la meva vida", ha afirmat el pilot mallorquí en la seva última resposta a la breu roda de premsa posterior a anunciar el seu comiat com a professional. </p>
      <h3>Serà MotoGP Legend</h3>
      <p>Ezpeleta ha pres llavors el torn de paraula per glossar la figura del mallorquí: "És molt complicat aconseguir cinc títols, com ha fet el Jorge, que ha pilotat entre els millors. Quan el vaig veure per primera vegada ja vaig pensar que era especial". El CEO de Dorna també ha explicat que quan va conèixer la decisió de Lorenzo va parlar amb la FIM i Dorna i ha anunciat que al pròxim Gran Premi a Jerez Lorenzo es convertirà en MotoGP Legend. </p>
      <h3>Una última temporada complicada</h3>
      <p>La posada en escena, acompanyat de familiars, companys i pilots, ha recordat la de la roda de premsa en la qual el català <a href="https://www.ara.cat/esports/Pedrosa-motor_0_2049995191.html">Dani Pedrosa va anunciar el seu adeu al Mundial l'any passat al traçat de Sachsenring</a>.</p>
      <p>La temporada que acaba aquest diumenge a València és la pitjor de Lorenzo des que el mallorquí va aterrar al Mundial de MotoGP. La falta d'adaptació a l'Honda, marca amb què va signar aquesta temporada per dos anys, fa que ja s'especulés amb el fet que Lorenzo podia anunciar la seva retirada o bé un canvi d'aires. </p>
      <p>Lorenzo, des que va arribar al Mundial, ha aconseguit proclamar-se dos cops campió del món de 250 cc (els anys 2006 i 2007) i tres cops campió del món de MotoGP (2010, 2012 i 2015).</p>
    </article>
  </body>
</html>