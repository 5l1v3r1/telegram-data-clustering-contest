<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639996/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AA%D8%B1%D8%AE%DB%8C%D8%B5-%D8%B4%D8%AF%D9%87-%D9%88-%D9%85%D9%88%D8%AC%D9%88%D8%AF-%D8%AF%D8%B1-%DA%AF%D9%85%D8%B1%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:32:00+00:00"/>
    <meta property="og:title" content="جزئیات جدید از خودروهای ترخیص شده و موجود در گمرک"/>
    <meta property="og:description" content="طبق اعلام گمرک ایران، از مجموع ۱۲ هزار و ۲۶۱ دستگاه خودروی سواری دپو شده، تعداد ۷۱۵۳ دستگاه ترخیص شده و تعداد ۵۱۰۸ دستگاه ترخیص نشده‌اند و ...."/>
  </head>
  <body>
    <article>
      <h1>
        <a href="https://www.bultannews.com/fa/news/639996/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AA%D8%B1%D8%AE%DB%8C%D8%B5-%D8%B4%D8%AF%D9%87-%D9%88-%D9%85%D9%88%D8%AC%D9%88%D8%AF-%D8%AF%D8%B1-%DA%AF%D9%85%D8%B1%DA%A9">جزئیات جدید از خودروهای ترخیص شده و موجود در گمرک</a>
      </h1>
      <h2>طبق اعلام گمرک ایران، از مجموع ۱۲ هزار و ۲۶۱ دستگاه خودروی سواری دپو شده، تعداد ۷۱۵۳ دستگاه ترخیص شده و تعداد ۵۱۰۸ دستگاه ترخیص نشده‌اند و ....</h2>
      <address><time datetime="2019-11-14T14:32:00+00:00">14 Nov 2019, 14:32</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، معاون <b>امور گمرکی</b> گمرک ایران جزئیات تازه‌ای از آخرین وضعیت <b>خودروهای ترخیص شده</b> و نیز خودروهای موجود در بنادر، مناطق ویژه، آزاد و گمرکات کشور ارائه کرد.</p>
      <p>مهرداد جمال ارونقی گفت: در یک بررسی کلی، می توان آخرین وضعیت خودروهای سواری ترخیص شده پس از اجرای مصوبۀ ۱۳۷۱۶۱‏/ت ۵۶۰۲۳ ه مورخ ۱۶‏/۱۰‏/۱۳۹۷ هیأت وزیران و اصلاحیه مربوطه و همچنین خودروهای سواری موجود در بنادر، مناطق ویژه و آزاد و گمرکات کشور را که هنوز نسبت به ترخیص آنها اقدام نشده است، به صورت ذیل در نظر گرفت که خودروهای سواری ترخیص شده در اجرای تصویب نامۀ شمارۀ ۱۳۷۱۶۱‏/ت۵۶۰۲۳ ه مورخ ۱۶‏/۱۰‏/۱۳۹۷ هیأت وزیران و اصلاحیه مربوطه طی تصویب نامۀ شمارۀ ۱۸۴۷۲‏/ت۵۶۵۴۶ ه مورخ ۲۱‏/۲‏/۱۳۹۸ مرجع مذکور، ۶۶۵۳ دستگاه است. همچنین گمرکات اجرائی نسبت به ترخیص بیش از ۵۰۰ دستگاه آمبولانس اقدام کرده‌اند.</p>
      <p>وی افزود: خودروهای سواری اظهار شده به گمرکات در اجرای تصویب نامه اشاره شده و اصلاحیه مربوطه که تشریفات گمرکی آنها انجام شده و حقوق ورودی مربوطه تودیع و نسبت به صدور پروانه گمرکی نیز برای این خودروها در مهلت مقرر اقدام شده است لیکن صاحبان کالا نتوانسته اند تا تاریخ ۱۶‏/۴‏/۱۳۹۸ نسبت به خروج این خودروها از گمرک اقدام کنند، ۱۰۴۸ دستگاه است. طبق بررسی های صورت گرفته، کلیه خودروهای موضوع این بند دارای حجم موتور زیر ۲۵۰۰ سی سی هستند. وزارت صنعت، معدن و تجارت درخصوص این خودروها اعلام کرده است: «با توجه به اینکه در مورد خودروهای مذکور، تشریفات گمرکی انجام و حقوق ورودی پرداخت و حتی پروانه گمرکی در مهلت مقرر در مصوبۀ دولت صادر شده است ترخیص خودروهای مذکور از نظر آن وزارتخانه بلامانع بوده لیکن اگر موضوع در کارگروه هماهنگی تجاری بانک مرکزی نیز مطرح و تصویب شود، اقدام موثری است.» که متعاقب طرح موضوع در جلسۀ کارگروه مذکور، نتیجۀ حاصله پس از وصول صورتجلسه اعلام خواهد شد.</p>
      <p>ارونقی در ادامه توضیح داد: خودروهای سواری اظهار شده به گمرکات در اجرای تصویب نامه اشاره شده و اصلاحیه تصویب نامه مربوطه، که تشریفات اولیه گمرکی آنها انجام شده لیکن تا تاریخ ۱۶‏/۴‏/۱۳۹۸ منتهی به صدور پروانۀ گمرکی نگردیده، ۳۴۰ دستگاه است. کلیه خودروهای موضوع این بند دارای حجم موتور زیر ۲۵۰۰ سی سی هستند که جهت « ترخیص » خودروهائی که تشریفات گمرکی آنها به پایان نرسیده و پروانۀ گمرکی برای آنها صادر نشده نیاز به اصلاح مصوبۀ قبلی (مصوبۀ ۱۳۷۱۶۱‏/ت۵۶۰۲۳ ه مورخ ۱۶‏/۱۰‏/۱۳۹۷ هیأت محترم وزیران) جهت اعطای مهلت جدیدی برای ترخیص این خودروها است.</p>
      <p>آخرین خبر از خودروهای اروندی</p>
      <p>ارونقی در خصوص خودروهای سواری موجود در منطقۀ آزاد اروند گفت: در مجموع ۲۲۷ دستگاه خودرو در گمرک خرمشهر متوقف است که مطابق بررسی های صورت پذیرفته، از این تعداد، ۷۳ دستگاه خودرو، سفارش آمریکا و ۱۵۴ دستگاه خودرو، بالای ۲۵۰۰ سی سی اعلام شده که سفارش آن کشور نیستند.</p>
      <p>وی افزود: با توجه به توضیحات فوق و مکاتبات صورت پذیرفته در خصوص این خودروها، مقرر شده است در خصوص ۷۳ دستگاه سفارش آمریکا، برابر پاسخ معاونت حقوقی ریاست جمهوری به استفساریه سازمان مناطق آزاد بررسی لازم معمول و اقدام لازم انجام شود. همچنین با توجه به مصوبه دولت مبنی بر ممنوعیت ورود خودروهای بالای ۲۵۰۰ سی سی، مابقی این خودروها که ۱۵۴ دستگاه است نیازمند اصلاح مصوبه دولت داشته و مقرر شده است سازمان منطقه آزاد با همراهی گمرک ایران نسبت به ارائه پیشنهاد مصوبه به هیئت محترم وزیران درخصوص الباقی خودروهای فوق الاشاره اقدام و پیگیری لازم را معمول کند که گمرک ایران در این خصوص آمادگی خود را جهت این موضوع اعلام کرده است.</p>
      <p>معاون فنی و امورگمرکی گمرک ایران در بخش دیگری از گفت‌وگوی خود با اشاره به خودروهای سواری با حجم موتور بالاتر از ۲۵۰۰ سی سی موجود در گمرکات قبل از تاریخ ۲۳‏/۶‏/۱۳۹۳ توضیح داد: تعداد این خودروها که قبل از صدور مصوبۀ شمارۀ ۷۰۴۴۱‏/ت۵۱۰۴۰ه مورخ ۲۳‏/۶‏/۱۳۹۳ وارد شده ، ۱۰۴ دستگاه برآورد شده است که مقرر شد تعداد خودروهایی که تا قبل از مصوبه اشاره شده طبق مصوبات دولت، به صورت مجاز وارد شده و تاکنون ترخیص نشده است با ذکر مشخصات هر خودروی معین به همراه پیشنهاد مصوبه، به مرجع مزبور ارسال شود تا در جریان تصمیم گیری دولت قرار گیرد که این اقدام نیز از سوی گمرک صورت گرفته است.</p>
      <p>وضعیت خودروهای دارای پرونده‌های قضایی</p>
      <p>وی در خصوص خودروهای سواری که دارای پرونده قضایی بوده و در مراجع ذیصلاح تحت رسیدگی هستند، بیان کرد: طبق بررسی های اولیه بعمل آمده، تعداد خودروهای سواری موجود در گمرکات، بنادر و مناطق آزاد و ویژه که دارای پرونده در مراجع محترم قضائی یا رسیدگی کننده هستند بیش از ۲۰۰۰ دستگاه برآورد می شود که هرگونه اقدام در این خصوص منوط به صدور دستور، قرار یا رأی مراجع ذیصلاح مربوطه خواهد بود. شایان ذکر است طبق بررسی های صورت گرفته، تمام خودروهای موضوع این بند دارای حجم موتور زیر ۲۵۰۰ سی سی هستند.</p>
      <p>ارونقی در رابطه با خودروهای سواری فاقد ثبت سفارش موجود در بنادر، مناطق ویژه ، آزاد و گمرکات که باهدف ورود به سرزمین اصلی تحت رویه واردات قطعی، وارد این اماکن شده اند تشریح کرد: طبق بررسی های به عمل آمده، تعداد این خودروها قریب به ۱۱۰۰ دستگاه است که فاقد ثبت سفارش هستند که حدود ۳۵۰ دستگاه از این خودروها دارای ثبت سفارش بوده اند که با ابلاغ تصویب نامۀ شمارۀ ۱۳۷۱۶۱‏/ت۵۶۰۲۳ ه مورخ ۱۶‏/۱۰‏/۱۳۹۷ هیأت محترم وزیران و دراجرای مفاد بند (۱)تصویبنامه عنوان شده، این ثبت سفارش ها ابطال شده و لیکن صاحبان این خودروها به دلایل مختلف نتوانسته اند نسبت به اخذ مجوز ثبت سفارش جدید، اظهار خودروها به گمرکات و ترخیص کالا در مهلت مقرر در مصوبۀ اشاره شده اقدام کنند.</p>
      <p>وی ادامه داد: همچنین برآورد می شود نسبت به ورود حدود ۷۵۰ دستگاه خودروی سواری به اماکن اشاره شده توسط افراد مختلف اقدام شده و این تصور وجود داشته که نهایتاً با صدور مجوز ثبت سفارش برای این خودروها موافقت به عمل خواهد آمد که تاکنون چنین اقدامی از سوی دولت صورت نپذیرفته است.</p>
      <p>او تاکید کرد: باید به این نکته توجه داشت که وفق مفاد ماده (۸) قانون مقررات صادرات و واردات « واردکنندگان کالاهای مختلف اعم از دولتی و غیردولتی برای اخذ مجوز ورود و ثبت سفارش باید قبل از ورود کالا، منحصرا به وزارت صنعت، معدن و تجارت مراجعه کنند.» که در مورد خودروهای اشاره شده فوق در رابطه با ۷۵۰ دستگاه این اقدام صورت نپذیرفته است.</p>
      <p>ارونقی گفت: این نکته نیز حائز اهمیت است که برای ثبت سفارش های بانکی مشمول مصوبۀ ۱۳۷۱۶۱‏/ت۵۶۰۲۳ ه مورخ ۱۶‏/۱۰‏/، قبض انبارهای صادره تا تاریخ ۱۶‏/۱۰‏/۱۳۹۷ ملاک عمل بوده و برای ثبت سفارش های بدون انتقال ارز، قبض انبار تا تاریخ ۱۶‏/۵‏/۱۳۹۷ ملاک عمل قرار گرفته است.</p>
      <p>معاون امور گمرکی گمرک ایران توضیح داد: با توجه به مفاد مواد (۳۸) و (۳۹)قانون امور گمرکی و اینکه این خودروها بدلیل فقدان ثبت سفارش، به گمرکات اظهار نشده است، اطلاع دقیقی از آمار آنها وجود نداشته و با این وجود، وفق بررسی های اولیه بعمل آمده گمان می رود در مجموع تعداد ۱۱۰۰ دستگاه خودروی سواری فاقد ثبت سفارش به شرح فوق در اماکن مذکور دپو شده باشد که تمام خودروهای موضوع این بند دارای حجم موتور زیر ۲۵۰۰ سی سی هستند.</p>
    </article>
  </body>
</html>