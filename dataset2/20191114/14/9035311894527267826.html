<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/erdogan-s-400-u-tamamen-kald-rma-egemenlik-haklarimiz-uzerinde-tasarruf-olur"/>
    <meta property="og:site_name" content="euronews"/>
    <meta property="article:published_time" content="2019-11-14T14:35:06+00:00"/>
    <meta property="og:title" content="Erdoğan: S-400'ü bırakıp Patriot'a yönelmemiz gibi bir şey olamaz"/>
    <meta property="og:description" content="Cumhurbaşkanı Recep Tayyip Erdoğan, &quot;S-400'ü tamamen kaldırma teklifini egemenlik haklarımız üzerinde tasarruf olarak görüyoruz.&quot; dedi."/>
  </head>
  <body>
    <article>
      <h1>Erdoğan: S-400'ü bırakıp Patriot'a yönelmemiz gibi bir şey olamaz</h1>
      <address><time datetime="2019-11-14T14:35:06+00:00">14 Nov 2019, 14:35</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, "S-400'ü tamamen kaldırma teklifini egemenlik haklarımız üzerinde tasarruf olarak görüyoruz." dedi.</p>
      <p>Amerika Birleşik Devletleri (ABD) dönüşü konuşan Erdoğan, Türkiye ile ABD arasındaki sorunların karşılıklı saygı ve milli çıkarlar temelinde çözümü için Trump'ın samimi bir çaba içinde olduğunu söyledi.</p>
      <p>Türkiye'nin ABD yaptırımlarına maruz kalmamak için Rusya'dan satın aldığı S-400 hava savunma sistemlerini aktife etmeyebileceği söylentileriyle ilgili olarak Erdoğan, "Patriotları da alabiliriz dedik. Bunu alırken S-400'ü tamamen kaldırma teklifini egemenlik haklarımız üzerinde tasarruf olarak görüyoruz. S400'ü bırakıp tamamen Patriot'a yönelmemiz gibi bir şey olamaz. 'Patriot'u da alalım' dedik. Ama S400'ü de alacağız. (F-35) Görevlendirmeyi yaptık, temennim odur ki çalışmalar sonunda olumlu netice alırız. Trump'ı yaklaşımlarında olumlu ve yapıcı gördüm" dedi.</p>
      <h3>"Elimizde hem Patriotlar hem de S400 olacak"</h3>
      <p>"Rusya ile ticaret hacminin 30 milyar dolara yaklaştığını ifade eden Erdoğan şöyle devam etti: "Şimdi böyle bir konumdayken bizim kalkıp S-400'ü bırakıp tamamen Patriot'a yönelmemiz gibi bir şey olamaz. 'Ama biz Partiot'u da alalım' dedik. Ama S-400'ü de alacağız. Çünkü bizim çok yönlü bir savunma sistemini kurma anlayışımız var. Silahlı Kuvvetler olarak kendi programımızı böyle belirledik. Yani elimizde o da olacak, o da olacak."</p>
      <ul>
        <li>
          <a href="https://tr.euronews.com/2019/11/13/canli-anlatim-cumhurbaskani-erdogan-amerika-birlesik-devletlerinde">Erdoğan ile Trump arasındaki kritik zirvede neler yaşandı?</a>
        </li>
        <li>
          <a href="https://tr.euronews.com/2019/11/14/trump-erdogan-gorusmesi-buzlar-cozuldu-mu">Trump-Erdoğan görüşmesi: Buzlar çözüldü mü?</a>
        </li>
        <li>
          <a href="https://tr.euronews.com/2019/11/14/trump-erdogan-toplantisinda-one-cikan-sorular">Trump - Erdoğan toplantısında öne çıkan soru ve cevaplar</a>
        </li>
      </ul>
      <h3>"Tel Abyad ile Rasulayn arası 120 kilometreyi kontrol altına aldık"</h3>
      <p>"ABD'nin silah verdiği PKK/PYD'nin, dışına çekilmesi istenen 32 kilometre hat sonunda PKK/PYD ilişkisi bu hattın ötesinde devam ederse Türkiye'nin stratejisi nasıl olur?" şeklindeki soru üzerine Erdoğan, ABD Başkanı Donald Trump ve senatörlere burada en önemli konunun 20 mil yani 32 kilometre derinlik olduğunu söylediğini aktardı.</p>
      <p>Trump'ın bunu 444 kilometre genişlik olarak söylediğini aktaran Erdoğan, "Biz, şu anda Tel Abyad ile Rasulayn arası 120 kilometreyi kontrol altına aldık. Tabii derinlikle birlikte alan 4 bin kilometrekarenin üzerinde... Allah nasip ederse 3-4 Aralık NATO Liderler Toplantısı'nda da ben güvenli bölge konusunu gündeme getireceğim. Orada güvenli bölge konusunu gündeme getirdiğimizde NATO ülkelerinin tavrı ne olacak göreceğiz. Bu iş lafla olmuyor." değerlendirmesinde bulundu.</p>
    </article>
  </body>
</html>