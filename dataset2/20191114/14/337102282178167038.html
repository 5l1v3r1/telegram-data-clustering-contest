<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%A7-%D9%BE%D8%A7%D8%AF%D8%B1%D9%85%DB%8C%D8%A7%D9%86%DB%8C-%D9%85%D8%B5%D8%B1%D8%8C-%D8%A2%D8%AA%D8%B4%E2%80%8C%D8%A8%D8%B3%DB%8C-%D8%B4%DA%A9%D9%86%D9%86%D8%AF%D9%87-%D9%85%DB%8C%D8%A7%D9%86-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%A8%D8%B1%D9%82%D8%B1%D8%A7%D8%B1-%D8%B4%D8%AF-20191114/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-14T14:31:32+00:00"/>
    <meta property="og:title" content="با پادرمیانی مصر، آتش‌بسی شکننده میان اسرائیل و جهاد اسلامی برقرار شد"/>
    <meta property="og:description" content="بعد از دو روز درگیری شدید، اسرائیل و سازمان فلسطینی جهاد اسلامی پذیرفتند که حملات متقابل را متوقف کنند. با اینحال ارتش اسرائیل هشدار داده است که کوچکترین شلیک یا پرتاب موشک از سوی فلسطینی‌ها، با واکنش قاطعانۀ اسرائیل مواجه خواهد شد. مصر که در منطقۀ..."/>
  </head>
  <body>
    <article>
      <h1>با پادرمیانی مصر، آتش‌بسی شکننده میان اسرائیل و جهاد اسلامی برقرار شد</h1>
      <address>
        <time datetime="2019-11-14T14:31:32+00:00">14 Nov 2019, 14:31</time>
      </address>
      <p>
        <b>بعد از دو روز درگیری شدید، اسرائیل و سازمان فلسطینی جهاد اسلامی پذیرفتند که حملات متقابل را متوقف کنند. با اینحال ارتش اسرائیل هشدار داده است که کوچکترین شلیک یا پرتاب موشک از سوی فلسطینی‌ها، با واکنش قاطعانۀ اسرائیل مواجه خواهد شد. مصر که در منطقۀ غزه و همچنین در سازمان جهاد اسلامی نفوذ زیادی دارد، در برقراری این آتش‌بس نقش اساسی داشت.</b>
      </p>
      <p>از ساعت پنج و نیم بامداد پنجشنبه ١۴ نوامبر/٢٣ آبان، اتش‌بس در منطقۀ غزه به اجرا درآمد. طی دو روز قبل از آن، حملات اسرائیل به این منطقه دست کم ٣۴ کشته به جا گذاشت.</p>
      <p>یک روز قبل از اجرای آتش‌بس، نیکلای ملادنوف فرستادۀ سازمان ملل به قاهره رفت تا همراه با مقامات مصری، با مسئولان سازمان جهاد اسلامی دیدار کند و زمینۀ آتش‌بس را فراهم آورد.</p>
      <p>بامداد پنجشنبه، یک مقام مصری که نام برده نشده گفت: "توافق آتش‌بس به لطف تلاش‌های مصر صورت گرفته است".</p>
      <p>
        <b>کشته شدن خانوادۀ هشت نفری</b>
      </p>
      <p>چند ساعت قبل از برقراری آتش‌بس، اسرائیل با حملۀ هوایی به محلی به اسم دیرالبلح، واقع در جنوب غزه، یک خانوادۀ هشت نفری را کشت.</p>
      <p>اسرائيل می‌گوید که پدر خانواده، رسمي أبو ملحوس، یکی از فرماندهان جهاد اسلامی و مسئول واحد موشک‌پرانی به خاک اسرائیل بوده است. اما اهالی غزه می‌گویند که وی مأمور سادۀ پلیس تشکیلات خودگردان بوده است. سه کودک و دو زن در این حملۀ اسرائیل کشته شدند.</p>
      <p>موج خشونت‌های اخیر با کشته شدن یکی از اعضای سازمان جهاد اسلامی آغاز شد. سحرگاه سه‌شنبه ١٣ نوامبر، ارتش اسرائیل بهاء أبوالعطا فرماندۀ عالیرتبۀ جهاد اسلامی و همسرش را در خانه‌شان به قتل رساند. به دنبال آن، موشک‌پرانی از غزه به طرف خاک اسرائیل شدت گرفت.</p>
      <p>معلوم نیست که آتش‌بس میان اسرائیل و جهاد اسلامی چقدر دوام می‌آورد. سازمان جهاد اسلامی فلسطین در آغاز به عنوان شاخه‌ای از جهاد اسلامی مصر شکل گرفت اما به تدریج از آن جدا شد، با اینحال، دولت مصر و سازمان امنیت آن نفوذ زیادی در جهاد اسلامی فلسطین دارند. سازمان حماس، دیگر سازمان فلسطینی که اختیار منطقۀ غزه را در دست دارد، از چند ماه قبل توافق آتش‌بسی را با اسرائیل امضا کرده که همچنان معتبر است.</p>
    </article>
  </body>
</html>