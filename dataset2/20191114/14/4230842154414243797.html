<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191114-oleksij-alyakin-shho-vidomo-pro-cholovika-nardepa-vid-slugy-narodu-anny-skorohod/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T14:02:38+00:00"/>
    <meta property="og:title" content="Олексій Алякін: що відомо про чоловіка нардепа від Слуги народу Анни Скороход"/>
    <meta property="og:description" content="В Україні затримали чоловіка народного депутата від Слуги народу Анни Скороход Олексія Алякіна. Факти ICTV зібрали все, що про нього відомо."/>
  </head>
  <body>
    <article>
      <h1>Олексій Алякін: що відомо про чоловіка нардепа від Слуги народу Анни Скороход</h1>
      <address>
        <time datetime="2019-11-14T14:02:38+00:00">14 Nov 2019, 14:02</time>
      </address>
      <p>В Україні затримали чоловіка народного депутата від Слуги народу Анни Скороход Олексія Алякіна. Факти ICTV зібрали все, що про нього відомо.</p>
      <p>Олексій Алякін – бізнесмен з Росії, який є чоловіком народного депутата від Слуги народу Анни Скороход. За її словами, він був затриманий за запитом Росії, надісланим 2017 року.</p>
      <p>Скороход заявила, що її <a href="https://fakty.com.ua/ua/ukraine/20191114-ne-golosuvala-za-ukazom-fraktsiyi-skorohod-zvynuvatyla-slugu-narodu-u-tysku/">чоловіка затримали через її політичну позицію</a> і відмову голосувати за відкриття ринку землі.</p>
      <h3>Біографія Олексія Алякіна</h3>
      <p>Олексій Алякін народився 17 жовтня 1972 року в Ташкенті.</p>
      <p>У 1992 році закінчив Ярославське вище військово-фінансове училище, а після – Інститут економіки і культури в Москві.</p>
      <p>На початку 1990-х працював вчителем економіки в московській школі. Пізніше в Національному інституті розвитку.</p>
      <p>У 1994 році заснував групу компаній Реінвест, яка займалася девелоперським бізнесом в Підмосков’ї та інвестиціями в нерухомість. До неї входили торговий дім КСЕ і турфірма Інна-тур. У 1997 році Алякін балотувався в депутати Мосміськдуми, але не пройшов.</p>
      <p>Також в цей час придбав частки Маст-банку, Юнікорбанку, Інтеркапіталбанку, банків Окський, АБ Фінанс, Кедр і Пушкіно.</p>
      <p><b>Читайте:</b> <a href="https://fakty.com.ua/ua/uncategory/20191031-ne-vnesly-yiyi-popravky-deputat-skorohod-rozplakalasya-u-sesijnij-zali/">Не внесли її поправки – депутат Скороход розплакалася у сесійній залі</a></p>
      <p>З 2000 року працював заступником голови департаменту промисловості Мінмайна РФ. У 2003 році обійняв пост директора московського НДІ хімічних реактивів і хімічно чистих речовин, а у 2008 році був гендиректором Науково-дослідного фізико-хімічного інституту ім. Карпова.</p>
      <p>Через чотири роки основний акціонер девелопера Potok Сергій Полонський передав оперативне керування компанією Алякіну, який збирався викупити його акції.</p>
      <p>У 2013 році сторони розірвали угоду, а Полонський звинуватив Алякіна у виведенні активів. У цьому ж році Алякін продав частки в банках Кедр і Пушкіно, а Арбітражний суд Москви ухвалив заяву про банкрутство бізнесмена.</p>
      <p>У 2014 році Алякін продав останній банківський актив Юнікорбанку і поїхав з Росії. У 2015 році Тверський суд Москви ухвалив рішення заарештувати Алякіна. Бізнесмена було оголошено у федеральний і міжнародний розшук у справі про шахрайство і незаконне виведення 700 млн рублів ($10 млн).</p>
      <p>Раніше Факти ICTV писали, <a href="https://fakty.com.ua/ua/ukraine/20191114-shho-vidomo-pro-deputata-slugy-narodu-annu-skorohod/">що відомо про нардепа Анну Скороход</a>, яка заявила про політичний тиск на неї.</p>
    </article>
  </body>
</html>