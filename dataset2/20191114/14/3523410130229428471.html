<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639992/%D8%B1%D9%88%D9%86%D8%AF-%D9%81%D8%B9%D9%84%DB%8C-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D9%85%D8%A7-%D8%B1%D8%A7-%D9%86%DB%8C%D8%A7%D8%B2%D9%85%D9%86%D8%AF-%D9%88%D8%A7%D8%B1%D8%AF%D8%A7%D8%AA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:16:00+00:00"/>
    <meta property="og:title" content="روند فعلی مصرف بنزین ما را نیازمند واردات می‌کند"/>
    <meta property="og:description" content="مدیر برنامه ریزی شرکت پخش فرآورده‌های نفتی گفت:اگر روند مصرف بنزین باشتاب فعلی ادامه پیدا کند در آینده نزدیک یا باید پالایشگاه‌های جدیدی بسازیم یا ..."/>
  </head>
  <body>
    <article>
      <h1>
        <a href="https://www.bultannews.com/fa/news/639992/%D8%B1%D9%88%D9%86%D8%AF-%D9%81%D8%B9%D9%84%DB%8C-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D9%85%D8%A7-%D8%B1%D8%A7-%D9%86%DB%8C%D8%A7%D8%B2%D9%85%D9%86%D8%AF-%D9%88%D8%A7%D8%B1%D8%AF%D8%A7%D8%AA-%D9%85%DB%8C%E2%80%8C%DA%A9%D9%86%D8%AF">روند فعلی مصرف بنزین ما را نیازمند واردات می‌کند</a>
      </h1>
      <h2>مدیر برنامه ریزی شرکت پخش فرآورده‌های نفتی گفت:اگر روند مصرف بنزین باشتاب فعلی ادامه پیدا کند در آینده نزدیک یا باید پالایشگاه‌های جدیدی بسازیم یا ...</h2>
      <address><time datetime="2019-11-14T14:16:00+00:00">14 Nov 2019, 14:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شهرام رضایی گفت: آمار و اطلاعات حدود ۱۱ سال استفاده از <b>سامانه هوشمند سوخت</b> نشان می‌دهد ما تقریبا به ازای هر خودرو یک لیتر بیشتر از استانداردهای جهانی بنزین مصرف می‌کنیم.</p>
      <p>وی با بیان اینکه هم اکنون ۱۶ میلیون خودرو و ۷ میلیون موتورسیکلت از بنزین مصرف می‌کند، ادامه داد: اگر این تعداد خودرو و موتورسیکلت در هر ۱۰۰ کیلومتر پیمایش یک لیتر بیشتر از استاندارد جهانی بنزین مصرف کند این یعنی اینکه ما روزانه به میزان تولید یک پالایشگاه ۲۰ میلیون لیتری بیشتر از میانگین جهانی بنزین مصرف می‌کنیم.</p>
      <p>رضایی با بیان اینکه این روند مصرف، روند مناسبی نیست، افزود: البته دلیل مصرف بالای بنزین در کشور به دلایلی نظیر مصرف بالای خودروهای داخلی، ​نبود خودروهای کم مصرف و اصلاح نشده الگوی مصرف است.</p>
      <p>وی با بیان اینکه هم اکنون همه ظرفیت پالایشگاهی کشور برای تولید بنزین در داخل مصرف می‌شود، تصریح کرد: اگر روند مصرف بیشتر از این شود این شائبه پیش می آید که یا باید مثل قبل وابسته به واردات شویم یا اینکه پالایشگاه جدیدی بسازیم که در شرایط فعلی هیچ کدام از این‌ها امکان پذیر نیست.</p>
      <p>این مقام مسئول بهترین راه برای کاهش مصرف بنزین را بهینه کردن مصرف در بخش حمل و نقل عنوان کرد و افزود: هم اکنون به دلیل مسئله گرمایش زمین استفاده از سوخت‌های فسیلی در جهان رو به کاهش است و ما نیز تعهد داریم تا سال ۲۰۴۰ میلادی انتشار گاز مونواکسید کربن و گازهای گلخانه‌ای را کاهش دهیم.</p>
      <p>مدیر برنامه ریزی شرکت ملی پخش فرآورده‌های نفتی با بیان اینکه گذشته از مسائل زیست محیطی و تعهدات بین المللی، بنزین یک کالای راهبردی است که باید در مصرف آن دقت کنیم، گفت: این منابع که امروز در اختیار ماست متعلق به نسل‌های آینده نیز است و ما باید در امانت داری کوشا باشیم.</p>
      <p>وی تولید خودروهای کم مصرف و اصلاح مصرف در بخش حمل و نقل را از راهکارهای بهینه سازی مصرف سوخت عنوان کرد و افزود: با استفاده از فناوری ارتباطات می‌توان از سفرهای غیر ضروری مردم کاست تا بدین ترتیب شاهد کاهش مصرف در بخش حمل و نقل عمومی باشیم.</p>
      <p>رضایی با بیان اینکه شرکت ملی پالایش و پخش فرآورده‌های نفتی تمامی زیرساخت‌های لازم برای تامین سوخت مورد نیاز مردم را فراهم کرده و می‌کند، گفت: با این حال باید تلاش کرد تا برای اینکه نیاز نباشد در آینده واردات سوخت انجام دهیم و یا پالایشگاه‌های جدیدی بسازیم بهتر آن است که در مصرف منابع صرفه جویی کنیم.</p>
    </article>
  </body>
</html>