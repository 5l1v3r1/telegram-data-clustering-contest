<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Specialist-za-probiva-pod-garata-Shte-ima-golyam-problem-s-trafika-pone-za-2-godini-913860"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T14:42:00+00:00"/>
    <meta property="og:title" content="Специалист за пробива под гарата: Ще има голям проблем с трафика поне за 2 години"/>
    <meta property="og:description" content="Изграждането на пробив под централна жп гара в Пловдив вероятно ще бъде отложено във времето, предад..."/>
  </head>
  <body>
    <article>
      <h1>Специалист за пробива под гарата: Ще има голям проблем с трафика поне за 2 години</h1>
      <address>
        <time datetime="2019-11-14T14:42:00+00:00">14 Nov 2019, 14:42</time>
      </address>
      <p>Изграждането на пробив под централна жп гара в Пловдив вероятно ще бъде отложено във времето, предаде репортер на <b>Plovdiv24.bg</b>. Днес в НКЖИ беше отворена единствената оферта в процедурата по ЗОП. Предложението е на "Обединение Проект Пловдив", в което влизат "Трейс груп Холд" и "Балкантел" ООД.</p>
      <p>Консорциумът предлага цена от близо 112 милиона лева без ДДС. Срещу тази сума строителят ще модернизира железния път, контактната мрежа и системите за сигнализация и телекомуникации в гара Пловдив и ще изгради комуникационно-транспортен пробив под жп ареала на гара Пловдив. Предложената цена е по-висока от обявената от държавата сума, която възлиза на малко под 80 млн. лв.</p>
      <p>Според инж. Емил Бойчев - председател на Камарата на инженерите в инвестиционното проектиране - Пловдив заради разминаването в цифрите поръчката трябва да бъде прекратена, както изисква ЗОП. </p>
      <p>"Преди няколко месеца бяхме поканени в Общината да ни представят схемата на пробива под Централна гара. Проектът като технология не е добър, ще има голям проблем с трафика за период от поне две години, тъй като ще засегне кръговото на гарата и булевардите "Христо Ботев" и "Васил Априлов"" - обясни инж. Бойчев. Той уточни, че на практика няма идеен проект за пробива, а това, което им е било представено, било схема. </p>
      <p>Общественаната поръчка на НКЖИ обхваща пробив под гарата, чрез който ще се свържат булевардите "Васил Априлов", от една страна и "Македония" и ул. "Димитър Талев", от друга. Включена е смяна на жп линиите, модернизация на жп системите и оборудването, направа на пешеходни пасарелки и подлези. Изпълнението е разделено на три етапа - проектиране, строителство и издаване на сертификат за оперативна съвместимост.</p>
    </article>
  </body>
</html>