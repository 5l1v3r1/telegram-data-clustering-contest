<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/14/eliteltek-a-tiszakecskei-baltas-gyilkost"/>
    <meta property="og:site_name" content="infostart"/>
    <meta property="article:published_time" content="2019-11-14T14:00:54+00:00"/>
    <meta property="og:title" content="Elítélték a tiszakécskei baltás gyilkost"/>
    <meta property="og:description" content="Jogerősen 20 év fegyházbüntetésre ítélte a Szegedi Ítélőtábla azt a nőt, aki két évvel ezelőtt egy baltával agyonverte a saját nagymamáját."/>
  </head>
  <body>
    <article>
      <h1>Elítélték a tiszakécskei baltás gyilkost</h1>
      <address><time datetime="2019-11-14T14:00:54+00:00">14 Nov 2019, 14:00</time> by <a rel="author">Infostart / MTI</a></address>
      <h3>Jogerősen 20 év fegyházbüntetésre ítélte a Szegedi Ítélőtábla azt a nőt, aki két évvel ezelőtt egy baltával agyonverte a saját nagymamáját.</h3>
      <p>A táblabíróság különös kegyetlenséggel elkövetett emberölés és kifosztás bűntettében mondta ki bűnösnek a jelenleg 37 éves vádlottat.</p>
      <p>A nő 2017. november 9-én este azért érkezett 81 éves sarkadkeresztúri nagymamájához, hogy pénzt kérjen tőle. Az idős asszony azonban ezt megtagadta, és vitatkozni kezdtek. A veszekedés másnap reggel is folytatódott, és odáig fajult, hogy a vádlott egy baltával kétszer lesújtott a sértett fejére. A megtámadott összeesett és hörögni kezdett.</p>
      <blockquote>A vádlott később még legalább ötször lesújtott az idős asszonyra, aki meghalt.</blockquote>
      <p>A vádlott levette a sértettről arany ékszereit, majd a holttestet egy kukába rejtette, és kivitte az ingatlan melléképületéhez. Később igyekezett a nyomokat eltüntetni, újabb arany ékszereket és egy laptopot vett magához, majd megpróbálta elhagyni a házat, de megérkezett az egyik szomszéd, akit az áldozat egy másik unokája hívott fel, mert nem érte el az idős asszonyt. A szomszéd, majd a helyszínre érkező rokonok kérdőre vonták a vádlottat, majd rendőrt hívtak, akik megtalálták az elrejtett holttestet. Döntésével a táblabíróság helybenhagyta a Gyulai Törvényszék első fokon hozott ítéletét.</p>
      <p>
        <i>Nyitókép: Pixabay</i>
      </p>
    </article>
  </body>
</html>