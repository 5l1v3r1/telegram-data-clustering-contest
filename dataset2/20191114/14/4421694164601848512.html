<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/pogrozhuvaly-vykradennyam-i-rozpravoyu-politsiya-zatrymala-zlochynnu-grupu-kolektoriv-foto-video/"/>
    <meta property="og:site_name" content="VARTA1"/>
    <meta property="article:published_time" content="2019-11-14T14:20:32+00:00"/>
    <meta property="og:title" content="“Погрожували викраденням і розправою”: поліція затримала злочинну групу «колекторів» (ФОТО, ВІДЕО)"/>
    <meta property="og:description" content="Портал оперативних та новин Varta1 ( Варта1 ) був створений на тлі державних подій, активістами які не змогли залишитися байдужими. Varta1 повідомляє про події у Львові та Україні."/>
  </head>
  <body>
    <article>
      <h1>“Погрожували викраденням і розправою”: поліція затримала злочинну групу «колекторів» (ФОТО, ВІДЕО)</h1>
      <address>
        <time datetime="2019-11-14T14:20:32+00:00">14 Nov 2019, 14:20</time>
      </address>
      <p>Post Views: 6 023</p>
      <p>
        <b>У Києві поліція затримала злочинну групу «колекторів». Погрожуючи фізичною розправою, вони вимагали у громадян повернення неіснуючих боргів.</b>
      </p>
      <p>Про це повідомив Голова Національної поліції України Ігор Клименко.</p>
      <p>Упродовж двох останніх місяців, до поліції надійшло кілька заяв від громадян: невідомі особи, погрожуючи насильством, пошкодженням майна, незаконним позбавленням волі, вимагають повернути гроші, які начебто були взяті у борг.</p>
      <p>«Встановлено, що група осіб розробила злочинну «схему», за якою розшукувалися громадяни і під приводом діяльності колекторської фірми у цих громадян вимагали гроші. Як правило, ці суми були від 5-ти до 250-ти тисяч доларів США», — розповів Голова Національної поліції України Ігор Клименко.</p>
      <p>Встановивши дату, час та місце зустрічі одного з потерпілих з учасником злочинного угрупування, слідчі Головного слідчого управління Нацполіції, оперативники Управління стратегічних розслідувань поліції в місті Києві затримали зловмисника. Затримання відбувалося з участю полку особливого призначення «Київ» за процесуального керівництва Генпрокуратури.</p>
      <figure>
        <img src="https://varta1.com.ua/wp-content/uploads/2019/11/Kyiv_dsr_zatrimannia_kolektoriv_w.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/Kyiv_dsr_zatrimannia_kolektoriv_q.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/Kyiv_dsr_zatrimannia_kolektoriv_t.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/Kyiv_dsr_zatrimannia_kolektoriv_e.jpg"/>
      </figure>
      <p>З місця події правоохоронці вилучили 10 тисяч доларів США, які потерпілий, побоюючись фізичної розправи, передав фігурантові як повернення частини неіснуючого боргу. Згодом, затримали ще трьох спільників затриманого зловмисника, які забезпечували силову підтримку діяльності злочинної організації.</p>
      <p>«До складу злочинного угрупування входило вісім чоловіків, два із них — це колишні працівники правоохоронних органів. Наразі, четверо осіб затримано у порядку статті 208 Кримінального процесуального кодексу України, ще четверо — оголошено в розшук», — повідомив глава Нацполіції Ігор Клименко.</p>
      <p>Досудове розслідування проводиться у межах кримінального провадження, розпочатого за ч. 3 ст. 146 (викрадення людини), ч. 2 і 4 ст. 189 (вимагання) та ч. 1 ст. 255 (створення злочинної організації) Кримінального кодексу України.</p>
      <p>За місцем мешкання затриманих проведено обшуки. Фігурантам загрожує до 12-ти років позбавлення волі з конфіскацією майна.</p>
      <figure>
        <iframe src="https://www.youtube.com/embed/WOKG39_gEfY" width="640" height="360" data-service="Youtube" scrolling="no"/>
      </figure>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>