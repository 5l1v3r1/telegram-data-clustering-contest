<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/mau-i-borispil-hab-shcho-habi-dayut-ukrajinskim-pasazhiram-yaki-cogo-navit-ne-pomichayut-50053532.html"/>
    <meta property="og:site_name" content="НВ"/>
    <meta property="article:published_time" content="2019-11-14T14:00:00+00:00"/>
    <meta property="og:title" content="Борги авіакомпаній і концесія аеропортів: до чого призведуть ініціативи уряду"/>
    <meta property="og:description" content="Я спробую доступно пояснити, що таке аеропорт-хаб і транзитна мережа МАУ. І що вони дають українським пасажирам, які цього навіть не помічають"/>
  </head>
  <body>
    <article>
      <h1>Борги авіакомпаній і концесія аеропортів: до чого призведуть ініціативи уряду</h1>
      <h2>Я спробую доступно пояснити, що таке аеропорт-хаб і транзитна мережа МАУ. І що вони дають українським пасажирам, які цього навіть не помічають</h2>
      <address><time datetime="2019-11-14T14:00:00+00:00">14 Nov 2019, 14:00</time> by <a rel="author">Олександр Ланецький</a></address>
      <p>У публічному просторі України знову піднята тема чи треба підтримувати українські авіакомпанії в цілому і МАУ зокрема. Навіть Міністр інфраструктури раптом заговорив про борги і те, що вони створюють проблеми. Одночасно активно мусуються розмови, про плани іноземних лоукостерів створити дочірнє підприємство в Україні і літати між українськими містами, а також про концесію державних аеропортів.</p>
      <p>При цьому думка типового українського пасажира найчастіше зводиться до такої фрази: «Національна авіакомпанія? Мені не цікаві МАУ і їх проблеми, а вже тим більше мені не потрібна їхня транзитна модель! Транзитна авіакомпанія — це ось Lufthansa або Turkish Airlines. Для мене МАУ — це виключно поінт-ту-поінт авіакомпанії. Тому я буду купувати їх квитки тільки якщо вони будуть значно дешевше конкурентів. За можливості я завжди краще куплю квитки у іноземній авіакомпанії».</p>
      <p>
        <i>Довідка:</i>
      </p>
      <p>
        <i>В Європі є 5 великих хабів — Лондон (Гатвік), Амстердам, Франкфурт-на-Майні, Стамбул (новий міжнародний аеропорт), Париж (імені де Голля). Десяток середніх — Відень, Мілан (Мальпенса), Копенгаген, Москва (Шереметьєво) та ін. І десяток малих. Серед яких Варшава, Рига, Гельсінкі й український Бориспіль.</i>
      </p>
      <p>У світі немає жодного хаба, який розвиває іноземна авіакомпанія. Навпаки, мережеві авіакомпанії зацікавлені не в прямих польотах між чужими аеропортами, а в тому, щоб возити пасажирів з них через свій хаб.</p>
      <p>Лоукости таким бізнесом не займаються за визначенням. Їх модель — це прямі польоти між аеропортами. Іноді хабом лоукостерів називають аеропорт в якому вони базуються і виконують велику кількість рейсів, як наприклад Лондон-Стастенд або Лондон-Лутон. Але більш правильно це називати базовим або вузловим аеропортом.</p>
      <p>
        <b>Я спробую доступно пояснити, що таке аеропорт-хаб і транзитна мережа МАУ. І що вони дають українським пасажирам, які цього навіть не помічають.</b>
      </p>
      <p><b>1. Хаб можна представити у вигляді «колеса зі спицями».</b> Центр — це аеропорт, через який авіакомпанія, що базується в ньому, здійснює наскрізні транзитні перевезення пасажирів з одного аеропорту в інший, розташовані на протилежних кінцях «спиць». Наприклад, з Тель-Авіва або Запоріжжя в Нью-Йорк через Бориспіль.</p>
      <aside>Якщо хаба не буде, то Бориспіль втратить понад 4 млн пасажирів на рік і доходи від них</aside>
      <p>У Борисполі транзитні пасажири складають близько 30% пасажиропотоку, який за 10 міс. 2019 року склав 13,7 млн осіб. Практично всі вони — клієнти МАУ. Аеропорт в своїй статистиці враховує їх двічі. Наприклад, один громадянин Грузії, який прилетів з Тбілісі до Борисполя і через годину полетів у Мадрид, за статистикою проходить, як 2 пасажири. Якщо хаба не буде, то Бориспіль втратить понад 4 млн пасажирів на рік і доходи від них.</p>
      <p><b>2. Всі польоти всередині України апріорі збиткові.</b> МАУ виконує польоти з регіональних аеропортів, які також є частиною «колеса зі спицями», до Києва тільки з метою підвезення пасажирів на свої міжнародні рейси. Транзитні пасажири домінують на всіх внутрішніх рейсах МАУ. Якщо вони зникнуть, то жоден внутрішній рейс не завантажиться.</p>
      <p>В Україні немає достатньої кількості пасажирів готових платити за авіаквитки за собівартістю — 50−150 євро за політ.</p>
      <p><b>3. У МАУ більше 60 напрямків польотів з Борисполя.</b> Але якщо прибрати транзит, і продавати квитки не нижче собівартості, то прямим пасажиром добре вантажилися б не більше 15-ти. Тобто, решта 45 напрямків польотів існують за рахунок транзитної моделі. Якщо її згорнути, то кількість доступних прямих польотів з Борисполя скоротиться в 3−4 рази. Тобто в умовний Єреван українцю доведеться летіти через Мінськ або Ригу.</p>
      <p><b>4. З не хабових аеропортів (наприклад, Вільнюса) ранковий розліт відбувається в 4:30—6:30.</b> У цей час літаки мережевих авіакомпаній відвозять пасажирів у свої хаби. Такі як Бориспіль. Уже з них пасажири розвозяться по інших напрямках з 8:30 до 10:30. Тобто поки в Борисполі є хаб і базовий перевізник, київський пасажир може прокинутися на 2−3 години пізніше і вилетіти в більш зручний час.</p>
      <p><b>5. Наявність пасажирів з інших аеропортів і країн дозволяє «Борисполю» заробляти додатковий дохід.</b> Як результат — це не тільки одне з найприбутковіших державних підприємств України, а й один з найприбутковіших аеропортів Східної Європи. При цьому держава вилучає більше 85% прибутку аеропорту в бюджет.</p>
      <p><b>6. Згідно з дослідженням Єврокомісії, прямі рейси між містами підвищують туристичний потік між ними в 5−20 разів.</b> Тобто ті 40−50 рейсів, які МАУ тримає заради транзитного потоку, дають сотні тисяч додаткових туристів до Києва, які користуються можливістю полетіти до столиці України прямим рейсом.</p>
      <p><b>7. За даними ICAO кожен мільйон пасажирів в аеропорту створює близько 1 000 робочих місць в суміжних галузях.</b> Ці цифри, до речі дуже любить показувати в своїх презентаціях Ryanair. Тобто, якщо з «Борисполя» підуть 3−4 млн транзитних пасажирів, це позбавить київський регіон 3−4 тис. робочих місць. А якщо враховувати, ще 3−4 млн прямих пасажирів на тих рейсах до Києва, яких би не було без транзиту, то це ризик втратити 6−8 тис. робочих місць.</p>
      <p><b>8. У всіх хабових аеропортах світу базовий перевізник займає левову частку від 45% </b>(AirFrance/KLM з дочірніми авіакомпаніями в Парижі) до 70−75% (Turkish Airlines в Стамбулі). Тож МАУ зі своїми 60% в Борисполі не є винятком.</p>
      <p><b>9. Хабів не буває у бідних країнах.</b> Транзитний хаб — це дуже дороге задоволення, яке може собі дозволити лише багата країна з добре розвиненою економікою. Або та, яка хоче такою бути. Створення транзитного хаба вимагає великої, копіткої і дуже дорогої роботи. І всебічної підтримки держави. Зокрема на межі фолу: від субсидій і спеціальних цін (наприклад, на паливо, як в ОАЕ) до протекціонізму в отриманні слотів авіакомпаніями-конкурентами.</p>
      <p><b>10. Від наявності в аеропорту хаба виграє насамперед його власник.</b> Він отримує більший прибуток, зростає капіталізація об'єкта, розвивається регіон, де він розташований. При цьому сама авіакомпанія, розвиваюча мережеву транзитну мережу польотів через хаб, часто працює на межі рентабельності. Або навіть у збиток. Середня прибутковість мережевих авіакомпанії Євросоюзу за останні 10 років не перевищувала 2%. Прибутковість хабів аеропортів зазвичай починається з 20%.</p>
      <p>
        <b>Українському уряду треба визначиться, як він бачить авіаційне майбутнє України:</b>
      </p>
      <p>• Київ це один з регіональних центрів чи задвірки Європи?</p>
      <p>• Чи потрібні польоти всередині України?</p>
      <p>• Чи хочуть в Україні збільшити кількість іноземних туристів? І якщо так, то хто буде складати їх ядро?</p>
      <p>А поки всі спекуляції навколо майбутнього МАУ і хаба в «Борисполі» схожі на операцію прикриття з «прихватизації» Борисполя. Адже паралельно з розгоном ситуації навколо національного авіаперевізника, з’являється все більше коментарів про можливу <b>передачу в концесію державних аеропортів.</b> А їх два — «Бориспіль» і «Львів».</p>
      <p>Але зараз центральний аеропорт країни стабільно розвивається і дає доходи в державний бюджет України. Це підвищує інтерес до нього з боку різних інвесторів, зокрема іноземних. Але ж в Україні вважається, що «держава не може бути ефективним власником», а «Техас повинні грабувати техасці».</p>
      <p>Тому потрібно створити видимість, що майбутнє аеропорту туманне. Що якщо щось трапиться з базовим перевізником, то впаде пасажиропотік і з’являться збитки. В такому випадку конкуренція за право концесії «Борисполя» може істотно знизитися.</p>
    </article>
  </body>
</html>