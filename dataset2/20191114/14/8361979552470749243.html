<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/nizkiy-reyting-brendu-ukrajini-chomu-i-shcho-robiti-50053542.html"/>
    <meta property="og:site_name" content="НВ"/>
    <meta property="article:published_time" content="2019-11-14T14:40:00+00:00"/>
    <meta property="og:title" content="Бренд країни = якість життя?"/>
    <meta property="og:description" content="У 2019 році Україна зайняла передостаннє місце в FutureBrand Country Index — рейтингу, що демонструє, наскільки сильними та впізнаваними є бренди країн"/>
  </head>
  <body>
    <article>
      <h1>Бренд країни = якість життя?</h1>
      <h2>У 2019 році Україна зайняла передостаннє місце в FutureBrand Country Index — рейтингу, що демонструє, наскільки сильними та впізнаваними є бренди країн</h2>
      <address><time datetime="2019-11-14T14:40:00+00:00">14 Nov 2019, 14:40</time> by <a rel="author">Ярослава Савастєєва</a></address>
      <p>Одним зі складових критеріїв <a href="https://www.futurebrand.com/uploads/FCI/FutureBrand-Country-Index-2019.pdf">індексу </a>нарівні з системою цінностей, історичною спадщиною та культурою є оцінка якості життя у відповідній країні. Результати цього дослідження також продемонстрували, що в країнах, котрі знаходяться в топі рейтингу (наприклад, Японія, Норвегія, Швейцарія, Швеція), усереднена оцінка показника «якості життя» є вищою за інші елементи індексу, що фактично робить його лакмусовим папірцем по відношенню до сприйняття бренду країни в цілому.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/191/original/d6fefd49815ef917ba774dacbbc81fb7.png?stamp=20191114160813&amp;q=85&amp;output=jpg&amp;bg=white"/>
      </figure>
      <p>Врешті-решт кінцевою метою будь-яких економічних та соціальних реформ є покращення якості життя громадян. Проте це справа не тільки держави, але й кожного з нас, адже, як-то кажуть, «ми творці свого щастя». У різних країнах світу та й в Україні реалізується чимало ініціатив задля розвитку благополуччя громадського суспільства, наведу до прикладу декілька таких.</p>
      <p><b>Сміття або життя.</b> Моторошно, чи не так? Насправді, ні. Бо йдеться про філософію, яку переслідують ряд закладів харчування та готельного бізнесу Норвегії, аби зменшити кількість харчового сміття. А роблять вони це, використовуючи додаток <a href="https://toogoodtogo.co.uk/en-gb">Too Good to Go</a>. Відповідно до даних Продовольчої та сільськогосподарської організації ООН, близько 1/3 їжі, що виробляється у світі для споживання людиною щорічно (а це орієнтовно 1,3 мільярда тон), втрачається. Суть функціоналу цього мобільного помічника доволі проста: «пов'язувати» ресторани, бакалійні, кафе та готелі, котрі заносять туди інформацію стосовно залишків їжі (звісно йдеться про смачні та абсолютно придатні до вжитку харчові продукти), що вже не будуть використовуватися через специфіку діяльності цих закладів, та людей котрі готові «врятувати» таку їжу від її знищення чи псування. Звичайно, ціни в рази нижчі, ніж у супермаркетах.</p>
      <p>Непогана ініціатива як на мене. Така собі win-win ситуація; тим паче, враховуючи те, що харчові відходи відповідають за 8% світових викидів парникових газів, що роблять свій негативний вплив на нашу планету.</p>
      <p><b>І зимою, і літом на одному виді транспорту.</b> У травні місяці під час візиту до Копенгагену я була вражена, що більша частина жителів пересуваються велотранспортом. Думаю, що є чимало інших міст, де теж розвинена ця культура, але зупинюсь на Копенгагені, так як бачила усе на власні очі. І що найцікавіше, роблять вони це в будь-яку погоду, а погода, як ви розумієте, там завжди не дуже привітна — в травні був дрібненький сніг.</p>
      <p>Відповідно до <a href="https://copenhagenizeindex.eu/about/the-index">Copenhagenize Bicycle Friendly Cities Index 2019</a> це місто вже не перший рік займає перше місце серед міст з найбільш сприятливою велоінфраструктурою. Більше 60% мешканців віддають перевагу цьому виду транспорту щодня для поїздок на роботу та навчання. В трійку лідерів входять також Амстердам (2 місце) та Утрехт (3 місце).</p>
      <p>Такий гарний показник є результатом чималих інвестицій в розвиток велосипедної інфраструктури та постійної підтримки зі сторони муніципалітету. Так, наприклад, у місті є 16 мостів, що повністю пристосовані до велотранспорту та пішоходів, запроваджена система світлофорів, які пріоритизують велосипедистів та сприяють поліпшенню трафіку через місто, регулярно відкриваються нові велосипедні маршрути тощо. Разом з цим важливо зазначити, що чималу роль у розвитку цієї bike-friendly культури відіграв також і свідомий вибір мешканців цього міста. І пояснення цьому доволі логічне — ми хочемо, щоб наші діти дихали свіжим повітрям.</p>
      <p>
        <b>А ось декілька made in Ukraine ініціатив:</b>
      </p>
      <p><b>Розвиток інклюзивних практик. </b>І бізнес у цьому напрямку відіграє далеко не останню роль. Справа в тому, що працевлаштування людей з інвалідністю, а також сприяння їхньому всебічному розвитку не лише має вплив на таких людей, у яких відкриваються нові можливості та перспективи, а й на їхні сім'ї та колектив, в якому вони працюють або навчаються. І повірте, це більш ніж нормальна бізнес-практика, яка допомагає компаніям не тільки виділитися серед інших гравців ринку своїм свідомим та відповідальним ставленням до важливих питань, а й бути більш інноваційними, покращувати виробничі показники за рахунок підвищення емпатії та духу причетності, наставництва та взаємної підтримки. Яскравими прикладами є ІТ-компанія SoftServe, «Ашан Україна», котрі активно інтегрують інклюзивні практики в своє корпоративне ДНК.</p>
      <p><b>Не програмуванням єдиним. </b>Розвиток еко-культури як складової корпоративної культури компанії - це конкурентна перевага для свідомого бізнесу, що посилює як бренд гравця ринку, так і лояльність співробітників, котрі відчувають свою причетність до благородної справи. Цікавим прикладом є компанія EPAM Україна, що вкладає чимало зусиль у розвиток спільноти Green EPAM. І результати такої ініціативи приємні. Компанія прагне відмовитися від пластикових та паперових стаканчиків (а йдеться про тисячі таких стаканчиків на місяць) через розвиток культури використовувати власний посуд і, зокрема, брендовані чашки роботодавця (Use your own cup).</p>
      <p>Ми в Європейській Бізнес Асоціації вже другий рік поспіль проводимо опитування — <a href="https://eba.com.ua/top-5-prychyn-trudovoyi-migratsiyi-z-ukrayiny/">Барометр щастя</a>. І його результати говорять про простір для поліпшення життя наших жителів. Так, наприклад, такий показник як «загальний досвід життя в Україні» отримав 2,9 балів з 5 можливих. В рамках проекту EBA Happy Nation ми прагнемо створити ком’юніті активних та свідомих людей, небайдужих до благополуччя свого та майбутніх поколінь. Одним із фокусів цього напрямку є здоров’я, і наша мета привернути увагу кожного до важливості прислуховуватися до свого організму, вести здоровий та активний спосіб життя та не нехтувати питанням профілактики. Наш курс «Ваше здоров’я має значення» націлений саме на це.</p>
    </article>
  </body>
</html>