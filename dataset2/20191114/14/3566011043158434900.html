<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547318.html/%D8%B1%D9%88%D9%86%D8%AF-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%BE%D8%B1%D9%88%D9%86%D8%AF%D9%87-%D9%87%D8%A7%DB%8C-%D9%82%D8%B6%D8%A7%DB%8C%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D9%85%D8%B7%D9%84%D9%88%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:08:00+00:00"/>
    <meta property="og:title" content="روند رسیدگی به پرونده‌های قضایی در خراسان‌جنوبی مطلوب است"/>
    <meta property="og:description" content="مرتضوی مقدم گفت: روند رسیدگی به پرونده‌های قضایی در خراسان‌جنوبی نسبت به کل کشور مطلوب و نمونه است."/>
  </head>
  <body>
    <article>
      <h1>روند رسیدگی به پرونده‌های قضایی در خراسان‌جنوبی مطلوب است</h1>
      <h2>رئیس دیوان عالی کشور:</h2>
      <address>
        <time datetime="2019-11-14T14:08:00+00:00">14 Nov 2019, 14:08</time>
      </address>
      <p>مرتضوی مقدم گفت: روند رسیدگی به پرونده‌های قضایی در خراسان‌جنوبی نسبت به کل کشور مطلوب و نمونه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.khavarestan.ir/">خاورستان</a>، حجت‌الاسلام سیداحمد مرتضوی مقدم رئیس دیوان عالی کشور صبح امروز در نشست با قضات دادسراها و دادگاه‌های خراسان جنوبی، ضمن تبریک ولادت پیامبر اعظم صلی الله علیه و آله و سلم و امام جعفر صادق علیه السلام، اظهار کرد: طی بازرسی‌های یک هفته‌ای که از دادسراها و دادگاه‌های خراسان‌جنوبی داشتیم مشاهده کردیم، روند رسیدگی به پرونده‌های قضایی در این استان نسبت به کل کشور مطلوب و نمونه است.</p>
      <p>وی عامل مطلوب بودن روند رسیدگی به پرونده‌ها را نجابت مردم بیان کرد و افزود: متاسفانه بلای مواد مخدر دامن‌گیر این استان است که اگر این بلا نبود وضعیت قضا در استان بسیار عالی بود.</p>
      <p>رئیس دیوان عالی کشور نظارت خوب را یکی دیگر از دلایل روند رسیدگی مطلوب به پرونده‌ها در استان بیان کرد و گفت: مدیریت‌های خوبی در دادگستری استان اعمال شده است و همچنین سلامت، پاک دستی و آگاهی به وظیفه پرسنل و قضات استان از دیگر دلایل روند رسیدگی خوب به پرونده‌ها است.   مرتضوی‌مقدم تصریح کرد: در این دوره جدید که دوره تلاش و کار مضاعف است به خصوص خراسان جنوبی که از کار کمتری برخوردار است باید یک سری کارهای دیگر انجام شود که به نوعی جزو وظایف محسوب می‌شود.   وی بازدید و سرکشی از زندان‌ها را یکی از وظایف قضات بیان کرد و افزود: اگر سرزدن از زندان به صورت مستمر باشد، باعث می‌شود روحیه تحریک و زودتر به پرونده‌ها رسیدگی شود.    رئیس دیوان عالی کشور با بیان این‌که اگر یک شب فردی را به ناحق در زندان نگه‌داریم عقوبت اخروی به همراه دارد، گفت: به حقوق مردم توجه فوق العاده داشته باشید چراکه حق مردم حق الناس است.   مرتضوی مقدم تصریح کرد:اگر رسیدگی به یک پرونده را یک روز به تاخیر بیندازیم، حق الناس است و اگر توجه به حق و حقوق مردم باشد هیچ کاری بر روی زمین نمی‌ماند.   وی افزود: در رسیدگی به پرونده‌های قضایی نباید بین غریبه و خودی فرقی قائل شویم چراکه همه در برابر قانون یکسان هستند.   انتهای پیام/</p>
    </article>
  </body>
</html>