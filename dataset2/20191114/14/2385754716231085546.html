<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/597320/timithikan-ta-50xrona-tis-opap-kyprou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T14:08:00+00:00"/>
    <meta property="og:title" content="Τιμήθηκαν τα 50χρονα της ΟΠΑΠ Κύπρου"/>
    <meta property="og:description" content="Η ΟΠΑΠ Κύπρου γιόρτασε τα 50 χρόνια ζωής και δράσης της με μια εκδήλωση που ερμήνευσε απόλυτα τη διαχρονική σχέση της με την κυπριακή κοινωνία. Το Gala..."/>
  </head>
  <body>
    <article>
      <h1>Τιμήθηκαν τα 50χρονα της ΟΠΑΠ Κύπρου</h1>
      <address><time datetime="2019-11-14T14:08:00+00:00">14 Nov 2019, 14:08</time> by <a rel="author">SigmaLive</a></address>
      <p>Η ΟΠΑΠ Κύπρου γιόρτασε τα 50 χρόνια ζωής και δράσης της με μια εκδήλωση που ερμήνευσε απόλυτα τη διαχρονική σχέση της με την κυπριακή κοινωνία. Το Gala Dinner που έγινε το βράδυ της Τετάρτης (13 Νοεμβρίου, 2019) στη Λεμεσό, τίμησε με όμορφο τρόπο την επέτειο, αλλά παράλληλα στήριξε ακόμη πιο όμορφα το Θεραπευτικό Κέντρο Παιδιών «Στέλλα Σουλιώτη», στο οποίο διατέθηκαν όλα τα έσοδα από την εκδήλωση. Η σχετική επιταγή που επιδόθηκε στην Πρόεδρο του Ερυθρού Σταυρού, Φωτεινή Παπαδοπούλου, ποσού 204 χιλιάδων ευρώ, καταγράφεται ως το μεγαλύτερο χρηματικό ποσό που συγκεντρώθηκε από ένα φιλανθρωπικό δείπνο.</p>
      <p>«Η ΟΠΑΠ Κύπρου διεξήλθε τα πενήντα χρόνια της μαζί με τους ανθρώπους του τόπου, μαζί με την Κύπρο και δεν μπορούσε να μην κάνει το ίδιο και απόψε» ανέφερε ο Διευθύνων Σύμβουλος της Εταιρίας Δημήτρης Αλετράρης, τονίζοντας ότι η ΟΠΑΠ Κύπρου, συμπορεύεται από το Νοέμβριο του 1969, με τις προσδοκίες της κυπριακής κοινωνίας και του κάθε απλού ανθρώπου της, για μια καλύτερη ποιότητα ζωής. Και πρόσθεσε: «Είναι μια σχέση αμφίδρομου σεβασμού, εκτίμησης και εμπιστοσύνης, η αποτίμηση της οποίας σε αυτές τις πέντε δεκαετίες αναδεικνύει την ΟΠΑΠ Κύπρου, ως τον μακροβιότερο και συνεπέστερο σύμμαχο της κυπριακής κοινωνίας σε όλους τους τομείς».</p>
      <figure>
        <img src="https://www.sigmalive.com/uploads/default/files/15dcd442b3a449.JPG"/>
      </figure>
      <p>«Αυτή η επέτειος αποτελεί ορόσημο και μας κάνει περήφανους για την πλούσια ιστορία μας» είπε στο χαιρετισμό του ο Πρόεδρος του Ομίλου ΟΠΑΠ, Καμίλ Ζίγκλερ  προσθέτοντας ότι: «Έχουμε να προτάξουμε ένα συναρπαστικό παρελθόν αλλά και ένα υποσχόμενο μέλλον, χτίζοντας ένα εμβληματικό ελληνικό όνομα με διεθνή αναγνώριση. Μέσα από τις σημαντικές επενδύσεις που υλοποιούμε, δημιουργούμε περαιτέρω αξία για την εταιρία μας, τους ανθρώπους μας αλλά και την οικονομία συνολικά, στην Κύπρο και την Ελλάδα».</p>
      <figure>
        <img src="https://www.sigmalive.com/uploads/default/files/15dcd479b1234c.JPG"/>
      </figure>
      <p>Η Πρόεδρος του Ερυθρού Σταυρού, Φωτεινή Παπαδοπούλου, αφού ευχαρίστησε για τη στήριξη του Θεραπευτικού Κέντρου Παιδιών «Στέλλα Σουλιώτη», είπε ότι η παρουσία της ΟΠΑΠ Κύπρου «ταυτίζεται ουσιαστικά με τη σύγχρονη ιστορία της χώρας μας και ξεχωρίζει για το σημαντικό κοινωνικό, φιλανθρωπικό, αθλητικό και πολιτιστικό έργο της».</p>
      <figure>
        <img src="https://www.sigmalive.com/uploads/default/files/15dcd47d7d3815.JPG"/>
      </figure>
      <p>Στη διάρκεια της εκδήλωσης, στην οποία παρευρέθηκαν ο Πρόεδρος της Δημοκρατίας, Υπουργοί, Βουλευτές, οικονομικοί, κοινωνικοί και αθλητικοί παράγοντες, τιμήθηκε ο πρώην Υπουργός Οικονομικών Τάκης Κληρίδης για την υπογραφή της Διακρατικής Συμφωνίας του 2003, που ήταν και ορόσημο στην 50χρονη  ιστορία της ΟΠΑΠ Κύπρου.</p>
      <figure>
        <img src="https://www.sigmalive.com/uploads/default/files/15dcd47e5adcf6.JPG"/>
      </figure>
      <p>Το καλλιτεχνικό μέρος της εκδήλωσης, την οποία παρουσίασε με το λαμπερό της χαμόγελο η Χριστιάνα Αριστοτέλους, άρχισε με την εξαιρετική παρουσία της χορωδίας AMALGAMATION, υπό τη διεύθυνση της Βασιλικής Αναστασίου και ολοκληρώθηκε υπέροχα από τον δημοφιλή Έλληνα καλλιτέχνη Αντώνη Ρέμο. «Η αγάπη παίρνει και δίνει κάτι και μας κρατάει εδώ» τραγούδησε το βράδυ της Τετάρτης ο Ρέμος… Κι όντως… Αυτή η αγάπη έδωσε στήριγμα στο Θεραπευτικό Κέντρο Παιδιών «Στέλλα Σουλιώτη» και αυτή η αγάπη κρατάει την ΟΠΑΠ Κύπρου μαζί με τους ανθρώπους του τόπου, για πενήντα χρόνια!    </p>
    </article>
  </body>
</html>