<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639987/%D9%BE%D9%86%D8%AA%D8%A7%DA%AF%D9%88%D9%86-600-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D8%A8%D8%A7%D9%82%DB%8C-%D9%85%DB%8C%E2%80%8C%D9%85%D8%A7%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:09:00+00:00"/>
    <meta property="og:title" content="پنتاگون: 600 نظامی آمریکایی در سوریه باقی می‌مانند"/>
    <meta property="og:description" content="برخلاف وعده‌های پیشین ترامپ در خصوص خروج کامل از سوریه، وزیر دفاع آمریکا تأیید کرد که واشنگتن همچنان 600 نظامی خود را در سوریه حفظ خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639987/%D9%BE%D9%86%D8%AA%D8%A7%DA%AF%D9%88%D9%86-600-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D8%B3%D9%88%D8%B1%DB%8C%D9%87-%D8%A8%D8%A7%D9%82%DB%8C-%D9%85%DB%8C%E2%80%8C%D9%85%D8%A7%D9%86%D9%86%D8%AF">پنتاگون: 600 نظامی آمریکایی در سوریه باقی می‌مانند</a>
      </h1>
      <h2>برخلاف وعده‌های پیشین ترامپ در خصوص خروج کامل از سوریه، وزیر دفاع آمریکا تأیید کرد که واشنگتن همچنان 600 نظامی خود را در سوریه حفظ خواهد کرد.</h2>
      <address><time datetime="2019-11-14T14:09:00+00:00">14 Nov 2019, 14:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «مارک اسپر» وزیر دفاع آمریکا روز گذشته (چهارشنبه) برخلاف وعده‌های اخیر «دونالد ترامپ» رئیس‌جمهور آمریکا برای خارج کردن نظامیان آمریکایی از سوریه اعلام کرد که واشنگتن همچنان 600 نظامی خود را در سوریه حفظ خواهد کرد.</p>
      <p>بنا به گزارش خبرگزاری فرانسه، اسپر در هواپیما در آغاز تور آسیایی خود به سمت سئول گفت: «ما همچنان در حال خارج کردن نظامیان از شمال شرقی سوریه هستیم. ما حدود 500 تا 600 نظامی را در آنجا حفظ می‌کنیم ».</p>
      <p>رئیس پنتاگون در پاسخ به این سؤال که آیا این تعداد نظامی شامل 200 نظامی می‌شوند که در پایگاه «التنف» در نزدیکی مرز جنوب شرقی اردن و عراق مستقر شده‌اند، گفت که به شمال شرقی سوریه اشاره دارد که ترامپ به پنتاگون دستور تأمین امنیت میدان‌های نفتی آن را داده است.</p>
      <p>وی سپس ادامه داد که «600» نظامی در سراسر کشور سوریه حضور خواهند داشت و تصریح کرد در صورتیکه همپیمانان اروپایی آمریکا، حضور خود در سوریه را تقویت کنند، تعداد نظامیان آمریکایی نوسان خواهند داشت.</p>
      <p>رئیس پنتاگون توضیح داد: «امور تغییر می‌کند. رخدادهای صحنه (سوریه) تغییر می‌کند. ما بعنوان مثال، می‌توانیم شرکا و همپیمانان اروپایی خود را که به ما می‌پیوندند در اختیار داشته باشیم. اگر آنها در صحنه (سوریه) به ما بپیوندند، احتمالاً این امر به ما توانمندی استقرار تعداد بیشتری نیروی آمریکایی در آنجا را می‌دهد».</p>
      <p>ترامپ ماه گذشته میلادی به طور ناگهانی اعلام کرد که دستور خروج کامل نظامیان آمریکایی از شمال شرقی سوریه را صادر کرده است که این اعلامیه با انتقاداتی در داخل و خارج آمریکا روبرو شد.</p>
      <p>منتقدان این طرح ترامپ تأکید کردند که این اقدام می‌تواند به شورش مجدد تکفیری‌های داعش در پی اقدام نظامی ترکیه به شبه‌نظامیان کُرد شمال سوریه منجر شود.</p>
      <p>به دنبال افزایش انتقادات، ترامپ تاحدودی از تصمیم خود منصرف شد و گفت که برخی از نظامیان آمریکایی را برای محافظت از میدان‌های نفتی سوریه باقی نگه می‌دارد.</p>
      <p>ترامپ در هفته‌های گذشته مرتباً در خصوص اهمیت «حفاظت» از نفت سوریه صحبت کرده است. اوایل آبان ماه نیز خبرگزاری آسوشیتدپرس به نقل از منابع آگاه گزارش کرد که ترامپ با گسترش مأموریت نظامی آمریکا جهت حفاظت از میدان‌های نفتی سوریه موافقت کرده است.</p>
      <p>اواسط آبان ماه نیز، خبرگزاری آناتولی ترکیه گزارش کرد که ارتش آمریکا در حال ساخت دو پایگاه جدید در استان نفت‌خیز «دیرالزور» شمال شرقی سوریه است.</p>
      <p>روز گذشته، اسپوتنیک به نقل از الاخباریه گزار ش کرد که یک کاروان نظامی متشکل از ۲۲ خودروی نظامی و دو کامیون از مرز عراق و سوریه عبور کرده و در نزدیکی میدان‌های نفتی در شمال شرق سوریه مستقر شده‌اند.</p>
      <p>پیش از این، اسپر گفته بود که مأموریت نظامیان آمریکایی، ممانعت از دسترسی داعش و دیگر بازیگران منطقه‌ای به نفت سوریه است.</p>
      <p>اواخر ماه اکتبر، وزارت دفاع روسیه اعلام کرد که سازمان‌های اطلاعاتی این کشور دریافته‌اند که شرکت‌های مهم آمریکا با همکاری یکدیگر با پیمانکاران خصوصی نظامی و تحت حمایت نیروهای ویژه و هوایی آمریکا، بیش از ۳۰ میلیون دلار در ماه از طریق قاچاق نفت سوریه و خارج کردن نفت از استان نفت‌خیز «دیرالزور» درآمد کسب می‌کنند.</p>
    </article>
  </body>
</html>