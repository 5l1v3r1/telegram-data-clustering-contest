<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741700"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T14:12:00+00:00"/>
    <meta property="og:title" content="เผยจำนวนผู้ป่วยเบาหวานทั่วโลกพุ่งสูง"/>
    <meta property="og:description" content="ประชากรโลกกว่า 460 ล้านคน หรือโดยเฉลี่ยทุกๆ 1 ใน 11 คนในวัยผู้ใหญ่ ป่วยเป็นโรคเบาหวานในขณะนี้ โดยปัจจัยหลักเกิดจากวิถีชีวิตที่สุขสบายเกินไป และขาดการออกกำลังกาย"/>
  </head>
  <body>
    <article>
      <h1>เผยจำนวนผู้ป่วยเบาหวานทั่วโลกพุ่งสูง</h1>
      <address>
        <time datetime="2019-11-14T14:12:00+00:00">14 Nov 2019, 14:12</time>
      </address>
      <p>
        <b>ประชากรโลกกว่า 460 ล้านคน หรือโดยเฉลี่ยทุกๆ 1 ใน 11 คนในวัยผู้ใหญ่ ป่วยเป็นโรคเบาหวานในขณะนี้ โดยปัจจัยหลักเกิดจากวิถีชีวิตที่สุขสบายเกินไป และขาดการออกกำลังกาย</b>
      </p>
      <p>สำนักข่าวเอเอฟพีรายงานจากกรุงปารีส ประเทศฝรั่งเศส เมื่อวันที่ 14 พ.ย. ว่า รายงานสมุดแผนที่เบาหวาน ของสหพันธ์เบาหวานนานาชาติ หรือ ไอดีเอฟ เผยแพร่เมื่อวันพฤหัสบดี ระบุว่า ปัจจุบันมีผู้ป่วยเบาหวานในวัยผู้ใหญ่ทั่วโลก 463 ล้านคน และคาดว่าตัวเลขจะเพิ่มขึ้นเป็น 578 ล้านคนในปี พ.ศ. 2573 และ 700 ล้านคนในปี 2588 กลายเป็นความท้าทายมหาศาล สำหรับการรักษาและการบริหารจัดการโรค ซึ่งติดอันดับ 1 ใน 10 โรคที่คร่าชีวิตมนุษย์มากที่สุด<br/><br/>รายงานล่าสุดของไอดีเอฟ แสดงให้เห็นว่า จำนวนผู้ป่วยเบาหวานทั่วโลก เพิ่มขึ้น 38 ล้านคน จากการสำรวจครั้งที่แล้วในปี พ.ศ. 2560 และกว่าครึ่ง (50.1 %) ของผู้ป่วยเบาหวานในวัยผู้ใหญ่ ยังไม่ได้รับการวินิจฉัย ซึ่งจะทำให้มีความเสี่ยงสูงขึ้นในการเกิดโรคแทรกซ้อน เช่น โรคหัวใจ โรคหลอดเลือดสมอง และโรคร้ายแรงอื่นๆ  <br/><br/>มีผู้ป่วยโรคเบาหวาน "ประเภทที่ 2" มากที่สุด ซึ่งเกี่ยวโยงกับความอ้วน และปัจจัยอื่นที่เกี่ยวกับวิถีชีวิต<br/><br/>จากการประเมินของไอดีเอฟ ค่าใช้จ่ายในการรักษาโรคเบาหวานทั่วโลก ในปี พ.ศ. 2562 อยู่ที่ประมาณ 760,000 ล้านดอลลาร์สหรัฐ (22,968,000 ล้านบาท) เมื่อวันพุธ (13 พ.ย.) องค์การอนามัยโลก ประกาศแผนโครงการ ลดค่าใช้จ่ายในการรักษาโรคเบาหวาน และเพิ่มการเข้าถึงอินซูลิน ขณะที่จำนวนผู้ป่วยเพิ่มสูงขึ้น.<br/><br/>ภาพ -AFP</p>
    </article>
  </body>
</html>