<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231975/"/>
    <meta property="og:site_name" content="Українська правда"/>
    <meta property="article:published_time" content="2019-11-14T14:28:55+00:00"/>
    <meta property="og:title" content="Помічник Зеленського зустрічався у Києві з ексрадником Трампа"/>
    <meta property="og:description" content="Помічник президента Володимира Зеленського Андрій Єрмак зустрічався у Києві з американським лобістом Брайаном Ланза, який допомагав зняти американські санкції з російського олігарха Олега Дерипаски."/>
  </head>
  <body>
    <article>
      <h1>Помічник Зеленського зустрічався у Києві з ексрадником Трампа</h1>
      <address>
        <time datetime="2019-11-14T14:28:55+00:00">14 Nov 2019, 14:28</time>
      </address>
      <p>Помічник президента Володимира Зеленського Андрій Єрмак зустрічався у Києві з американським лобістом Брайаном Ланза, який допомагав зняти американські санкції з російського олігарха Олега Дерипаски.</p>
      <p>Зустріч офіційного помічника Зеленського та американського лобіста, свідком якої був журналіст УП,  відбулась ввечері 13 листопада у київському ресторані "Гудман" на вулиці Жилянській.</p>
      <p>Спершу Ланза проводив час у компанії помічниці Єрмака, а близько 22-ї години до них долучився і сам помічник Зеленського.</p>
      <figure>
        <img src="https://img.pravda.com/images/doc/c/8/c85f428-20191113-221749.jpg"/>
        <figcaption>На фото за столиком в центрі сидить Брайан Ланза, Андрій Єрмак обернений спиною</figcaption>
      </figure>
      <p>Про що вели мову Єрмак та наближений до Дональда Трампа лобіст, УП не відомо. Ми звернулись за коментарем до самого Єрмака та його пресслужби.</p>
      <p>
        <b>Нагадаємо:</b>
      </p>
      <p>Раніше СNN повідомляла, що <a href="https://www.pravda.com.ua/news/2018/05/14/7180169/">Брайян Ланза був одним із лобістів</a>, які добились зняття санкцій з компаній наближеного до Кремля російського олігарха Олега Дерипаски.</p>
      <p>До того Ланза був радником Дональда Трампа під час його президентської виборчої компанії. Як повідомляють американські ЗМІ, лобіст досі перебуває в постійному контакті з чиновниками Білого дому.</p>
      <p>Раніше журналісти програми "Схеми" повідомляли, що Андрій <a href="https://www.pravda.com.ua/news/2019/10/4/7228085/">Єрмак має ділові стосунки із росіянином</a> Рахамімом Емануїловим. У свою чергу Емануїлов через російський "Інтерпромбанк" має зв’язки із членом владної партії "Єдина Росія" і сенатором від Камчатки Валерієм Пономарьовим.</p>
      <p>А останній є зятем заступника <a href="https://tabloid.pravda.com.ua/hotzone/5a8eb10b9fb13/">апарату уряду Росії Сергія Приходька</a>. Того самого, який <a href="https://www.pravda.com.ua/news/2018/02/10/7171201/">відпочивав на яхті з Дерипаскою</a>, коли олігарха супроводжувала скандальна ескорт-працівниця Анатасія Рибка.</p>
      <footer>Роман Романюк, Роман Кравець, УП</footer>
      <related>
        <a href="https://www.pravda.com.ua/columns/2019/11/14/7231947/"/>
        <a href="https://www.pravda.com.ua/news/2019/11/14/7231942/"/>
        <a href="https://www.pravda.com.ua/news/2019/11/14/7231935/"/>
      </related>
    </article>
  </body>
</html>