<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197364/tsipras-gia-prosfygiko-h-kyvernisi-vlepei-tin-pragmatikotita-esto-kai-arga"/>
    <meta property="og:site_name" content="CNN.gr"/>
    <meta property="article:published_time" content="2019-11-14T14:38:00+00:00"/>
    <meta property="og:title" content="Τσίπρας για προσφυγικό: Η κυβέρνηση βλέπει την πραγματικότητα έστω και αργά"/>
    <meta property="og:description" content="Στο Δήμο Σερβίων Κοζάνης βρέθηκε ο πρόεδρος του ΣΥΡΙΖΑ Αλέξης Τσίπρας κατά τη διάρκεια της δεύτερης ημέρας της περιοδείας του στην δυτική Μακεδονία."/>
  </head>
  <body>
    <article>
      <h1>Τσίπρας για προσφυγικό: Η κυβέρνηση βλέπει την πραγματικότητα έστω και αργά</h1>
      <h2>Στο Δήμο Σερβίων Κοζάνης βρέθηκε ο πρόεδρος του ΣΥΡΙΖΑ Αλέξης Τσίπρας κατά τη διάρκεια της δεύτερης ημέρας της περιοδείας του στην δυτική Μακεδονία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:38 , 14 November 2019 - 16:40</p>
      <p>Σχολιάζοντας την ομόφωνη απόφαση του Δημοτικού Συμβουλίου για τη<b> φιλοξενία προσφύγων</b> σε ξενοδοχειακή μονάδα στην κοινότητα Νεράιδας, ο Αλέξης Τσίπρας <b>μίλησε με θερμά λόγια για τη στάση όλων των παρατάξεων</b> σε ένα θέμα που απασχολεί την ελληνική κοινωνία και σε κάποιες περιπτώσεις δημιουργεί ακόμη και <b>εντάσεις στον κοινωνικό ιστό</b>.</p>
      <p>Ζήτησε από το δήμαρχο, τους δημοτικούς συμβούλους και τους πολίτες που είχαν συγκεντρωθεί στην αίθουσα του Δημοτικού Συμβουλίου «να <b>συνεχίσουν σε αυτό το δρόμο της στήριξης,</b> το δρόμο μιας <b>λογικής αντιμετώπισης του προσφυγικού ζητήματος»</b> επισημαίνοντας ότι «θα ήμουν ευτυχής εάν και αλλα δημοτικά συμβούλια σε όλη την χώρα ακολουθούσαν το παράδειγμα το δικό σας».</p>
      <p>Απευθυνόμενος στο Σώμα αλλά και στους πολίτες δήλωσε ότι «γνωρίζετε τις απόψεις μου για το θέμα του προσφυγικού και<b> το πόσο διαφωνώ με τη στάση που ακολούθησε ο σημερινός πρωθυπουργός όταν ήταν στην αντιπολίτευση</b>». Επεσήμανε ότι στα ζητήματα κρίσιμης εθνικής σημασίας, όπως η αντιμετώπιση της προσφυγικής και μεταναστευτικής κρίσης που υπό μια ευρύτερη έννοια είναι ένα εθνικό πρόβλημα, που μπορεί να δημιουργήσει μεγάλες εντάσεις στον κοινωνικό ιστό, εγώ δεν θα κάνω αντιπολίτευση σαν αυτή που έκανε ο σημερινός πρωθυπουργός και <b>δεν θα βγω να καταγγείλω τη σημερινή κυβέρνηση διότι βλέπει την πραγματικότητα έστω και αργά».</b></p>
      <p>Σημείωσε ότι η σημερινή κυβέρνηση «ήταν ανέτοιμη να αντιμετωπίσει το πρόβλημα, ενώ <b>προεκλογικά έταζε ότι θα το διορθώσει αμέσως ενώ την ιδία στιγμή το έχει διογκώσει</b>». Ενώ κάλεσε τους πολίτες «να απομονώσουν αυτούς πού βγαίνουν και δημιουργούν εντυπώσεις με αφορμή το θέμα του προσφυγικού και ότι το θέμα δεν μπορεί να αντιμετωπιστεί με <b>κραυγές μίσους που βλέπουμε σε ορισμένα ΜΜΕ</b> αλλά και σε κάποιους <b>βουλευτές</b>».</p>
      <p>Σχολιάζοντας το ζήτημα της <b>απολιγνιτοποίησης</b>, ανέφερε ότι η κυβέρνηση του ΣΥΡΙΖΑ ίδρυσε το <b>Ταμείο Δίκαιης Μετάβασης</b>, το ενίσχυσε μάλιστα με τα πρώτα χρήματα ύψους 60 εκατ. ευρώ και ότι το σχέδιο για την Ενέργεια και το Κλίμα που είχε συντάξει η κυβέρνησή του «προσδιόριζε τον λιγνίτη στο<b> μίγμα καυσίμου στο 16% έως το 2030 και την οριστική παύση του στο 2050»</b>.</p>
      <p>Αναφερόμενος στην εξαγγελία του πρωθυπουργού στην σύνοδο του ΟΗΕ τόνισε ότι «ήταν μια εξαγγελία στο αέρα που δεν εδράζεται σε σχέδιο και εγκυμονεί κίνδυνους να έχει αντίθετα από το προσδοκόμενα αποτελέσματα».</p>
      <p>Μιλώντας για το μέλλον των λιγνιτικών περιοχών τόνισε ότι «<b>δεν μπορούμε να σβήσουμε από το χάρτη μονοκονδυλιά</b> όλες τις λιγνιτικές περιοχές της χώρας, οφείλουμε να σχεδιάζουμε την επόμενη μέρα που σημαίνει δέσμευση πόρων από το ΑΕΠ της χώρας και χρήματα από τον τακτικό προϋπολογισμό με τη δημιουργία ενός σχεδίου παραγωγικής ανασυγκρότησης ώστε να μετατραπεί η περιοχή ως κέντρο καινοτομίας νεοφυούς επιχειρηματικότητα και κέντρο ΑΠΕ».</p>
      <p>Στην συνέχεια ο πρόεδρος του ΣΥΡΙΖΑ επισκέφθηκε το Ξυνό Νερό Φλώρινας, και περιηγήθηκε στις εγκαταστάσεις της δημοτικής επιχείρησης που παράγει το ανθρακούχο νερό και τα ομώνυμα αναψυκτικά.</p>
      <p>Ο Αλέξης Τσίπρας ολοκληρώνει τη διήμερη περιοδεία του στη Δυτική Μακεδονία με την συμμετοχή του στην εκδήλωση-συζήτηση του τοπικού ΣΥΡΙΖΑ στη Φλώρινα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197367/syriza-gia-dimosieyma-ft-o-mitsotakis-epelexe-na-kryftei-alla-ta-epiteygmata-toy-xeperasan-ta-synora">ΣΥΡΙΖΑ για δημοσίευμα FT:O Mητσοτάκης επέλεξε να κρυφτεί αλλά τα επιτεύγματά του ξεπέρασαν τα σύνορα</a>
        </li>
        <li>
          <a href="https://www.cnn.gr/news/kosmos/story/197356/sxoinas-amesi-proteraiotita-tis-komision-mia-viosimi-eyropaiki-politiki-sto-prosfygiko">Σχοινάς: Άμεση προτεραιότητα της Κομισιόν μία βιώσιμη ευρωπαϊκή πολιτική στο προσφυγικό</a>
        </li>
        <li>
          <a href="https://www.cnn.gr/news/kosmos/story/197351/spiegel-mazika-push-back-prosfygon-kai-metanaston-apo-tin-ellada-stin-toyrkia">Spiegel: Μαζικά push-back προσφύγων και μεταναστών από την Ελλάδα στην Τουρκία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/18169/periodeia">ΠΕΡΙΟΔΕΙΑ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/553/mitsotakis">ΜΗΤΣΟΤΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197324/snapshot/2755742.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197350/snapshot/2737943.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197359/snapshot/2795881.jpg"/>
      </figure>
    </article>
  </body>
</html>