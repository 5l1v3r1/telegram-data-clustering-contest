<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/csob-stoupl-letos-cisty-zisk-o-28-procent-na-14-7-miliardy-kc/1821047?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T14:04:00+00:00"/>
    <meta property="og:title" content="ČSOB stoupl letos čistý zisk o 28 procent na 14,7 miliardy Kč"/>
    <meta property="og:description" content="Praha - Čistý zisk skupiny ČSOB za tři čtvrtletí letošního roku stoupl o 28 procent na 14,7 miliardy korun. K růstu zisku přispěla koupě zbývajícího 45procentního podílu v Českomoravské stavební spořitelně a přecenění dosavadního podílu. Objem aktiv pod správou skupiny vzrostl meziročně o 11 procent na 233,6 miliardy Kč. ČSOB, která patří mezi největší tuzemské banky, to sdělila ČTK."/>
  </head>
  <body>
    <article>
      <h1>ČSOB stoupl letos čistý zisk o 28 procent na 14,7 miliardy Kč</h1>
      <address><time datetime="2019-11-14T14:04:00+00:00">14 Nov 2019, 14:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čistý zisk skupiny ČSOB za tři čtvrtletí letošního roku stoupl o 28 procent na 14,7 miliardy korun. K růstu zisku přispěla koupě zbývajícího 45procentního podílu v Českomoravské stavební spořitelně a přecenění dosavadního podílu. Objem aktiv pod správou skupiny vzrostl meziročně o 11 procent na 233,6 miliardy Kč. ČSOB, která patří mezi největší tuzemské banky, to sdělila ČTK.</p>
      <p>"Čistý zisk skupiny ČSOB meziročně vzrostl díky růstu čistého úrokového výnosu, jednorázovému výnosu 2,1 miliardy Kč plynoucímu z přecenění dosavadního podílu 55 procent v ČMSS v souvislosti s akvizicí zbývajícího podílu, jednorázovému výnosu z prodeje ČSOB Asset Management a jednorázovému výnosu z vypořádání staršího právního sporu a na základě dopadu konsolidace ČMSS," uvedla banka.</p>
      <p>Objem úvěrů ČSOB vzrostl na konci září meziročně o pět procenta na 776 miliard Kč, objem vkladů se snížil o šest procent na 978 miliard Kč. Zvýšení úvěrového portfolia se opíralo zejména o růst hypotečních úvěrů, stavebního spoření, úvěrů pro malé a střední podniky, spotřebitelského financování a leasingu. Objem vkladů byl vykompenzován nárůstem objemu aktiv pod správou.</p>
      <p>V meziročním srovnání stoupl počet aktivních uživatelů mobilního bankovnictví o 26 procent. Zvýšil se o 33 procent také počet mobilních bankovních transakcí.</p>
      <p>Z velkých bank za tři čtvrtletí stoupl České spořitelně čistý zisk meziročně o 9,5 procenta na 13 miliard korun, Komerční bance vzrostl o 0,5 procenta na 11 miliard Kč, Raiffeisenbank o 36 procent na 3,6 miliardy Kč a Unicredit Bank v ČR a na Slovensku o šest procent na 7,25 miliardy Kč. Monetě Money Bank se snížil o 8,7 procenta na 3,1 miliardy korun.</p>
      <p>Do skupiny patří ČSOB, Hypoteční banka, Českomoravská stavební spořitelna, ČSOB Penzijní společnost, ČSOB Leasing, ČSOB Factoring a Patria. ČSOB patří do mezinárodní bankovní a pojišťovací skupiny KBC, která aktivně působí v Belgii a zemích střední a východní Evropy.</p>
    </article>
  </body>
</html>