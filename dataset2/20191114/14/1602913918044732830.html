<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ancom-recomanda-utilizatorilor-sa-aleaga-cu-grija-ofertele-online-de-black-friday-18585381"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T14:46:50+00:00"/>
    <meta property="og:title" content="ANCOM recomandă utilizatorilor să aleagă cu grijă ofertele online de Black Friday"/>
    <meta property="og:description" content="Autoritatea Naţională pentru Administrare şi Reglementare în Comunicaţii (ANCOM) atrage atenţia utilizatorilor să se informeze înainte de a face orice achiziţie, astfel încât să aleagă oferta telecom cea mai avantajoasă pentru că de Black Friday piaţa online este inundată de oferte, potrivit unui comunicat."/>
  </head>
  <body>
    <article>
      <h1>ANCOM recomandă utilizatorilor să aleagă cu grijă ofertele online de Black Friday</h1>
      <address><time datetime="2019-11-14T14:46:50+00:00">14 Nov 2019, 14:46</time> by <a rel="author">Laura Albu, Mediafax</a></address>
      <p>Autoritatea Naţională pentru Administrare şi Reglementare în Comunicaţii (ANCOM) atrage atenţia utilizatorilor să se informeze înainte de a face orice achiziţie, astfel încât să aleagă oferta telecom cea mai avantajoasă pentru că de Black Friday piaţa online este inundată de oferte, potrivit unui comunicat.</p>
      <p>ANCOM le recomandă utilizatorilor să aibă o atenţie sporită în perioadele cu reduceri, iar atunci când examinează produsele telecom, cum ar fi de exemplu abonamentele pentru servicii de telefonie, internet sau televiziune care pot include echipamente precum smartphone, tabletă sau televizor cu o reducere substanţială, să urmărească aspecte precum costul lunar al abonamentului care facilitează achiziţionarea echipamentelor la preţuri reduse sau gratuite; intervalul exact în care ar urma să beneficieze de eventuale reduceri ale costului lunar al abonamentului; dacă serviciul este disponibil în zona lor de reşedinţă.</p>
      <p>Pentru a verifica acoperirea cu semnal mobil pentru tehnologiile 2G/3G/4G, pentru toţi operatorii mobili activi pe piaţa din România, utilizatorii pot consulta platforma informatică "aisemnal.ro" - site-ul realizat integral de ANCOM şi care este perioada minimă contractuală, adică acel interval de timp în care utilizatorul nu poate renunţa la contract fără a plăti taxe de reziliere anticipată – perioadă limitată legal la 12 sau 24 de luni pentru contractele telecom.</p>
      <p>Utilizatorii trebuie să ţină cont că, din cauza numărului mare de comenzi, companiile care se ocupă de livrarea coletelor sunt suprasolicitate de Black Friday. Totodată, coletele pot fi pierdute sau deteriorate în timpul transportului. De aceea, ANCOM le recomandă utilizatorilor să verifice ce opţiuni de livrare li se oferă şi să aleagă servicii suplimentare de siguranţă, cum ar fi serviciul cu deschidere la livrare sau serviciul de trimitere cu valoare declarată. Cei interesaţi ca livrarea unui colet să se realizeze într-un timp mai scurt, pot apela la serviciul Express.</p>
    </article>
  </body>
</html>