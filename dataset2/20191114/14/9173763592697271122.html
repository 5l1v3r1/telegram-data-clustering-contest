<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/diabet/442254_zhittya_z_diabetom-yak_kvest.html"/>
    <meta property="og:site_name" content="LB.ua"/>
    <meta property="article:published_time" content="2019-11-14T14:48:00+00:00"/>
    <meta property="og:title" content="«Життя з діабетом – як квест. Приймайте виклик», – Михайло Ковалевський"/>
    <meta property="og:description" content="18 дітей з діабетом 1 типу віком від 7 до 16 років здійснили політ на повітряних кулях, що став кульмінацією навчально-оздоровчого табору «ДіаКемп» у Кам’янці-Подільському. Таку можливість отримали переможці Всеукраїнського конкурсу історій серед дітей з діабетом «Діабет. Твоя історія», ініційованого Санофі в Україні. Про враження від участі у проєкті та про свої неординарні світи діти розповіли у блогах."/>
  </head>
  <body>
    <article>
      <h1>«Життя з діабетом – як квест. Приймайте виклик», – Михайло Ковалевський</h1>
      <address><time datetime="2019-11-14T14:48:00+00:00">14 Nov 2019, 14:48</time> by <a rel="author">Діабет. Поговоримо разом</a></address>
      <p>
        <b>18 дітей з діабетом 1 типу віком від 7 до 16 років здійснили політ на повітряних кулях, що став кульмінацією навчально-оздоровчого табору «ДіаКемп» у Кам’янці-Подільському. Таку можливість отримали переможці Всеукраїнського конкурсу історій серед дітей з діабетом «Діабет. Твоя історія», ініційованого Санофі в Україні. Про враження від участі у проєкті та про свої неординарні світи діти розповіли у блогах.</b>
      </p>
      <h3>Блог Михайла Ковалевського</h3>
      <figure>
        <img src="https://i.lb.ua/017/55/5dcd543fd680e.jpeg"/>
        <figcaption>
          <cite>Фото: Віталій Костик</cite>
        </figcaption>
      </figure>
      <p>Усім привіт. Мене звуть Михайло. Мені 15 років. Я із Запоріжжя. Гарним та мальовничим назвати його не можу. Це – велике індустріальне місто. Заводи дають життя нашому місту, але й руйнують здоров’я його мешканців.</p>
      <p>Який я? Не знаю, бо самому себе оцінити і описати важко. Але можу сказати, що я веселий та енергійний. Можу легко знайомитися з людьми. Я маю багато знайомих, але справжніх друзів серед них всього декілька.</p>
      <p>Вже минуло 4 роки, як я «познайомився» зі своїм діабетом. Вже давно він перестав бути страшною смертельною хворобою. Завдяки Фредеріку Бантингу та Чальзу Бесту, такі як я діти, можуть прожити повноцінне і яскраве життя. Якщо мене запитають, якого кольору моя хвороба, то я відповім-сірого. Будь-яка хвороба має сірий, коричневий або інший темний колір.</p>
      <p>
        <b>Захоплення</b>
      </p>
      <p>Мій улюблений фільм – <a href="https://lb.ua/go.php?url=aHR0cHM6Ly91ay53aWtpcGVkaWEub3JnL3dpa2kvJUQwJTlEJUQwJUIwJUQwJUI3JUQwJUIwJUQwJUI0XyVEMSU4M18lRDAlQkMlRDAlQjAlRDAlQjklRDAlQjElRDElODMlRDElODIlRDAlQkQlRDElOTRfKCVEMSU4MiVEMSU4MCVEMCVCOCVEMCVCQiVEMCVCRSVEMCVCMyVEMSU5NiVEMSU4Rik=">трилогія «Назад у майбутнє».</a> І, звичайно, мені хотілося б опинитися на місці головного героя Марті МакФлая та покататися на машині часу «Делоріані».</p>
      <p>Мої друзі, як і я, не люблять читати. Ми – покоління «нечитачів». Але найцікавішою книгою, яку я прочитав, є збірник оповідань Рея Бредбері. Атмосфера його світів майбутнього поглинає і заворожує.</p>
      <p>Цікаво, з чого починають свій робочий день письменники? Можливо зі смачного сніданку?</p>
      <p>Вчителька розповідала, що Маяковський «збирав слова», записуючи їх в книжечку, а потім з них складав вірші. В мене слова розбігаються в різні боки та ховаються по кутках. Складати слова в речення так, щоб виходили цікаві оповідання, - то талант, якого, я, на жаль, не маю.</p>
      <p>Є такий вислів: «Якщо не можна, але дуже хочеться, то спробуй». Напевно, за цим принципом живуть всі підлітки, а не тільки я. Пишатися собою я поки не можу, бо нічого ще не зробив. У мене все ще попереду.</p>
      <figure>
        <img src="https://i.lb.ua/043/12/5dcd70a0ae05a.jpeg"/>
        <figcaption>Малюнок Михайла Ковалевського</figcaption>
      </figure>
      <p>
        <b>Роздуми про майбутнє</b>
      </p>
      <p>Я не знаю, ким я стану через 10-20 років. Життя таке непередбачене.</p>
      <p>Я ще не сформував свої конкретні цілі, маю тільки «нотатки», але знаю, що мені дуже заважає лінь, яку треба долати зараз, бо потім може бути запізно.</p>
      <p>Я мрію подорожувати. Найцікавішими країнами мені здаються Японія і Канада. Японія - то невідома нам країна з давньою історією та такими незвичайними, на наш погляд, традиціями.</p>
      <p>
        <b>Участь у проєкті «Діабет. Твоя історія»</b>
      </p>
      <p>Проєкт «Діабет. Твоя історія» подарував мені масу нових вражень. Радість польоту і глибина неба, нові знайомства, яскраві враження забудуться ще не скоро. Я можу сказати, що підкорив небо. Можливо, колись, зможу ще відчути смак польоту. А ще мрію піти у похід , у гори, щоб підкорити якусь вершину.</p>
      <figure>
        <img src="https://i.lb.ua/064/39/5dcd546e64ac3.jpeg"/>
        <figcaption>
          <cite>Фото: Віталій Костик</cite>
        </figcaption>
      </figure>
      <p>Я не можу сказати, що діабет докорінно змінив моє життя. Він не заважає мені займатися спортом, грати у футбол з хлопцями та кататися на скейті. В мене доволі активний спосіб життя, але діабет робить його контрольованим. Напевно, я більше за своїх однолітків піклуюся про своє здоров’я, намагаюся вести здоровий спосіб життя. Діабет допоміг мені раніше подорослішати і контролювати свої «клепки в голові». Він є додатковим стимулом для орієнтації в житті. Але я б із задоволенням відмовився від нього. Є хвороби страшніші за діабет. Тому хочу сказати всім, хто нещодавно захворів: «Життя з діабетом - то як квест, який треба проходити день у день. Приймайте виклик. Не сходьте з дистанції!»</p>
      <figure>
        <img src="https://i.lb.ua/081/50/5dcd70c6c7c61.jpeg"/>
        <figcaption>Малюнок Михайла Ковалевського</figcaption>
      </figure>
    </article>
  </body>
</html>