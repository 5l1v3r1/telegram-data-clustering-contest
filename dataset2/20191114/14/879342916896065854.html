<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/karta/karta-oos-sytuacziya-sxodi-ukrayiny-14-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T14:36:00+00:00"/>
    <meta property="og:title" content="Карта ООС: ситуація на сході України на 14 листопада"/>
    <meta property="og:description" content="Ситуація на сході країни станом на 14 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 14 листопада</h1>
      <address>
        <time datetime="2019-11-14T14:36:00+00:00">14 Nov 2019, 14:36</time>
      </address>
      <p>
        <b>Ситуація на сході країни станом на 14 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99058/karta-ato-snbo-2019-11-14-ru_origin.jpg"/>
      </figure>
      <p>Кількість обстрілів російсько-окупаційними військами позицій наших військ, порівняно з попередньою добою, майже не змінилася. Водночас противник по 1 разу застосував заборонені Мінськими домовленостями міномети калібрів 120 мм та 82 мм.</p>
      <p>Загалом упродовж минулої доби зафіксовано 17 обстрілів.</p>
      <p>Жоден військовослужбовець зі складу Об’єднаних сил не загинув і не був поранений.</p>
      <h3>Луганський напрямок</h3>
      <p>Тут відбулося 11 обстрілів.</p>
      <p>Біля Зайцевого ворог тричі відкривав вогонь з мінометів калібру 120 мм, станкових протитанкових і автоматичних гранатометів та великокаліберних кулеметів.</p>
      <p>Міномети калібру 82 мм, автоматичні гранатомети, кулемети великого калібру та стрілецьку зброю окупанти застосували поблизу Хутора Вільного.</p>
      <p>Двічі неподалік Новолуганського, а також в районах Новотошківського, Оріхового, Луганського, Світлодарська та населеного пункту Шуми російсько-окупаційні війська з різною інтенсивністю обстрілювали опорні пункти підрозділів Об’єднаних сил з гранатометів різних систем, великокаліберних кулеметів та стрілецької зброї.</p>
      <h3>Донецький напрямок</h3>
      <p>6 випадків порушення противником режиму тиші мали місце на цьому напрямку.</p>
      <p>У другій половині дня окупанти з автоматичних гранатометів та стрілецької зброї обстрілювали наші позиції поблизу Лебединського та Новоселівки.</p>
      <p>Зі станкових протитанкових і автоматичних гранатометів ворог відкривав вогонь неподалік Новотроїцького та Невельського відповідно.</p>
      <p>З 18-ї години упродовж 45 хвилин російсько-окупаційні війська зі станкових протитанкових гранатометів, великокаліберних кулеметів та стрілецької зброї вели вогонь по військовослужбовцях Збройних Сил України, які виконують бойові завдання біля населеного пункту Славне.</p>
      <p>Наприкінці доби з кулеметів та стрілецької зброї противник 25 хвилин обстрілював наших захисників Березового.</p>
      <p><b>Обстановка на сьогодні</b>, 14 листопада</p>
      <p>Ворог обстріляв позиції наших військових двічі.</p>
      <p>На Луганському напрямку з початком доби противник з гранатометів різних систем, великокаліберних кулеметів та стрілецької зброї вів вогонь по опорних пунктах підрозділів Об’єднаних сил, обладнаних неподалік Новотошківського.</p>
      <p>На Донецькому напрямку близько 9-ї ранку окупанти 20 хвилин з підствольних гранатометів та кулеметів великого калібру обстрілювали позиції наших військ поблизу Новомихайлівки.</p>
      <p>Втрат серед особового складу Об’єднаних сил немає.</p>
    </article>
  </body>
</html>