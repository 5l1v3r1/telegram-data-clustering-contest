<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89628"/>
    <meta property="og:site_name" content="Denník politika"/>
    <meta property="article:published_time" content="2019-11-14T14:35:01+00:00"/>
    <meta property="og:title" content="Exšéf tímu Kuciak bude mať na starosti vyšetrovanie podozrení z podplácania ministrov vlády"/>
    <meta property="og:description" content="14.11.2019 (Webnoviny.sk) – Vyšetrovanie podozrení z podplácania ministrov súčasnej vlády, ktoré vyplynuli z výpovedí obvineného Zoltána A., bude mať na starosti bývalý šéf tímu objasňujúceho vraždu novinára Jána Kuciaka Peter Juhás. Po štvrtkovom zasadnutí parlamentného výboru pre obranu a bezpečnosť to povedal policajný prezident Milan Lučanský. „Aby sa prešetrili všetky veci, ktoré tam vypovedá, aby s tým pracoval človek, ktorý má s tým skúsenosti a vie ako pracovať,“ zdôvodnil Lučanský."/>
  </head>
  <body>
    <article>
      <h1>Exšéf tímu Kuciak bude mať na starosti vyšetrovanie podozrení z podplácania ministrov vlády</h1>
      <address><time datetime="2019-11-14T14:35:01+00:00">14 Nov 2019, 14:35</time> by <a rel="author">Webnoviny</a></address>
      <p>14.11.2019 (Webnoviny.sk) – Vyšetrovanie podozrení z podplácania ministrov súčasnej vlády, ktoré vyplynuli z výpovedí obvineného Zoltána A., bude mať na starosti bývalý šéf tímu objasňujúceho vraždu novinára Jána Kuciaka Peter Juhás. Po štvrtkovom zasadnutí parlamentného výboru pre obranu a bezpečnosť to povedal policajný prezident Milan Lučanský. „<i>Aby sa prešetrili všetky veci, ktoré tam vypovedá, aby s tým pracoval človek, ktorý má s tým skúsenosti a vie ako pracovať</i>,“ zdôvodnil Lučanský.</p>
      <p>Policajný prezident pred výborom vysvetľoval práve rozpustenie tímu, ktorý viedol Juhás. Kritika tohto kroku je podľa neho nemiestna. V prípade, že by súd prípad vraždy vrátil na došetrenie, bude na tom podľa Lučanského pracovať ten istý vyšetrovateľ.</p>
      <p>„<i>Lebo je to zaužívané pravidlo. Ja počas svojej kariéry som sa nestretol s tým, že by to robil niekto iný, lebo má načítaný spis, vie o všetkých veciach, vie o všetkých svedkoch,</i>“ zdôraznil Lučanský.</p>
      <h3>Lučanský spomenul úniky informácií</h3>
      <p>Podľa opozičného nezaradeného poslanca Ľubomíra Galka mali argumenty Lučanského ohľadom rozpustenia tímu svoju logiku. „<i>Či hovoril pravdu, preverí až čas, pre mňa sú rozhodujúce výsledky</i>,“ vyhlásil s tým, že Lučanský v prípade nutnosti došetrenia prípadu tím veľmi rýchlo obnoví. „<i>Toto si budeme môcť preveriť až po tom, ako takáto situácia nastane</i>,“ povedal Galko.</p>
      <p>Pokiaľ ide o ďalšie prípady, ktoré vyplynuli z vyšetrovania vraždy Kuciaka, podľa Galka Lučanský na výbore spomenul úniky informácií. <i>„Popísal nám prípady, kedy novinári mali informácie ešte oveľa skôr ako policajti. A v tom čase, keď novinári dostali tieto informácie, vedeli to len na špeciálnej prokuratúre a vedeli to len právni zástupcovia. A ak sa toto ukáže ako pravdivé, bolo by dobré, bolo by správne, aby sa aj tomu polícia venovala</i>,“ zdôraznil Galko.</p>
      <p>Zároveň ocenil, že veciam, ktoré vyplynuli z vyšetrovania vraždy Kuciaka, by sa mal venovať Juhás, ktorý si zároveň bude môcť vybrať svojich spolupracovníkov. „<i>Vo všeobecnosti je vo verejnosti taká dosť vysoká dôvera, nielen voči pánovi Juhásovi, ale aj voči vyšetrovaciemu tímu</i>,“ doplnil.</p>
      <h3>Veci má pod kontrolou</h3>
      <p>Predseda brannobezpečnostného výboru Anton Hrnko v tejto súvislosti vyhlásil, že jednotlivé veci, ktoré vyplynuli z vyšetrovania vraždy, boli rozdelené príslušníkom tímu Kuciak a tí si následne vytvorili svoje vlastné tímy. Pokiaľ ide o úniky informácií, tie podľa neho maria vyšetrovanie.</p>
      <p>„<i>Treba si dať otázku, komu to slúži,</i>“ uviedol a dodal, že Lučanský prezentoval výboru aj to, že má veci pod kontrolou. <i>„Národná kriminálna agentúra pracuje tak, ako pracovať má</i>,“ zdôraznil.</p>
      <p>Zároveň podľa neho Lučanský výboru predstavil návrhy opatrení na zmeny v polícii. „<i>Niektoré inštitúty, ktoré sú ešte zo začiatkov 90-tych rokov, sa už stali nepotrebnými, respektíve brzdia vyšetrovací proces</i>,“ dodal a uzavrel, že výbor sa návrhmi bude ešte zaoberať.</p>
      <h3>Saková vraj nemá čo skrývať</h3>
      <p>Podľa medializovaných informácii vypovedal Zoltán A., ktorý bol pôvodne obvinený v kauze vraždy Kuciaka a neskôr vyčlenený na samostatné konanie, aj o korupčných podozreniach v súvislosti s ministrami súčasnej vlády.</p>
      <p>Konkrétne údajne išlo o korupciu pri vybavovaní povolení pre zahraničných robotníkov. Jedným z mien, ktoré sa v médiách spomínalo, bola ministerka vnútra Denisa Saková. Tá v tejto súvislosti vo štvrtok povedala, že nemá čo skrývať a má čisté svedomie.</p>
      <p>„<i>Skutočne nechápem, kto mu to poradil, prečo si to vymyslel alebo ho to napadlo, zrovna po 13 mesiacoch väzobného stíhania</i>,“ dodala Saková. Ďalšími spomínanými sú minister práce Ján Richter a bývalý štátny tajomník ministerstva dopravy Viktor Stromček. Obaja obvinenia Zoltána A. odmietli.</p>
      <footer>Zdroj: Webnoviny.sk – <a href="https://www.webnoviny.sk/exsef-timu-kuciak-bude-mat-na-starosti-vysetrovanie-podozreni-z-podplacania-ministrov-vlady/"><u>Exšéf tímu Kuciak bude mať na starosti vyšetrovanie podozrení z podplácania ministrov vlády</u></a> © SITA Všetky práva vyhradené.</footer>
    </article>
  </body>
</html>