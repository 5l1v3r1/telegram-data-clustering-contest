<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152247-na-starovyzhivschyni-vidnovlyuyut-populiaciyu-dykyh-kabaniv"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T14:15:00+00:00"/>
    <meta property="og:title" content="На Старовижівщині відновлюють популяцію диких кабанів"/>
    <meta property="og:description" content="У державному підприємстві «Старовижівське лісове господарство» працюють над розвитком вольєрного господарства."/>
  </head>
  <body>
    <article>
      <h1>На Старовижівщині відновлюють популяцію диких кабанів</h1>
      <address>
        <time datetime="2019-11-14T14:15:00+00:00">14 Nov 2019, 14:15</time>
      </address>
      <p>У державному підприємстві «Старовижівське лісове господарство» працюють над розвитком вольєрного господарства. <br/><br/>Про це повідомили у <a href="http://lisvolyn.gov.ua/?p=46807">пресслужбі Волинського ОУЛМГ</a>.<br/><br/>Директор лісгоспу <b>Анатолій Ярмолюк</b> розповідає, що останніми роками збудували 3 вольєри, де розводять диких свиней. У зв’язку з поширенням африканської чуми популяція цього звіра на Волині знизилася, тож потребує відновлення.<br/><br/>Загалом у близьких до природи умовах в старовижівських лісах живе майже сотня кабанів. Є на території підприємства і вольєр для диких качок.<br/><br/>Загальна площа вольєра, який знаходиться у Сьомаківськівському лісництві, – 1,10 гектара. Тут є 25 особин кабана – уже з молодняком.<br/><br/>«У цьому році ми вже пробно випустили поросят і спостерігали, що вони прибилися до диких. Цього року хочемо ще раз отримати приплід, а наступного будемо випускати в ліс молодняк із дорослими особинами», – каже Анатолій Ярмолюк.<br/><br/>Ведення мисливського господарства – щоденна клопітка робота спрямована на результат. Особливо – в холодний період, коли звірі потребують підгодівлі постійно. Тож із цією метою лісівники протягом року займаються заготівлею кормів.<br/><br/>Головний лісівник Старовижівщини називає таку роботу інвестицією у звіра. Затратною, довготривалою, але виправданою.<br/><br/><b>Довідково.</b> Площа мисливських угідь ДП «Старовижівське ЛГ» загалом 28816 га та налічує 5 мисливських обходів. Чисельність основних видів тварин становить: лося – 25 особин, козуль – 385, кабанів – 100, зайців – 110 та інших.</p>
      <figure>
        <img src="http://www.volynpost.com/img/modules/news/f/c6/b6938567c401bbe141edac265685ec6f/cb-dsc0049.jpg"/>
      </figure>
      <figure>
        <img src="http://www.volynpost.com/img/modules/news/f/c6/b6938567c401bbe141edac265685ec6f/cb-dsc0051.jpg"/>
      </figure>
      <figure>
        <img src="http://www.volynpost.com/img/modules/news/f/c6/b6938567c401bbe141edac265685ec6f/cb-dsc0053.jpg"/>
      </figure>
      <figure>
        <img src="http://www.volynpost.com/img/modules/news/f/15/cf1e5045d1d864e5d1bca822dd41115f/cb-dsc0054.jpg"/>
      </figure>
    </article>
  </body>
</html>