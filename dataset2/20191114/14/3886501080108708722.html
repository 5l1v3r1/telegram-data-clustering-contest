<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119298-porodica-glavnog-tuzioca-moskve-poseduje-vredne-nekretnine-u-crnoj-gori?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T14:50:03+00:00"/>
    <meta property="og:title" content="Porodica glavnog tužioca Moskve poseduje vredne nekretnine u Crnoj Gori (VIDEO)"/>
    <meta property="og:description" content="Porodica glavnog tužioca Moskve Denisa Popova poseduje vrednu imovinu na atraktivnim lokacijama u Crnoj Gori, pokazuju podaci crnogorskih institucija, a prenosi Radio Slobodna Evropa (RSE).Sumnje u zakonsko pokriće za vrednu imovinu porodice moskovskog tužica u Crnoj Gori i Španiji izneo je pre par dana ruski, opozicioni lider Aleksej Navaljni na svom blogu, optužujući tužioca i njegovu bivšu suprugu Irinu Popov za nezakonito bogaćenje, navodi RSE.Kako navodi Navaljni, u periodu kada je tužiočeva supruga osnovala kompanije koje su u Crnoj Gori kupile nekretnine na atraktivnim lokacijama (od 2009. do 2016. godine), četvoročlana porodica Denisa Popova živela je od njegove plate od 57.000 rubalja, odnosno nešto preko 800 evra. Supruga Irina je tada bila nezaposlena.Prema podacima Uprave za nekretnine Crne Gorem bivša supruga moskovskog tužioca poseduje dve firme u Crnoj Gori koje gazduju nekretninama na atraktivnim lokacijama na crnogorskom primorju i u planinskom centru Kolašin, prenosi RSE.Firma Popove Monte Biser…"/>
  </head>
  <body>
    <article>
      <h1>Porodica glavnog tužioca Moskve poseduje vredne nekretnine u Crnoj Gori (VIDEO)</h1>
      <address>
        <time datetime="2019-11-14T14:50:03+00:00">14 Nov 2019, 14:50</time>
      </address>
      <p><b>Porodica glavnog tužioca Moskve Denisa Popova poseduje vrednu imovinu na atraktivnim lokacijama u Crnoj Gori, pokazuju podaci crnogorskih institucija, a prenosi Radio Slobodna Evropa (RSE).</b><br/><br/>Sumnje u zakonsko pokriće za vrednu imovinu porodice moskovskog tužica u Crnoj Gori i Španiji izneo je pre par dana ruski, opozicioni lider Aleksej Navaljni na svom blogu, optužujući tužioca i njegovu bivšu suprugu Irinu Popov za nezakonito bogaćenje, navodi RSE.<br/><br/>Kako navodi Navaljni, u periodu kada je tužiočeva supruga osnovala kompanije koje su u Crnoj Gori kupile nekretnine na atraktivnim lokacijama (od 2009. do 2016. godine), četvoročlana porodica Denisa Popova živela je od njegove plate od 57.000 rubalja, odnosno nešto preko 800 evra. Supruga Irina je tada bila nezaposlena.<br/><br/>Prema podacima Uprave za nekretnine Crne Gorem bivša supruga moskovskog tužioca poseduje dve firme u Crnoj Gori koje gazduju nekretninama na atraktivnim lokacijama na crnogorskom primorju i u planinskom centru Kolašin, prenosi RSE.<br/><br/>Firma Popove Monte Biser poseduje zgradu sa 296 kvadrata apartmana u Morinju u Bokokotorskom zalivu i 8.000 kvadrata zemljišta na skijalištu Jezerine kod Kolašina. Irina Popova je vlasnica i firme Strojprojekt u Baru, u čijem je vlasništvu 1.230 kvadrata zemljišta u Dobrim Vodama, u barskoj opštini.<br/><br/>Pored zgrade sa devet apartmana u Morinju, kompanija Monte Biser u Kolašinu gradi više objekata na 1.500 metara nadmorske visine, nadomak skijaškog centra Jezerine, na Bjelasici, navodi RSE.<br/><br/>Taj radio podseća na reči ruskog opozicionog lidera Navaljanog koji tvrdi da su na toj lokaciji planirali da grade vile, hotel, restoran i spa kompleks, i da je nekretnina na Jezerinama opterećena hipotekom za pozajmicu od osnivača, of šor kompanije "Keystone ICG" od 554.000 evra. On sumnja da se iza te kompanije krije tužilac Denis Popov.<br/><br/>Dopisnica podgoričkih Vijesti iz Kolašina Dragana Šćepanović, za RSE kaže da je firma bivše supruge moskovskog tužioca bila "jedan od investitora od kojih se mnogo očekivalo" i da je "poznata zbog toga što je 2010. godine dobila gradjevinsku dozvolu na nelegalan način".<br/><br/>Prema njenim rečima, gradjevinsku dozvolu je "poništila inspekcija uz obrazloženje da je dozvolu potpisalo neovlašćeno lice".<br/><br/>"Govorilo se da su obnovili dozvolu ali do danas ta informacija nije potvrdjena. Ono što se sada može videti na terenu jeste da su neki radovi nastavljeni, ali je projekat daleko od završetka", dodaje Šćepanović.<br/><br/>Prenoseći glavne akcente iz istraživanja Navaljnog o imovini porodice Popov u Crnoj Gori, podgoričke Vijesti objavljuju i njegove tvrdnje kako stare arhivske stranice kompanija Irine Popove, sadrže najave o izgradnji i prodaji objekata u Crnoj Gori koje su se prvi put pojavile 2011. godine, kada su supružnici bili zajedno.<br/><br/>"Drugim rečima, sve ove crnogorske investicije planirala je i napravila tada kompletna porodica sadašnjeg tužioca, funkcionera i službenika za provodjenje zakona. Ali nejasno je iz kojih sredstava su finansirane ove investicije", navodi Navaljni na svom blogu.<br/><br/>"Slučaj porodice Popov nije usamljen kada se radi o visokim ruskim državnim funkcionerima za koje su objavljeni podaci i informacije da poseduju višemilionsku imovinu van Rusije", kaže za RSE novinar Komersanta Genadij Sisojev.<br/><br/>On navodi da "gotovo svi dosadašnji slučajevi pokazuju da visoki državni funkcioneri kriju vrednu imovinu u inostranstvu tako što vlasništvo prenose na bliske srodnike, najčešće supruge od kojih se formalno razvode kako bi na taj način prikrili bogatstvo".<br/><br/>Sisojev sumnja da će se rusko tužilaštvo baviti slučajem Popov.<br/><br/>"Dva deputata u moskovskom parlamentu su zatražili istragu povodom priče o bogatstvu tužioca Popova u inostranstvu, a oglasila se i država. Portparol Kremlja Dmitrij Peskov je rekao da je tužilac Popov prilikom kandidature bio predmet vrlo ozbiljnih provera i budući da je prošao te procedure i da je izabran za glavnog tužioca Moskve, on je za njih čist pred zakonom. Ja sumnjam da će rusko tužilaštvo zauzeti drugačiji stav u odnosu na taj stav države", navodi Sisojev.<br/><br/>U tekstu Navaljnog se navodi da je osim nekretnina u Crnoj Gori, tada nezaposlena supruga Denisa Popova 2010. kupila apartman u Marbelji, u Španiji.<br/><br/>Ruski predsednik Vladimir Putin imenovao je Denisa Popova za tužioca Moskve ličnim dekretom u septembru ove godine.</p>
      <figure>
        <iframe src="https://www.youtube.com/embed/NEFMaTnGtqA" width="660" height="388" data-service="Youtube" scrolling="no"/>
      </figure>
    </article>
  </body>
</html>