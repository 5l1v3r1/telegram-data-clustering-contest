<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33073/google-stadia-promesse-chromecast-ultra"/>
    <meta property="og:site_name" content="DDay.it"/>
    <meta property="article:published_time" content="2019-11-14T14:39:00+00:00"/>
    <meta property="og:title" content="Google Stadia, le promesse disattese: le &quot;vecchie&quot; Chromecast Ultra non funzioneranno al lancio"/>
    <meta property="og:description" content="Il lancio di Stadia si avvicina, ma la sessione di domande e risposte su Reddit si è rivelata una lunga lista di promesse disattese. Molte funzioni non arriveranno prima di settimane o addirittura mesi."/>
  </head>
  <body>
    <article>
      <h1>Google Stadia, le promesse disattese: le "vecchie" Chromecast Ultra non funzioneranno al lancio</h1>
      <h2>Il lancio di Stadia si avvicina, ma la sessione di domande e risposte su Reddit si è rivelata una lunga lista di promesse disattese. Molte funzioni non arriveranno prima di settimane o addirittura mesi.</h2>
      <address><time datetime="2019-11-14T14:39:00+00:00">14 Nov 2019, 14:39</time> by <a rel="author">Pasquale Agizza</a></address>
      <p>La storia di Google Stadia sembra sempre più simile a quella dei pifferi di montagna, che andarono per suonare e furono suonati. Stadia doveva essere la rivoluzione del gaming, capace di abbattere la concorrenza e portare i videogiochi in una nuova dimensione. In una sessione di botta e risposta su Reddit, infatti, il dirigente Andrey Doronichev ha voluto chiarire quali saranno le funzioni non disponibili al lancio di Stadia. E in pochi minuti <b>la lista delle promesse disattese è diventata lunghissima.</b></p>
      <h3> </h3>
      <h3> </h3>
      <h3>Stadia non funzionerà sulle Chromecast Ultra già in mano agli utenti</h3>
      <p>Chi ha prenotato la Founder's o la Premiere Edition riceverà un codice che gli permetterà, dal 19 novembre, di utilizzare Stadia su smartphone o PC. Il controller ufficiale di Google <b>sarà però spedito successivamente al lancio del servizio rispettando l’ordine di prenotazione</b>. Se avete prenotato negli ultimi giorni, l’arrivo del bundle potrebbe slittare di molto.</p>
      <p>La seconda clamorosa mancanza riguarda l’utilizzo della Chromecast Ultra per giocare. O meglio il mancato utilizzo, visto che <b>se possedete già una Chromecast Ultra non potrete utilizzarla per accedere a Stadia</b>. Bisognerà attendere un aggiornamento, ma da Mountain View non ci sono date certe. Le Chromecast Ultra comprese nella Founders e nella Premiere Edition, invece, sono già aggiornate e abilitate a Stadia.</p>
      <figure>
        <img src="https://cdn.dday.it/system/uploads/picture/image/58732/content_small_Stadia_2.jpg"/>
      </figure>
      <p> </p>
      <h3>Niente gestione degli obiettivi e nemmeno Stream Connect e condivisione familiare</h3>
      <p>Assente anche tutta l’interfaccia relativa agli obiettivi in gioco. Google dichiara che Stadia sarà capace di conservare i dati degli obiettivi<i> </i>sbloccati, ma l’interfaccia di gestione di quest’ultimi e le segnalazioni su schermo del raggiungimento di un obiettivo arriveranno in futuro.</p>
      <p><b>Escluse anche le funzioni di condivisione familiare</b>, anche se i genitori potranno monitorare l’attività dei figli su Stadia. Anche se Google indica la condivisione familiare come una priorità, non ci saranno novità fino ai primi mesi del 2020. Mancheranno inoltre le funzioni Stream Connect, State Share e Crowd Play, rinviate a un generico rilascio nel 2020.</p>
      <p>Al lancio non sarà nemmeno possibile attivare il Buddy Pass, cioè la possibilità per un utente della prima ora di regalare tre mesi di Stadia Pro a un amico: l’attivazione dei primi Buddy Pass <b>è prevista entro le due settimane successive al lancio</b>.</p>
      <p>L’elenco delle mancanze è lungo e sommato al <a href="https://www.dday.it/redazione/33034/google-stadia-giochi-lancio">catalogo di soli 12 giochi supportati</a> al lancio aumenta esponenzialmente i dubbi sulla buona riuscita del progetto Stadia.</p>
    </article>
  </body>
</html>