<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/transport-na-trojeshchinu-nastupnogo-roku-rozpochnetsya-rekonstrukciya-tramvaynoji-liniji-639903.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T14:09:08+00:00"/>
    <meta property="og:title" content="Транспорт на Троєщину: наступного року розпочнеться реконструкція трамвайної лінії"/>
    <meta property="og:description" content="Трамвайну лінію реконструюють, щоб запустити нові сучасні вагони"/>
  </head>
  <body>
    <article>
      <h1>Транспорт на Троєщину: наступного року розпочнеться реконструкція трамвайної лінії</h1>
      <address>
        <time datetime="2019-11-14T14:09:08+00:00">14 Nov 2019, 14:09</time>
      </address>
      <h4>Трамвайну лінію реконструюють, щоб запустити нові сучасні вагони</h4>
      <p>У 2020 році розпочнеться реконструкція трамвайної лінії від вул. Милославської до Дарницького залізничного вокзалу в Києві. Про це повідомив перший заступник голови Київської міської держадміністрації Микола Поворозник.</p>
      <p>«Місто поступово оновлює рухомий склад громадського транспорту. Зокрема, за рахунок коштів Європейського банку реконструкції та розвитку плануємо закупити близько 40 нових сучасних трамваїв. Для того, щоб вони могли курсувати у тому числі на Троєщині, необхідно здійснити реконструкцію трамвайної лінії», – пояснив він.</p>
      <p>За його словами, спроєктувати та реалізувати проєкт заплановано до кінця 2022 року.</p>
      <p>«Діюча ділянка трамвайної лінії є прямим транспортним зв’язком між Деснянським, Дніпровським, Дарницьким районами, а також зі Святошинсько-Броварською лінією метрополітену. Реконструкція та введення в експлуатацію трамвайної лінії від вул. Милославської до Дарницького залізничного вокзалу з використанням новітніх технологій сприятиме оптимізації роботи міських маршрутів, підвищенню якості й безпеки перевезення пасажирів. І найголовніше: це дасть можливість запустити сучасні трамваї, які закуповує місто», – підкреслив Поворозник.</p>
      <p>Нагадаємо, 24 жовтня на пленарному засіданні Київської міської ради депутати прийняли рішення, яке передбачає оновлення трамвайного парку столиці. </p>
      <p>За рахунок проекту модернізації міського транспорту Києва шляхом залучення коштів від Європейського банку реконструкції та розвитку <a href="https://glavcom.ua/kyiv/news/kijiv-pridbaje-40-tramvaynih-vagoniv-635009.html">можна буде придбати 40 сучасних модульних трамвайних вагонів</a> довжиною 30-34 метри. Міжнародна фінансова інституція може виділити 70 млн євро.</p>
      <p>Сучасні трамвайні вагони з низьким рівнем підлоги, які планується закупити, забезпечують європейські вимоги до якості пасажирських перевезень. Зокрема гарантують зручність посадки й висадки пасажирів, вони пристосовані для обслуговування пасажирів з особливими потребами. Також у нових вагонах є  можливість енергозбереження до 40% у порівнянні з існуючим старим рухомим складом.</p>
      <related>
        <a href="https://glavcom.ua/kyiv/news/navkolo-kijeva-mozhe-zyavitisya-nazemne-metro-637034.html"/>
        <a href="https://glavcom.ua/kyiv/news/vibori-v-kijevi-pochalis-sluga-narodu-vzhe-namalyuvav-metro-na-trojeshchinu-633446.html"/>
        <a href="https://glavcom.ua/kyiv/news/klichko-ozvuchiv-stroki-budivnictva-metro-na-trojeshchinu-632591.html"/>
      </related>
    </article>
  </body>
</html>