<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103051/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T14:21:16+00:00"/>
    <meta property="og:title" content="Слідство по MH17 розкрило нові дані про роль Суркова в управлінні &quot;ДНР&quot;"/>
    <meta property="og:description" content="Перехоплені телефонні розмови між бойовиками “ДНР” і російськими чиновниками розкривають нові дані про роль помічника президента РФ Владислава Суркова у призначенні і керівництві апаратом “ДНР”."/>
  </head>
  <body>
    <article>
      <h1>Слідство по MH17 розкрило нові дані про роль Суркова в управлінні "ДНР"</h1>
      <address>
        <time datetime="2019-11-14T14:21:16+00:00">14 Nov 2019, 14:21</time>
      </address>
      <p>Перехоплені телефонні розмови між бойовиками "ДНР" і російськими чиновниками розкривають нові дані про роль помічника президента РФ Владислава Суркова у призначенні і керівництві апаратом "ДНР".</p>
      <p>Як повідомляє "Європейська правда", про це йдеться в оприлюдненому Об'єднаною слідчою групою (JIT) зверненні до свідків у справі збиття малайзійського "Боїнга" MH17. Звернення опубліковане трьома мовами на <a href="https://www.politie.nl/">сайті</a> поліції Нідерландів.</p>
      <p>JIT нагадує про вже оприлюднену розмову від 11 липня 2014 року між Олександром Бородаєм і Владиславом Сурковим, у якій Бородай каже, що йому терміново потрібна військова підтримка з Москви.</p>
      <p>"Інші розмови вказують на те, що участь Суркова на цьому не закінчилося", - заявила слідча група.</p>
      <p>3 липня 2014 року Сурков і Бородай мали бесіду, у якій Сурков говорить, що незабаром буде підкріплення з Росії:</p>
      <p><i>Сурков</i>: <i>Там такий Антюфеєв до тебе буде висуватися. Я тобі про нього говорив. (...) Він в суботу збирався ... сюди вже ... в неділю навіть відбувати. (...) А в суботу вони висуваються туди на південь вже, ну щоб бути в боєготовності. Ось. Там, Саша, один момент - відразу тобі скажу - вони ж на ГБ претендують. Але я сказав, що Ходаковський там же очолює ГБ.</i></p>
      <p>Сурков закликає зробити так, щоб Володимир Антюфєев обійняв високу адміністративну посаду в "ДНР". Через тиждень, 10 липня 2014 року, Антюфєев дав пресконференцію разом з Бородаєм і Гіркіним. Антюфеєв повідомив пресі, що він тільки що в цей день приїхав з Росії, і що під його відповідальність потраплять сектори державної безпеки, МВС і юстиція "ДНР".</p>
      <p>Інша телефонна розмова також вказує на вплив Росії на призначення в "ДНР", зокрема, із Кремлем обговорювали кандидатів в уряд "ДНР". Зокрема, Москва відмовилася включити Пургіна у склад Ради безпеки "ДНР".</p>
      <p>Перехоплені телефонні розмови також показують, що Сурков виступав в якості "чарівної палички" для лідерів "ДНР". Наприклад, через нього намагалися вирішити проблеми підозрюваного у причетності до збиття "Боїнга" Дубинського, який в'їхав до країни нелегально. Про це свідчить телефонна розмова іншого підозрюваного у справі, Леоніда Харченка, з невідомим Андрієм.</p>
      <p>
        <i>Харченко: (...) Чуєш, Андрій, ти можеш пробити інформацію по Миколайовичу?</i>
      </p>
      <p>
        <i>Андрій: (...) Ну, сказали що, через Стрєлкова, правильно? ... він намагався вирішувати в усякому разі ... (...) Я вчора спілкувався з адміністрацією ...</i>
      </p>
      <p>
        <i>Харченко: Так.</i>
      </p>
      <p>
        <i>Андрій: президента ... Сказали, що [...] вирішували через Суркова. Що Сурков давав команду Смирнову ... і Смирнов ... ну не команду ... прохання було у Суркова до Смирнова, і він ... давав ... згоду. (...) Наскільки я знаю, повний порядок.</i>
      </p>
      <p>
        <i>Харченко: (...) ... Саме тут зараз йде така гра, як ніби він зайшов нелегально, і його хочуть заарештувати. Потрібно терміново пробити цю інформацію.</i>
      </p>
      <p>Людиною, яка виконувала прохання Суркова, був Смирнов, заступник начальника ФСБ, заявляють слідчі.</p>
      <p>Нагадаємо, об'єднана слідча група (JIT), яка займається розслідуванням збиття малайзійського "Боїнга" MH17 у небі над Донбасом, заявляє, що вплив РФ поширювався на адміністративні, фінансові та військові питання так званої "ДНР", а контактні особи з РФ <b><a href="https://www.eurointegration.com.ua/news/2019/11/14/7103049/">щоденно зв'язувались із донбаськими сепаратистами</a></b> перед збиттям літака.</p>
      <p>JIT – це міжнародна Спільна слідча група з розслідування катастрофи МН17 у складі Нідерландів, Австралії, Бельгії, Малайзії і України. Вона була створена більш ніж за місяць після того, як літак "Малайзійських авіаліній" було збито в небі над Донбасом у липні 2014 року. Усі 298 осіб на борту загинули.</p>
      <related>
        <a href="https://www.eurointegration.com.ua/news/2019/11/14/7103049/"/>
        <a href="https://www.eurointegration.com.ua/news/2019/10/18/7102003/"/>
      </related>
    </article>
  </body>
</html>