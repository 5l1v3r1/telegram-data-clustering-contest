<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T14:23:00+00:00"/>
    <meta property="og:title" content="باند برنجی‌ها منهدم شد"/>
    <meta property="og:description" content="به گزارش ایسنا، دوم آبان ماه سال جاری مرد جوانی با مراجعه به دادسرای ناحیه ۱۸ تهران شکایتی را با موضوع کلاهبرداری مطرح کرد و پرونده برای رسیدگی تخصصی حسب دستور بازپرس شعبه نهم به پایگاه پنجم پلیس آگاهی ارجاع شد."/>
  </head>
  <body>
    <article>
      <h1>باند برنجی‌ها منهدم شد</h1>
      <address>
        <time datetime="2019-11-14T14:23:00+00:00">14 Nov 2019, 14:23</time>
      </address>
      <p>باند چهار نفره‌ای که با سوءاستفاده از سایت دیوار و فروشندگان برنج اقدام به کلاهبرداری از فروشندگان برنج با چک مسروقه می کردند، منهدم شد.</p>
      <p>به گزارش ایسنا، دوم آبان ماه سال جاری مرد جوانی با مراجعه به دادسرای ناحیه ۱۸ تهران شکایتی را با موضوع کلاهبرداری مطرح کرد و پرونده برای رسیدگی تخصصی حسب دستور بازپرس شعبه نهم به پایگاه پنجم پلیس آگاهی ارجاع شد.</p>
      <p> شاکی با مراجعه به پایگاه پنجم، به کارآگاهان تیم مبارزه با جعل و کلاهبرداری گفت: من شغلم برنج فروشی هست و برای فروش اقدام به نشر آگهی در سایت دیوار کردم که شخصی با من تماس گرفت و خود را " سامان ۳۲ ساله " معرفی کرد و گفت که برای کارخانه‌اش واقع در جاده مخصوص نیاز به ۳ تن برنج دارد که من هم به قصد معامله یک مقدار برنج برای نمونه به نشانی اعلامی فرستادم و مورد تایید وی قرار گرفت.</p>
      <p>فردای آن روز سه تن برنج با یک دستگاه نیسانی که خریدار فرستاده بود بار زده و به محل بردم که پس از تخلیه برنج‌ها سامان یک فقره چک مدت دار ( یکماهه) به مبلغ ۳۵ میلیون تومان به من داد و من هم  در موعد چک، برای وصول به بانک مراجعه کردم و متصدی بانک اعلام کرد "چک مسروقه هست" سریعاً با سامان تماس گرفتم ولی تلفن همراهش خاموش بود، به محل مراجعه کردم که دیدم هیچکس نیست و محل تخلیه شده است.</p>
      <p>کارآگاهان به دنبال اظهارات مالباخته راهی محل وقوع جرم شدند که در تحقیقات میدانی متوجه شدند مالک کارخانه شخص دیگری است که وی اظهار داشت ملک را به مدت دوماه به فردی بنام "حشمت ۵۲ ساله" اجاره داده است.</p>
      <p>در ادامه کارآگاهان متوجه دوربین‌های مداربسته کارخانه شدند که با بررسی تصاویر شماره پلاک خودروی نیسانی که با استفاده از آن اقدام به حمل برنجها کرده بودند بدست آمد.</p>
      <p>با انجام اقدامات پلیسی مالک خودروی نیسان بنام سهراب ۲۵ ساله در محدوده جنوب تهران طی یک عملیات پلیسی در تاریخ ۱۵ آبان ماه شناسایی و دستگیر شد که در تحقیقات اولیه اظهار داشت برنجها را پس از انتقال به کارخانه حسب دستور فردی بنام رحمان ۳۵ ساله به مخفیگاهی واقع در محلاتی منتقل کرده است.</p>
      <p>با بدست آمدن این اطلاعات، دستگیری افراد و کشف اموال  در دستور کار کارآگاهان قرار گرفت که با هماهنگی بازپرس پرونده کارآگاهان طی یک عملیات پلیسی در ۱۶ آبان ماه سرکرده باند به نام رحمان و حشمت را دستگیر و در بازرسی از مخفیگاه وی یک تن برنج کشف و به پایگاه منتقل کردند.</p>
      <p>در تحقیقات بعمل آمده از متهمان همگی صراحتاً به بزه انتسابی خود معترف شده و اظهار کردند: با اجاره کردن ملک مورد نظر به عنوان "کارخانه " ، از طریق سایت دیوار سوژه‌هایی که اقدام به نشر آگهی فروش برنج و حبوبات می کردند را انتخاب و با کشاندن آنها به کارخانه ساختگی و جلب اعتماد آنان، اقدام به معامله می کردیم و در قبال برنج دریافتی یک فقره چک مسروقه مدت دار را به فروشنده تحویل می دادیم و بلافاصله اجناس را به مخفیگاه دیگر منتقل می کردیم و سپس با ۵۰ درصد زیر قیمت بازار به افراد ناشناس می فروختیم و پول حاصله را صرف زندگی و خوشگذرانی <br/>می کردیم.</p>
      <p>مرکز پلیس آگاهی پایتخت با اعلام این خبر گفت: با توجه به دستگیری تمامی اعضای این باند کلاهبرداری و اعتراف صریح به جرم خود، تاکنون ۱۲ نفر مالباخته شناسایی و ارزش اموال کلاهبرداری شده بیش از ۳ میلیارد تومان برآورد شده و متهمان با صدور قرار قانونی از سوی بازپرس شعبه نهم دادسرای ناحیه ۱۸ تهران برای انجام تحقیقات تکمیلی در اختیار کارآگاهان پایگاه پنجم پلیس آگاهی قرار دارند.</p>
    </article>
  </body>
</html>