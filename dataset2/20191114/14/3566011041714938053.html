<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547320.html/%D8%A8%DB%8C%D8%B4-%D8%A7%D8%B2-50-%D9%87%D8%B2%D8%A7%D8%B1-%D9%BE%D8%B1%D9%88%D9%86%D8%AF%D9%87-%D9%88%D8%A7%D8%B1%D8%AF-%D9%85%D8%AD%D8%A7%DA%A9%D9%85-%D9%82%D8%B6%D8%A7%DB%8C%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%B4%D8%AF--97-%D8%AF%D8%B1%D8%B5%D8%AF-%D9%BE%D8%B1%D9%88%D9%86%D8%AF%D9%87-%D9%87%D8%A7-%D8%B1%D8%B3%DB%8C%D8%AF%DA%AF%DB%8C-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:08:00+00:00"/>
    <meta property="og:title" content="بیش از 50 هزار پرونده وارد محاکم قضایی خراسان جنوبی شد/ 97 درصد پرونده‌ها رسیدگی شدند"/>
    <meta property="og:description" content="حجت الاسلام حمیدی گفت: مجموع پرونده‌های ورودی به محاکم خراسان جنوبی در هفت ماهه ابتدایی امسال 50 هزار و 548 پرونده بوده که نسبت به سال گذشته کمتر از یک درصد افزایش داشته است."/>
  </head>
  <body>
    <article>
      <h1>بیش از 50 هزار پرونده وارد محاکم قضایی خراسان جنوبی شد/ 97 درصد پرونده‌ها رسیدگی شدند</h1>
      <h2>رئیس کل دادگستری خراسان‌جنوبی:</h2>
      <address>
        <time datetime="2019-11-14T14:08:00+00:00">14 Nov 2019, 14:08</time>
      </address>
      <p>حجت الاسلام حمیدی گفت: مجموع پرونده‌های ورودی به محاکم خراسان جنوبی در هفت ماهه ابتدایی امسال 50 هزار و 548 پرونده بوده که نسبت به سال گذشته کمتر از یک درصد افزایش داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.khavarestan.ir/">خاورستان</a>، حجت الاسلام ابراهیم حمیدی رئیس کل دادگستری خراسان‌جنوبی صبح امروز در نشست با قضات دادسراها و دادگاه‌های خراسان‌جنوبی، ضمن تبریک ولادت پیامبر اعظم (ص) و امام جعفر صادق علیه السلام اظهار کرد: خراسان جنوبی 13 حوزه قضایی، 11 شهرستان و 2 دادگاه بخش دارد که در آینده نزدیک دادگاه بخش دهوک اضافه خواهد شد و به صورت رسمی فعالیت خود را آغاز خواهد کرد.</p>
      <p>وی افزود: مجموع پرونده‌های ورودی به دادگاه‌های خراسان جنوبی در هفت ماهه ابتدایی امسال 50 هزار و 548 پرونده بوده که نسبت به سال گذشته کمتر از یک درصد افزایش داشته است.   رئیس کل دادگستری خراسان‌جنوبی با اشاره به این‌که سال قبل 49 هزار و 984 پرونده به دادگاه‌های استان وارد شده است، گفت: از مجموع پرونده‌های وارده امسال 49 هزار و 247 پرونده رسیدگی که معادل 97 درصد مختومه شده است و نرخ رسیدگی 5 درصد افزایش داشته است.   حمیدی متوسط زمان رسیدگی به پرونده‌ها در دادگاه‌های استان را 23 روز بیان کرد و یادآور شد: این مدت زمان در دادسراها 90 روز است که باید این مدت زمان رسیدگی  نیز کاهش پیدا کند.   وی تعداد پرونده‌های باقی مانده در نوبت رسیدگی را 8 هزار و 838 پرونده بیان کرد و افزود: تعداد 500 پرونده نیز از سال گذشته در نوبت رسیدگی است.   رئیس کل دادگستری خراسان‌جنوبی گفت: 9 هزار و یک پرونده اجرای احکام کیفری از ابتدای امسال تا پایان مهر ماه به مراکز قضایی وارد شده است که 7 هزار و 872 پرونده معادل 97 درصد مختومه شده است.   حمیدی با اشاره به این‌که در حال حاضر 7 هزار و 342 پرونده اجرای احکام کیفری در مراکز قضایی موجود است، خاطرنشان کرد: در هفت ماهه ابتدایی امسال 3 هزار و 413 پرونده اجرای احکام مدنی به مراکز قضایی وارد شده است که 96 درصد آنها مختومه شده و در مجموع یک هزار و 987 پرونده باقی مانده است.   وی تعداد پرونده‌های وارده به شورای‌های حل اختلاف استان رادر هفت ماهه امسال 15 هزار و 245 پرونده بیان کرد و افزود: این تعداد نسبت به سال گذشته 3 درصد کاهش داشته است و 99 درصد این پرونده‌ها مختومه شده است و در مجموع یک هزار و 530 پرونده در شوراهای حل اختلاف در انتظار رسیدگی هستند.   رئیس کل دادگستری خراسان‌جنوبی میزان مصالحه در شوراهای حل اختلاف را 34 درصد بیان کرد و گفت: میزان مصالحه سال گذشته 32 درصد بوده که امسال 2 درصد افزایش پیدا کرده است.   حمیدی با اشاره به این‌که در بحث اطاله دادرسی با معضل رو به رو نیستیم، تصریح کرد: متوسط زمان رسیدگی به پرونده‌ها در شوراهای حل اختلاف سال گذشته 20 روز بوده که امسال به 17.5 درصد رسیده است.    وی با اشاره به این‌که 92 درصد زندانیان استان مرد و هشت درصد آنها زن هستند، افزود: 50 درصد زندانیان دارای سابقه کیفری و مابقی بدون سابقه هستند.   رئیس کل دادگستری خراسان‌جنوبی با اشاره به این‌که 71 درصد زندانیان مربوط به جرائم مواد مخدر هستند، گفت: 15 درصد زندانیان سرقت و ربودن مال غیر و 3.2 درصد زندانیان جرائم علیه اشخاص هستند.   وی تعداد زندانیان محکومین مالی استان را 163 نفر بیان کرد و افزود: از این تعداد 28 نفر محکوم مهریه و مابقی محکوم مالی غیر مهریه هستند.   حمیدی تصریح کرد: در حوزه محکومان غیر عمد و مالی در استان با معضل مواجه هستیم که بسیاری از آنها در زندان هستند و باید وثیقه قرار تامین صادر شود تا این تعداد زندانی کاهش پیدا کنند.   انتهای پیام/</p>
    </article>
  </body>
</html>