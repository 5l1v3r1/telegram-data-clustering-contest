<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/kjottfri-ny-whopper-overrasker/71814132"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T14:26:19+00:00"/>
    <meta property="og:title" content="Kjøttfri: Ny Whopper overrasker"/>
    <meta property="og:description" content="Whopperen har blitt kjøttfri, men burgerkjeden lover den samme, gode smaken. Vi har testet."/>
  </head>
  <body>
    <article>
      <h1>Kjøttfri: Ny Whopper overrasker</h1>
      <h2>Whopperen har blitt kjøttfri, men burgerkjeden lover den samme, gode smaken. Vi har testet.</h2>
      <address><time datetime="2019-11-14T14:26:19+00:00">14 Nov 2019, 14:26</time> by <a rel="author">Elisabeth Dalseg</a></address>
      <p>Den amerikanske fastfood-kjeden Burger King har tidligere lansert flere plantebaserte alternativer til den klassiske burgere. Først en <a href="https://www.dagbladet.no/mat/burger-king-ypper-med-mcdonalds-ny-burger-overrasker/69839148">grønnsakburger</a>, så en <a href="https://www.dagbladet.no/mat/burger-king-utfordrer-max---dette-er-latskap/70227546">halloumi-burger</a>. Denne uka kom det første kjøtterstatningsproduktet, Rebel Whopper.</p>
      <p>Markedssjef Heidi Moss er både stolt - og spent på mottakelsen.</p>
      <p>- Vår Halloumi King og Veggie King selger jevnt og trutt, og står i dag for omtrent fire prosent av alle solgte burgere. Det er ikke stort, men det er viktig for oss, sier Moss, og legger til:</p>
      <p>- Fordi vi er store, kan vi bidra til store endringer.</p>
      <p>Det er også en storstilt lansering. Rebel Whopper slippes samtidig i 25 land, i mer enn 2500 Burger-King-restauranter.</p>
      <h3>Egenutviklet burger</h3>
      <p>- Rebel Whopper skal gi det samme som en vanlig Whopper, bortsett fra kjøtt, sier Moss.</p>
      <p>Hamburgerne er montert på den samme måten, med de samme ingrediensene, men forskjellen ligger i selve burgeren, eller <i>pattien</i>, som det gjerne heter på det noe anglifiserte burgerspråket.</p>
      <p>Burger King vært med å utvikle den plantebaserte burgeren, Rebel, i samarbeid med Unilever og produsenten the Vegetarian Butcher. Den er laget av soya, hvete, vegetabilsk olje, løk og krydder, og er grillet over åpen flamme, på ekte Burger King-vis.</p>
      <p>I hjemlandet USA har Burger King valgt Impossible Foods som leverandør av kjøttfrie burgere til sine filialer i USA. Impossible Foods står bak den «blødende burgeren» som har blitt så populær i USA. Denne kan ikke selges i EU på grunn av ingredienslista - det brukes genmodifisert gjær for å få den «blødende» effekten.</p>
      <h4>Rebel Whopper</h4>
      <ul>
        <li>Rebel Whopper er bygget som en klassisk Whopper med sesambrød, salat, løk, tomat, sylteagurk, majones og ketsjup.</li>
        <li>Selve pattien er laget av soya, hvete, vegetabilsk olje, løk og krydder. Soyaen skal være bærekraftig.</li>
        <li>Akkurat som originalen kan Rebel Whopper fås med ost, og den koster det samme; 65 kroner take-away, 69 kroner for å spise på stedet.</li>
        <li>Fås foreløpig kun som en Whopper.</li>
        <li>Burgeren grilles på samme grill som vanlige burgere, men i et eget område. Restaurantene bruker eget, grønnfarget, kjøkkenutstyr for å håndtere den. Kutter man majones er den i praksis vegansk, men Burger King vil ikke si dette, da de ikke kan garantere krysskontaminering.</li>
      </ul>
      <h3>Hvor er Burger King-smaken?</h3>
      <p>Vi tok med oss to kokker for å smake på den nye burgeren; Lee Harvey og Ben Cox fra Way Down South i Oslo. Harvey er kjøkkensjef, Cox kokk, på den noe kjøtt-tunge restauranten, men ingen av dem er fremmed for å spise plantebasert.</p>
      <figure>
        <img src="https://dbstatic.no/71819866.jpg?imageId=71819866&amp;x=0&amp;y=0&amp;cropw=100&amp;croph=100&amp;width=643&amp;height=483"/>
        <figcaption><b>TESTPANEL:</b> Lee Harvey og Ben Cox ble positivt overrasket over den nye burgeren, men begge savnet den karakteristiske Burger King-smaken. Vis mer</figcaption>
      </figure>
      <p>Cox har også ganske nettopp testet Impossible Burger i USA - men ikke på Burger King.</p>
      <figure>
        <img src="https://dbstatic.no/71819909.jpg?imageId=71819909&amp;x=0&amp;y=13.084112149533&amp;cropw=100&amp;croph=83.177570093458&amp;width=160&amp;height=178"/>
        <figcaption><b>FRISKE FARGER:</b> Innpakningen imponerte. Vis mer</figcaption>
      </figure>
      <p>I tillegg til å smake på Rebel Whopper fikk de også smake på originalen, for sammenlikningens skyld.</p>
      <p>
        <b>Nyvinningen imponerer i det øyeblikket den kommer på bordet.</b>
      </p>
      <p>- Den innpakningen er bra, Rebel-burgeren ser utrolig mye mer innbydende ut, og skulle jeg ha valgt blant de to på en hylle, ville jeg valgt den, sier Cox.</p>
      <p>Vi pakker burgerne ut for å ta en nærmere titt, og det er få ulikheter å spore. Bortsett fra …</p>
      <p>- Hva <i>er</i> det med fargen?</p>
      <p>Selve pattien er brungrå med nyanser av grønt. Såpass langt unna biffkjøtt på farge at om vi ikke hadde visst at vi spiste noe annet, ville vi tenkt at dette kjøttet hadde blitt dårlig.</p>
      <figure>
        <img src="https://dbstatic.no/71820027.jpg?imageId=71820027&amp;x=27.378640776699&amp;y=18.652849740933&amp;cropw=62.330097087379&amp;croph=69.170984455959&amp;width=321&amp;height=268"/>
        <figcaption><b>MISFARGET:</b> Pattien er noe grønnlig på farge, såpass at testpanelet ville ha vegret seg for å spise om de trodde det var kjøtt. Vis mer</figcaption>
      </figure>
      <p>- Men hadde jeg ikke visst at det var kjøttfritt, ville jeg tenkt at det var en helt vanlig hamburger, sier Cox. - Nå ble jeg skikkelig overrasket. Positivt overrasket over hvor bra de har fått det til!</p>
      <p>Harvey er hakket mer reservert.</p>
      <p>- Det er ikke noe som skriker vegetar her, men det er likevel ikke som å spise en vanlig whopper. Konsistensen er der, alle de andre ingrediensene er der, men det er noe som mangler …</p>
      <p>
        <b>- Burger King-smaken er borte!</b>
      </p>
      <p>Burger King er kjent for den gode grill- eller røyksmaken på burgerne, som grilles over åpen flamme. Rebel-burgerne grilles også, men har ikke tatt til seg smaken i samme grad.</p>
      <p>Alt i alt er imidlertid kokkene klare i sin konklusjon, om enn ikke helt enige om terningkast (det diskuteres tidvis heftig om det er en firer eller femmer vi har foran oss på bordet).</p>
      <p>Rebel King er en god fastfood-burger, men den gir ikke det testpanelet forventer av en Burger King-burger. Den klassiske Burger King-smaken, av grill og røyk, glimrer med sitt fravær.</p>
      <p>Det mest imponerende er likevel selve burgeren. Her er både konsistens og smak så likt kjøtt, at om man spiser burgeren på normal måte - ikke plukker den fra hverandre slik vi gjør i testen - vil den lett kunne gi gjestene en opplevelse av å spise kjøtt.</p>
    </article>
  </body>
</html>