<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/cb3dfaf6c6287af5/vila-masini-si-terenuri-cine-este-ion-chicu-si-ce-avere-are-noul-premier.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T14:19:01+00:00"/>
    <meta property="og:title" content="Vilă, mașini și terenuri; Cine este Ion Chicu și ce avere are noul premier"/>
    <meta property="og:description" content="Ion Chicu, consilierul lui Igor Dodon, a devenit prim-ministru al Republicii Moldova și ocupă funcția deținută până marți de către Maia Sandu."/>
  </head>
  <body>
    <article>
      <h1>Vilă, mașini și terenuri; Cine este Ion Chicu și ce avere are noul premier</h1>
      <address><time datetime="2019-11-14T14:19:01+00:00">14 Nov 2019, 14:19</time> by <a rel="author">Jurnal.md</a></address>
      <p>
        <b><a href="http://jurnal.md/ro/news/34b08eba48e8cb03/ultima-ora-guvernul-ion-chicu-a-primit-vot-de-incredere-un-guvern-plahocrat-de-origine-dodonista.html">Ion Chicu, consilierul lui Igor Dodon, a devenit prim-ministru al Republicii Moldova</a> și ocupă funcția deținută până marți de către Maia Sandu.</b>
      </p>
      <p>Ion Chicu are 47 de ani și este născut în satul Pârjolteni, raionul Călărași. A absolvit în 1994 facultatea de management de la Academia de Studii Economice, unde mai apoi, timp de doi ani, a fost lector. În perioada 1994-2005, Chicu a fost șef de departament și director executiv la holdingul Moldacom, controlat de familia Avram.</p>
      <p>În acest interval, potrivit portalului e-democracy.md, la alegerile parlamentare din 1998, Ion Chicu a candidat pe listele Partidului Reformei, condus de Mihai Ghimpu, fost lider al Partidului Liberal.</p>
      <p>În câteva rapoarte ale Curții de Conturi din anii 1998-2000, Moldacom este menționată drept firma care a beneficiat de eșalonarea pentru 4-5 luni a unor plăți de sute de mii de lei la buget, pe care însă nu le-a respectat. Pe aceeași adresă cu cea a concernului Moldacom și-au avut reședința mai multe companii implicate în Laundromat, scrie Mold-Street.</p>
      <p>Aici, în anul 2008 au fost efectuate percheziții pe un caz de fraudă de patru milioane de dolari, ce făceau parte dintr-o rețea controlată de afaceristul Veaceslav Platon și apropiații săi. Între anii 2005-2009, Ion Chicu a ocupat diverse funcții în cadrul unor ministere: de la șef al Direcției generale reforme structurale a Ministerului Economiei și Comerțului, la consilier al prim viceprim-ministrului Zinaida Greceanîi, ministru adjunct al Finanțelor și apoi consilier principal de stat al prim-ministrului Zinaida Greceanâi pe domeniile economic și relații externe.</p>
      <p>În 2018 a fost numit secretar general de stat la Ministerul Finanțelor, iar din decembrie 2018 și până în iunie 2019 a fost ministru al Finanțelor în Guvernul condus de Pavel Filip. Perioada de aflare a lui Chicu la Ministerul Finanțelor a coincis cu o serie de reforme criticate intens atât de opoziție, cât și de partenerii externi: de la amnistia fiscală, rezultatele căreia au fost departe de așteptări, la o serie de măsuri de relaxare fiscală. După fuga lui Vladimir Plahotniuc și instalarea Guvernului condus de Maia Sandu, Ion Chicu a devenit consilier al lui Igor Dodon, remarcându-se prin criticile dure la adresa politicilor și măsurilor luate în domeniul fiscal.</p>
      <p>Potrivit declarației de avere, Ion Chicu a avut în 2017 venituri de 59 mii 234 de dolari primiți de la Banca Mondială, dar și 67 mii 116 lei de la Universitatea de Medicină, unde a fost președinte al Consiliului de Dezvoltare Strategică.</p>
      <p>A mai declarat trei terenuri agricole evaluate la 259 mii de lei, o vilă estimată la 776.690 de lei și două automobile valoarea acestora fiind de 350 de mii lei. Ion Chicu este cofondatorul firmei „Adamin SRL” și deținătorul a 25 la sută cota parte a acesteia, specializată în comerț și producere. Ion Chicu are un împrumut la bancă în valoare de 100 de mii de lei, pe care l-a luat în anul 2018.</p>
    </article>
  </body>
</html>