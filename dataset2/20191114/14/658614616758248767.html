<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175818/uitbreiding-industrie-ernstig-belemmerd-door-zonnepark"/>
    <meta property="og:site_name" content="omroep flevoland"/>
    <meta property="article:published_time" content="2019-11-14T14:07:00+00:00"/>
    <meta property="og:title" content="'Uitbreiding industrie ernstig belemmerd door zonnepark'"/>
    <meta property="og:description" content="De groei van het Urker industriegebied wordt ernstig belemmerd als er een nieuw zonnepark komt langs de dijk tussen Urk en de Ketelbrug. Dat schrijft de politieke partij Hart voor Urk in schriftelijke vragen over het zonnepark aan het college van burgemeester en wethouders."/>
  </head>
  <body>
    <article>
      <h1>'Uitbreiding industrie ernstig belemmerd door zonnepark'</h1>
      <address>
        <time datetime="2019-11-14T14:07:00+00:00">14 Nov 2019, 14:07</time>
      </address>
      <p>
        <b>De groei van het Urker industriegebied wordt ernstig belemmerd als er een nieuw zonnepark komt langs de dijk tussen Urk en de Ketelbrug. Dat schrijft de politieke partij Hart voor Urk in schriftelijke vragen over het zonnepark aan het college van burgemeester en wethouders.</b>
      </p>
      <p>Er zijn plannen om de grond tussen zes van de acht windturbines aan de Zuidermeerdijk te gebruiken voor een zonnepark van drie kilometer lang en 150 meter breed. Deze grond is voor boeren op dit moment lastig te bewerken. Dit komt door de afwijkende vorm van de kavels en doordat er bijvoorbeeld niet of nauwelijks beregend kan worden.</p>
      <p>
        <i>Tekst gaat verder onder de foto:</i>
      </p>
      <figure>
        <img src="https://d16junmm04ri2h.cloudfront.net/image/xlg/pictures/19114_skyline_aangepasteaspectratio_353ECA19D6E21A27C12584B2004B31CD.jpg"/>
      </figure>
      <p>Hart voor Urk wil van het college weten of het op de hoogte is van de plannen. Volgens de partij is er in de toekomst nog veel ruimte nodig voor uitbreiding van het Urker bedrijventerrein. Hart voor Urk zegt dat het bouwen van het zonnepark die ruimte dusdanig beperkt. De partij wil weten of het Urker college die zorgen met ze deelt.</p>
      <p>Momenteel staan de zes windturbines waartussen het zonnepark moet komen op grondgebied van de gemeente Noordoostpolder. Urk heeft vanwege de eigen groeiambities deze ruimte richting de Ketelbrug op het oog.</p>
      <p>In 2018 vond er al een <a href="https://www.omroepflevoland.nl/nieuws/157990/urk-groter-geworden-ten-koste-van-nop">grenscorrectie</a> plaats om een gebied van 150 voetbalvelden langs de Zuidermeerdijk onder te brengen bij de gemeente Urk. Daardoor staan de eerste twee van de acht windturbines langs de dijk nu al binnen de Urker gemeentegrenzen. Op deze grond komt de maritieme servicehaven Flevoport en een nieuw binnendijks industriegebied.</p>
      <figure>
        <iframe data-src="https://twitter.com/Hartvoorurk/status/1194940856467365889" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Je cookie-instellingen zorgen ervoor dat je dit onderdeel niet kunt zien.</p>
      <p>
        <a href="https://www.omroepflevoland.nl/nieuws/175818/uitbreiding-industrie-ernstig-belemmerd-door-zonnepark#">Wijzig je cookie-instellingen hier</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>