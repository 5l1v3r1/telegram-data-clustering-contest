<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/milion-chvilek-jednal-s-opozicnimi-stranami-o-sve-vyzve/1821052?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T14:17:00+00:00"/>
    <meta property="og:title" content="Milion chvilek jednal s opozičními stranami o své výzvě"/>
    <meta property="og:description" content="Praha - Zástupci spolku Milion chvilek se dnes dopoledne sešli s představiteli opozičních demokratických stran. Řešili současnou situaci a sdělili jim, k čemu je při sobotní demonstraci na Letné vyzvou. Na dnešním brífinku na Letenské pláni to řekli předseda spolku Mikuláš Minář a místopředseda Benjamin Roll. Vyzvat opozici chtějí ke třem věcem. Už v pondělí na tiskové konferenci zveřejnili, že chtějí, aby strany nalezly řešení problému oslabených voličských hlasů. Podle Mináře by demonstrace neměla trvat déle než dvě hodiny. Začne ve 14:00."/>
  </head>
  <body>
    <article>
      <h1>Milion chvilek jednal s opozičními stranami o své výzvě</h1>
      <address><time datetime="2019-11-14T14:17:00+00:00">14 Nov 2019, 14:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zástupci spolku Milion chvilek se dnes dopoledne sešli s představiteli opozičních demokratických stran. Řešili současnou situaci a sdělili jim, k čemu je při sobotní demonstraci na Letné vyzvou. Na dnešním brífinku na Letenské pláni to řekli předseda spolku Mikuláš Minář a místopředseda Benjamin Roll. Vyzvat opozici chtějí ke třem věcem. Už v pondělí na tiskové konferenci zveřejnili, že chtějí, aby strany nalezly řešení problému oslabených voličských hlasů. Podle Mináře by demonstrace neměla trvat déle než dvě hodiny. Začne ve 14:00.</p>
      <p>Z <a href="https://twitter.com/milionchvilek/status/1194944382195130369">fotografie</a> zveřejněné na twitteru Milionu chvilek vyplývá, že se dnešní schůzky s Minářem a Rollem sešli předsedové ODS Petr Fiala, Pirátů Ivan Bartoš, KDU-ČSL Marek Výborný a STAN Vít Rakušan, dále také první místopředsedkyně TOP Markéta Pekarová Adamová, místopředseda ODS Martin Kupka nebo pirátský poslanec Mikuláš Ferjenčík.</p>
      <p>Podle Rolla se spolek s opozicí hovořil o současné politické situaci a problémech. "Zároveň jsme je seznámili s tím, co zveřejníme na Letné, což budou tři výzvy směrem k politickým stranám," řekl Roll. Jednou z výzev jsou oslabené voličské hlasy. V pondělí Roll uvedl, že kvůli přílišné roztříštěnosti opozice mají hlasy občanů mnohem slabší váhu. Přestože ANO, SPD a KSČM v posledních volbách do Sněmovny v roce 2017 obdržely podobný počet hlasů jako zbytek parlamentních stran, získaly výrazně větší počet mandátů, řekl.</p>
      <p>Lidovci ve středu předložili v Poslanecké sněmovně změnu volebního zákona, která by měla váhu odevzdaných hlasů srovnat. Podobný cíl sleduje i podnět, který podala skupina 21 zákonodárců k Ústavnímu soudu po posledních sněmovních volbách. Výborný řekl, že strana usiluje také o úplné zrušení systému, podle kterého se zvyšuje o pět procentních bodů kvorum pro strany kandidující v koalici za každou, která se do společné kandidátky zapojí.</p>
      <p>Minář na pondělní tiskové konferenci uvedl, že spolek chce dát premiérovi Andreji Babišovi (ANO) ultimátum. Buď vyřeší svůj střet zájmů, zbaví se holdingu Agrofert a médií a odvolá ministryni spravedlnosti Marii Benešovou (za ANO), anebo ať sám odstoupí. Na protestu Milion chvilek oznámí datum, ke kterému tak má Babiš učinit, a také kroky, které budou následovat, pokud se tak nestane. Babiš v reakci pro ČTK v pondělí napsal, že neuvažuje o tom, že by ultimátu vyhověl. Důvody sobotní demonstrace nechápe. Minář dnes premiéra znovu vyzval k veřejnému setkání.</p>
      <p>Babiš začátkem roku 2017 převedl akcie svých firem kvůli zákonu o střetu zájmů do svěřenských fondů. Podle kritiků se ale od holdingu Agrofert, který dříve vlastnil, neodstřihl, stále jej ovlivňuje a má zájem na jeho výsledcích.</p>
      <p>Podle Mináře se protestu zúčastní lidé z více než 1000 obcí. Dosavadní protesty, které Milion chvilek pořádal proti Babišovi a za nezávislost justice, vyvrcholily červnovou demonstrací na Letné, která byla největší od roku 1989. Podle organizátorů na ni dorazilo čtvrt milionu lidí, podle operátora T-Mobile 283.000 lidí, policie hovořila o zhruba 200.000 lidí.</p>
    </article>
  </body>
</html>