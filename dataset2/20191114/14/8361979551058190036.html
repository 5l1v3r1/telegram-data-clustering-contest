<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/oleksiya-alyakina-zatrimali-za-zapitom-rf-novini-ukrajini-50053550.html"/>
    <meta property="og:site_name" content="НВ"/>
    <meta property="article:published_time" content="2019-11-14T14:24:00+00:00"/>
    <meta property="og:title" content="Адвокат про затримання чоловіка нардепа Скороход: Ще одна екстрадиційна перевірка ГПУ"/>
    <meta property="og:description" content="Цивільного чоловіка народного депутата Анни Скороход Олексія Алякіна затримали у центрі Києва за запитом правоохоронних органів Росії."/>
  </head>
  <body>
    <article>
      <h1>Адвокат про затримання чоловіка нардепа Скороход: Ще одна екстрадиційна перевірка ГПУ</h1>
      <h2>Цивільного чоловіка народного депутата Анни Скороход Олексія Алякіна затримали у центрі Києва за запитом правоохоронних органів Росії.</h2>
      <address>
        <time datetime="2019-11-14T14:24:00+00:00">14 Nov 2019, 14:24</time>
      </address>
      <p>Про це <a href="https://www.pravda.com.ua/news/2019/11/14/7231958/">Українській правді</a>повідомив адвокат Сергій Тарасюк.</p>
      <p>«О 10 годині ранку [14 листопада] на розі вулиць Пилипа Орлика та Інститутської затриманий працівниками департаменту карного розшуку Нацполіції», — розповів захисник.</p>
      <p>За його словами, стосовно Алякіна досі триває екстрадиційна перевірка, розпочата у 2018 році після першого затримання в Україні.</p>
      <p>«Підстави для затримання — ті самі, що були рік тому. Тому це фактично ще одна екстрадиційна перевірка Генеральної прокуратури», — наголосив Тарасюк.</p>
      <p>Алякіна доставлять до ізолятора тимчасового тримання. На думку адвоката, засідання суду щодо арешту підприємця відбудеться 15 або 16 листопада.</p>
      <p>Читайте також:<br/><a href="https://nv.ua/ukr/ukraine/politics/skandal-v-sluzi-narodu-nardepa-annu-skorohod-viklyuchat-z-frakciji-novini-ukrajini-50053519.html">&amp;nbspАрахамія: Скороход виключать з фракції, її чоловік стрьомно виглядає і в розшуку</a></p>
      <p>14 листопада у Верховній Раді народний депутат від Слуги народу Анна <a href="https://nv.ua/ukr/ukraine/politics/nardep-skorohod-vlada-zatrimala-cholovika-pislya-moyeji-vidmovi-golosuvati-za-rinok-zemli-novini-ukrajini-50053503.html">Скороход заявила, що за дорученням неназваного заступника голови Офісу президента, а також заступника генерального прокурора Віталія Каськіва її чоловік, колишній власник російського банку Пушкіно Олексій Алякін був незаконно затриманий</a>.</p>
      <p>Скороход вважає, що це було реакцією влади на те, що вона голосувала проти відкриття ринку землі.</p>
      <p>Голова фракції Слуга народу Давид Арахамія заявив, що <a href="https://nv.ua/ukr/ukraine/politics/skandal-v-sluzi-narodu-nardepa-annu-skorohod-viklyuchat-z-frakciji-novini-ukrajini-50053519.html">Анну Скороход виключать з фракції</a> після її звинувачень на адресу керівництва фракції і Офісу президента.</p>
    </article>
  </body>
</html>