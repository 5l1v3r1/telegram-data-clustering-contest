<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/zelenskyj-pidpysav-zakon-pro-stvorennya-yedynoyi-derzhavnoyi-elektronnoyi-systemy-u-sferi-budivnytstva/"/>
    <meta property="og:site_name" content="Рубрика"/>
    <meta property="article:published_time" content="2019-11-14T14:20:15+00:00"/>
    <meta property="og:title" content="Зеленський підписав закон про створення Єдиної державної електронної системи у сфері будівництва"/>
    <meta property="og:description" content="Президент України підписав Закон “Про внесення змін до деяких законодавчих актів щодо удосконалення порядку надання адміністративних послуг у сфері будівництва та створення Єдиної державної електронної системи у сфері будівництва” № 199-ІХ, який Верховна Рада ухвалила 17 жовтня 2019 року. Повідомляє пресслужба ОПУ. Документ передбачає створення Єдиної державної електронної системи у сфері будівництва у складі містобудівного […]"/>
  </head>
  <body>
    <article>
      <h1>Зеленський підписав закон про створення Єдиної державної електронної системи у сфері будівництва</h1>
      <address><time datetime="2019-11-14T14:20:15+00:00">14 Nov 2019, 14:20</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/17-2-860x580-c-1.jpg"/>
      </figure>
      <p>Фото ОПУ<br/><b><b>Президент України підписав Закон “Про внесення змін до деяких законодавчих актів щодо удосконалення порядку надання адміністративних послуг у сфері будівництва та створення Єдиної державної електронної системи у сфері будівництва” № 199-ІХ, який Верховна Рада ухвалила 17 жовтня 2019 року.</b></b></p>
      <p>Повідомляє пресслужба <a href="https://www.president.gov.ua/news/volodimir-zelenskij-pidpisav-zakon-pro-stvorennya-yedinoyi-d-58341">ОПУ.</a></p>
      <p>Документ передбачає створення Єдиної державної електронної системи у сфері будівництва у складі містобудівного кадастру, що об’єднає у спільному інформаційному ресурсі всі дані про ринок будівництва. Інформація, яка міститься в базі системи (крім персональних даних), буде доступною через портал електронної системи.</p>
      <p>Закон дозволяє подавати документи в електронній формі для отримання всіх адміністративних та інших передбачених законом послуг у сфері будівництва, а також одержувати такі послуги в електронній формі.</p>
      <p>
        <b>Оплату адміністративних послуг у галузі будівництва та штрафів за правопорушення у сфері містобудівної діяльності також можна буде здійснювати за допомогою електронної системи.</b>
      </p>
      <p>Крім того, законом передбачається скорочення переліку документів, що подаються для отримання адмінпослуг у сфері будівництва.</p>
      <p>Запроваджується ідентифікатор об’єкта будівництва та завершеного об’єкта, який буде незмінним протягом життєвого циклу об’єкта, і єдиний порядок присвоєння та зміни адрес об’єктів нерухомого майна.</p>
      <p>Закон сприятиме зниженню корупційних ризиків при наданні таких послуг та забезпечить публічність у сфері будівництва. Також реалізація норм закону сприятиме підвищенню позиції України у рейтингу легкості ведення бізнесу Світового банку Doing Business за напрямом “Отримання дозволу на будівництво”.</p>
    </article>
  </body>
</html>