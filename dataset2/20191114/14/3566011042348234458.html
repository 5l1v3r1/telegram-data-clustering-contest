<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547329.html/%D9%BE%DB%8C%D8%B1%D9%88%DB%8C-%D9%85%D9%84%D8%AA-%D8%A7%D8%B2-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%DA%A9%D9%85%D8%B1-%D8%AF%D8%B4%D9%85%D9%86-%D8%B1%D8%A7-%D8%B4%DA%A9%D8%B3%D8%AA--%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%B4%D8%B9%D8%A7%D8%B1%D9%87%D8%A7-%D8%A8%D8%A7%DB%8C%D8%AF-%D8%AC%D9%86%D8%A8%D9%87-%D8%B9%D9%85%D9%84%DB%8C-%D9%BE%DB%8C%D8%AF%D8%A7-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:34:00+00:00"/>
    <meta property="og:title" content="پیروی ملت از رهبر انقلاب کمر دشمن را شکست/ در گام دوم انقلاب شعارها باید جنبه عملی پیدا کند"/>
    <meta property="og:description" content="نماینده ولی فقیه در خراسان جنوبی گفت: امروز طرح گام دوم انقلاب این نوید را می دهد که شرایط باید بعد از همه‌ی کارشناسی ها،  شعارها و شعورها، جنبه ی عملی پیدا کند و به سوی اهداف و آرمان های انقلاب حرکت کنیم."/>
  </head>
  <body>
    <article>
      <h1>پیروی ملت از رهبر انقلاب کمر دشمن را شکست/ در گام دوم انقلاب شعارها باید جنبه عملی پیدا کند</h1>
      <h2>آیت‌الله عبادی مطرح کرد</h2>
      <address>
        <time datetime="2019-11-14T14:34:00+00:00">14 Nov 2019, 14:34</time>
      </address>
      <p>نماینده ولی فقیه در خراسان جنوبی گفت: امروز طرح گام دوم انقلاب این نوید را می دهد که شرایط باید بعد از همه‌ی کارشناسی ها، شعارها و شعورها، جنبه ی عملی پیدا کند و به سوی اهداف و آرمان های انقلاب حرکت کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.khavarestan.ir/">خاورستان</a>، آیت الله سید علیرضا عبادی نماینده ولی فقیه در خراسان جنوبی و امام جمعه بیرجند، صبح امروز در دیدار با مربیان حلقه های صالحین بسیج استان ضمن تبریک میلاد پیامبر اکرم(ص) و امام جعفر صادق(ع) اظهار کرد: همه‌ی برکت‌ها در پیروی از فرهنگ انسان ساز اسلام است که در تعلیمات اهل بیت(ع) و سمبل و رئیس مذهبش، امام جعفر صادق(ع) خلاصه می شود.</p>
      <p>وی افزود: آزمایش های آخر الزمانی، دنیا را فراگرفته و در این آزمایش ها هم ریزش های فراوان، و هم رویش های فراوانی وجود دارد و صراط مستقیمش، خط مشی صالحین است.</p>
      <p>نماینده ولی فقیه در خراسان جنوبی خاطر نشان کرد: انقلاب ما اسلام ماست نه یک کلمه کم نه یک کلمه زیاد، لذا هرچه کم و زیاد کنند، مربوط به دیگران و سلیقه ها، شخص ها، حزب ها، گروه ها و انواع سوء استفاده ها است.</p>
      <p>آیت الله عبادی تصریح کرد: اگر شرایط اسلام را حفظ کنیم، انشاءالله انقلاب اسلامی ایران به ظهور حضرت مهدی(عج) و پیروزی اسلام و ناکامی دشمنان خواهد انجامید.</p>
      <p>وی یادآور شد: این انقلاب به گفته امام خمینی(ره) یک معجزه بود، زیرا در آن شرایطی که دنیا به دو نیم کره شرقی و غربی تقسیم شده بود و کفر و الحاد بر آن حاکم بود، جایی برای ظهور اسلام نبود، اما شرایط تغییر پیدا کرد و انقلاب شکل گرفت و قدرت خدا آن را تثبیت کرد.</p>
      <p>نماینده ولی فقیه در خراسان جنوبی ادامه داد: دشمنان ما از روز اول، برای پایان این انقلاب زمان بندی می کردند و می گفتند که این انقلاب یک ماه، سه ماه و شش ماه دیگر نخواهد بود و اکنون نیز بعد از ۴۰ سال ، باز هم روزشماری می کنند.</p>
      <p>آیت الله عبادی گفت: هنگامی که دشمنان انقلاب، راه های مختلف را رفتند و با انواع روش ها نتوانستند این انقلاب را از پای درآورند حمله نظامی را راه انداختند.</p>
      <p>وی مطرح کرد: بعد از جنگ جهانی، آمریکا به ۵۰ کشور ورود غیر قانونی داشت و نظام ها و حاکم ها را با یک تشر و راه انداختن ناو جنگی اش به سمت کشورها تغییر می داد و به این شرایط عادت کرده بود، لذا تصورشان این بود که ایران اسلامی و انقلاب ایران نیز از همان نوع است اما به هر طرحی دست زد، نتوانست، تا اینکه به خود جرأت داد حمله نظامی را آغاز کند.</p>
      <p>نماینده ولی فقیه در خراسان جنوبی با بیان اینکه امام خمینی(ره) در آن زمان فرمودند که “ما را از حمله نظامی نترسانید زیرا ما فرزند عاشورا هستیم”، یادآور شد: دشمنان با کارشناسی درست و هماهنگی عناصر فاسد داخلی کار را تمام شده می دانستند و در صحرای طبس قصد عملیاتی را داشتند، اما چنان افتضاحی به بار آوردند، که زبانزد دنیا شد.</p>
      <p>آیت الله عبادی افزود: هنگامی که شیطان بزرگ در صحرای طبس افتضاح سنگینی به بار آورد، خبرنگار روزنامه جمهوری آن تاریخ مصاحبه ای با وزیر دفاع آمریکا انجام داد و از وی پرسید ” شما طبق محاسباتی که انجام داده بودید و با این قدرت نظامی، چطور شد که در طبس افتضاح به بار آوردید؟” که وزیر دفاع آمریکا اینچنین پاسخ داد ” ما در محاسبات خود همه چیز را حتی هوا را نیز سنجیده بودیم و ما هیچگونه کوتاهی انجام ندادیم اما رهبر انقلاب ایران هر دستی که بلند می کرد یکی از هواپیماهای ما سرنگون می شد .</p>
      <p>وی با اشاره به اینکه طرح های کودتا و فتنه‌ی دشمنان یکی پس از دیگری خنثی شده است، گفت: بحث “فتنه ۷۸ “و “فتنه ۸۸ ” مطرح نیست بلکه “فتنه‌ی هر روز” مطرح است و آن ها طبق گفته ی خودشان همه ی گزینه ها را برای به زانو در آوردن انقلاب اسلامی ایران بر روی میز دارند.</p>
      <p>نماینده ولی فقیه در خراسان جنوبی اضافه کرد: در جنگ نظامی که علیه انقلاب ما به راه انداختند هم شوروی و هم آمریکا و هم کشورهای اروپایی حضور داشتند، اما نتیجه چیز دیگری شد، همچنین به صورت گسترده فتنه سال ۷۸ را صورت دادند و چه دروغ و تهمت هایی سر دادند که باز هم تیرشان به سنگ خورد.</p>
      <p>امام جمعه بیرجند عنوان کرد: فتنه ها نه تنها مضر نبود بلکه مفید نیز بود، زیرا همه اول ادعا می کنند و شعار می دهند اما بعدا شخصیت واقعیشان هویدا می شود.</p>
      <p>آیت الله عبادی مطرح کرد: رویش ها و ریزش ها حکمت دارد و تا آنجا پیش می رود که جمعیتی به مانند یاران امام حسین(ع) پرورش پیدا کنند و در قیام مهدی صاحب الزمان(عج)، شایستگی حضور پیدا کنند.</p>
      <p>وی گفت: در سال ۸۸ نیز دشمنان آن فتنه عجیب و غریب را به وسیله های عناصر داخلی ایجاد کردند و مسئله را از صحبت های دیپلماسی آزاد کردند و علانیه خط و نشان می کشیدند و زمان بندی می کردند که کار نظام تمام است، اما منجر شد تا ۹ دی به وجود آید.</p>
      <p>نماینده ولی فقیه در خراسان جنوبی ادامه داد: در آن سال(۸۸) کشورهای اروپایی باطنشان را بروز دادند و بدون پرده و عدم رعایت دیپلماسی حرف می زدند که کار تمام است اما همگان نتیجه را دیدند و مشاهده کردند که چه افتضاحی به بار آوردند.</p>
      <p>آیت الله عبادی افزود: پس از آن جریانات، خبرنگاری از وزیر خارجه یا معاون وزیر انگلیس پرسید که شما با تحلیل های سیاسی خود، سخن از یک کار تمام شده می زدید، پس چه شد؟ که وی پاسخ داد ” تحلیل های ما درست و همه چیز تمام بود اما هنگامی که به پایان کار نزدیک شدیم انگار خدا هم ایرانی بود و معادلات را بر هم زد.”</p>
      <p>وی با بیان اینکه بدتر از همه فتنه ها، فتنه ای است که سال ها درگیر آن هستیم، گفت: همگان اطلاع دارید که سال گذشته در سطح بین الملل و برخی ها در داخل چگونه حرف می زدند و به صراحت می گفتند که بعد از ۱۳ آبان، ۹ دی و ۲۲ بهمنی نخواهد بود، در منطقه نیز برخی ها به ساز آن ها می رقصیدند و مرتجعین منطقه که هم گاو شیرده و هم سگ گزنده بیگانگان هستند، خوش خدمتی می کردند و گاهی اوقات شعار می دادند و اظهار وجود می کردند، اما هنگامی که ۱۳ آبان فرا رسید، شاهد حضور بیشتر مردم بودیم که به طبع آن ۹ دی زیباتری و ۲۲ بهمن باشکوه تری را نظاره گر بودیم.</p>
      <p>نماینده ولی فقیه در خراسان جنوبی اضافه کرد: حضور مردم باعث شد تا آمریکا دیگر نتواند مسائل را در دلش نگه دارد و اعتراف کند که ما ۷ تریلیون دلار در غرب آسیا هزینه کردیم، اما باید دست خالی برگردیم.</p>
      <p>آیت الله عبادی یادآور شد: از ۲۲ بهمن سال گذشته تا ۱۵ خرداد نیز رسانه ملی مصاحبه های زیادی انجام می داد که در این مصاحبه ها افراد قیافه های گوناگون داشتند اما حرف همگان یکی بود و الان هم همان است و آن پیروی از رهبر بود و این کمر دشمن را شکست.</p>
      <p>وی با اشاره به اینکه دشمنان با آن همه ادعا، در سطح بین الملل شکست خوردند، گفت: ۵۲ هفته شده است که در فرانسه مردم را می زنند، زندان می کنند و می کشند و ده هزار را نیز زخمی و مجروح کرده اند اما حاضر نیستند که پاسخ یک سوال آن را بدهند.</p>
      <p>امام جمعه بیرجند خاطر نشان کرد: اتفاقات امروز جهان یعنی اینکه روزی آنها برای شما روزشماری می کردند و امروز شما برای آنها روزشماری می کنید که چند روز دیگر هستند.</p>
      <p>آیت الله خطاب به مربیان حلقه های صالحین بسیج استان گفت: امانتی که به دست شما رسیده است را محکم بگیرید، زیرا راه، راه شماست.</p>
      <p>وی گفت: آزمایش ها قوی است و ریزش دارد اما آنهایی که ریزش می کنند باید ریزش کنند زیرا خدا آن ها نمی پسندد اما رویش ها را نیز باید دید.</p>
      <p>نماینده ولی فقیه در خراسان جنوبی تصریح کرد: امروز طرح گام دوم انقلاب این نوید را می دهد که شرایط باید بعد از همه‌ی کارشناسی ها،  شعارها و شعورها، جنبه ی عملی پیدا کند و به سوی اهداف و آرمان های انقلاب حرکت کنیم.</p>
      <p>آیت الله عبادی با اشاره به اینکه مقتضی از روز اول بوده و هست اما موانعی بر سر راه ما قرار داشته است، گفت: امروز موانع خود به خود در حال کم رنگ شدن است و این یعنی اینکه زمان برداشتن گام دوم انقلاب فرا رسیده است.</p>
      <p>وی افزود: ما باید دولت اسلامی را شکل دهیم تا در سایه آن دولت متعهد اسلامی و جامعه ساز، به سمت جامعه اسلامی حرکت کنیم.</p>
      <p>امام جمعه بیرجند افزود: آنچه در جامعه دیده ایم، این بوده که چالش هایی برای ما ایجاد کرده اند، اما درود بر این مردم که با همه ی این چالش ها باز هم پای انقلابشان ایستادند.</p>
      <p>آیت الله عبادی افزود: در گام دوم انقلاب باید شرایطی فراهم شود که به این مردم عزیز فرصت داده شود که برابر آرمان های انقلاب و اسلامشان حرکت کنند.</p>
      <p>وی با اشاره به اینکه دشمنان در داخل، اختلاف و دوقطبی ایجاد کردند تا جامعه را بلغزانند، اضافه کرد: تهاجم های فرهنگی، سیاسی، مکرها و حیله های دشمنان یک اتفاق نیست، بلکه یک پروژه است، اما در حال اتمام است.</p>
      <p>نماینده ولی فقیه در خراسان جنوبی گفت: در گام دوم باید به سمت آرمان ها حرکت کنیم و این جبهه ی صالحین است که باقی می ماند.</p>
      <p>آیت الله عبادی بیان داشت: کارها باید کارشناسی شده، دانش بنیان، دارای طرح، زمان بندی و بر اساس تخصص و نظارت باشد.</p>
      <p>وی ادامه داد: باید جامعه را کمک و هدایت کنید و دستشان را بگیرید و به آن ها خدمت کنید تا مشکلاتشان حل گردد و در مقابل جنود شیطانی مقاوم باشند.</p>
      <p>نماینده ولی فقیه در خراسان جنوبی در پایان گفت: آنی که پیروزی و شکست را رقم می زند خداست و کسی نمی تواند پنجه در پنجه خدا اندازد و شما چنین پشتوانه ای دارید که تمامش امید و تعهد و حرکت است.</p>
      <p> </p>
      <p>انتهای پیام/</p>
    </article>
  </body>
</html>