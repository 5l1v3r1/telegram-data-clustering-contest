<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204462-evropa-sumnivaetsya-shchodo-dopomogi-ukrayini-yakshcho-vona-ne-pereslidue-kolomojskogo"/>
    <meta property="og:site_name" content="Mind UA"/>
    <meta property="article:published_time" content="2019-11-14T14:33:00+00:00"/>
    <meta property="og:title" content="Європа сумнівається щодо допомоги Україні, якщо вона не переслідує Коломойського"/>
    <meta property="og:description" content="Ці невдачі є визначальними для самого ЄС, вважають в Євросоюзі"/>
  </head>
  <body>
    <article>
      <h1>Європа сумнівається щодо допомоги Україні, якщо вона не переслідує Коломойського</h1>
      <h2>Ці невдачі є визначальними для самого ЄС, вважають в Євросоюзі</h2>
      <address>
        <time datetime="2019-11-14T14:33:00+00:00">14 Nov 2019, 14:33</time>
      </address>
      <p>В Євросоюзі доводиться чути сумніви у потребі фінансової допомоги України через брак зусиль Києва щодо розслідування виведення коштів з Приватбанку.Про це заявив на Форумі асоціацій у Києві директор зовнішньополітичної служби ЄС, відповідальний за Східне партнерство, Люк Девінь, повідомляє <a href="https://www.eurointegration.com.ua/news/2019/11/14/7103042/">Європейська правда.</a></p>
      <p>Варто зауважити, що дипломат жодного разу не вжив прізвище «Коломойський», але його претензії стосувалися виведення коштів за часів, коли Приватбанком володів олігарх Ігор Коломойський.</p>
      <p>Девінь підкреслив, що є одна сфера, де державам Східного партнерства, включаючи Україну, бракує успіху – це верховенство права, при цьому вина за це лежить саме на державах-партнерах, а не на ЄС.</p>
      <p>«Не ми маємо переслідувати тих, хто здійснює банківське шахрайство. Де ті, хто вкрав $5,5 млрд з Приватбанку? Чи вони в тюрмі, чи ведеться їх переслідування? Ні», – наголосив Девінь.</p>
      <p>«Ці невдачі є визначальними для самого ЄС, але також через це страждають ваші люди», – додав дипломат.</p>
      <p>За його словами, відсутність належного розслідування та покарання винних у виведенні коштів з Приватбанку підриває єдність у ЄС щодо допомоги Україні.</p>
      <p>«Якщо ми програємо у питанні верховенства права, то ми підіграємо тим, хто каже: нащо ми маємо допомагати Україні, якщо вони не переслідують тих, хто вкрав гроші у власній державі? І це справедливе запитання», – підкреслив він.</p>
      <p>Нагадаємо: днями суд дозволив Коломойському<a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu"> не платити ПриватБанку </a>7,5 млрд грн боргу.</p>
      <p>Як повідомлялось, 23 жовтня Апеляційний суд Лондону <a href="https://mind.ua/news/20203604-kolomojskij-i-bogolyubov-vinni-privatbanku-109-mln-funtiv-sterlingiv-sud">зобов'язав</a> екс-власників ПриватБанку Ігоря Коломойського і Генадія Боголюбова виплатити виплатити Банку 10,9 млн фунтів стерлінгів до 12 листопада 2019 року.</p>
      <p>15 жовтня Апеляційний суд Лондону та Уельсу <a href="https://mind.ua/news/20203299-privatbank-peremig-v-apelyacijnomu-sudi-londonu-u-spravi-proti-kolomojskogo">задовольнив апеляційну скаргу ПриватБанку</a> до колишніх власників банку  – Ігоря Коломойського та Геннадія Боголюбова. </p>
      <p>Як <a href="https://mind.ua/news/20203075-sudovi-debati-za-pozovom-kolomojskogo-po-privatbanku-priznachili-na-17-zhovtnya">писав</a> Mind, 22 липня Апеляційний суд Англії та Уельсу почав розгляд апеляційної скарги ПриватБанку на рішення першої інстанції про невідповідність юрисдикції позову Банку до екс-власників. Слухання тривали п'ять днів.</p>
      <p>Також, між ПриватБанком та Коломойським <a href="https://mind.ua/news/20179870-privatbank-vimagae-areshtuvati-majno-eks-vlasnikiv-na-3-mlrd">тривають судові позови</a> у Високому суді Лондона. 20 грудня 2017-го Високий суд Лондона вирішив арештувати активи Коломойського і Боголюбова у всьому світі на суму понад $2,5 млрд.</p>
      <p>Пізніше, ПриватБанк підвищив суму<a href="https://mind.ua/news/20191286-onovleno-privatbank-pidvishchiv-sumu-pozovnih-vimog-do-kolomojskogo-ta-bogolyubova-do-3-mlrd"> позовних вимог до Коломойського та Боголюбова</a> до $3 млрд.</p>
      <p>21 грудня минулого року, Суд Лондона відхилив апеляцію Коломойського і залишив в силі наказ про <a href="https://mind.ua/news/20191881-sud-londona-vidhiliv-apelyaciyu-kolomojskogo">всесвітній арешт активів</a>.</p>
      <related>
        <h4>Також читайте</h4>
        <a href="https://mind.ua/news/20204444-tusk-rosiya-dlya-evropi-ne-strategichnij-partner-a-strategichna-problema"/>
        <a href="https://mind.ua/news/20204433-tramp-bilshe-dbav-pro-rozsliduvannya-proti-bajdena-nizh-dumav-pro-ukrayinu-tejlor"/>
        <a href="https://mind.ua/news/20204426-prijshov-chas-vidvernutis-vid-zahodu-i-znov-povernutis-do-rf-kolomojskij"/>
      </related>
    </article>
  </body>
</html>