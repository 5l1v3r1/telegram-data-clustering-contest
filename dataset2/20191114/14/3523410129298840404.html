<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639988/%D8%AC%D9%88%D8%B3%D8%A7%D8%B2%DB%8C%E2%80%8C%D9%87%D8%A7-%D8%B1%D8%A7-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%87-%D9%88-%D8%A8%D9%87-%D9%88%D8%B8%D8%A7%DB%8C%D9%81%D8%AA%D8%A7%D9%86-%D8%B9%D9%85%D9%84-%DA%A9%D9%86%DB%8C%D8%AF-%D8%A7%D8%B8%D9%87%D8%A7%D8%B1%D8%A7%D8%AA-%D8%A7%D8%AE%DB%8C%D8%B1-%D8%B9%D9%84%DB%8C%D9%87-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B3%DB%8C%D8%A7%D8%B3%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:10:00+00:00"/>
    <meta property="og:title" content="جوسازی‌ها را کنار گذاشته و به وظایفتان عمل کنید/ اظهارات اخیر علیه شورای نگهبان سیاسی است"/>
    <meta property="og:description" content="دادستان کل کشور گفت: باید از جوسازی‌ها و اظهاراتی که فضای انتخابات را مخدوش می‌کند پرهیز کنیم و همه دستگاه‌ها و مسئولان به وظایف خود عمل کنند تا شاهد حضور باشکوه مردم و شکل‌گیری مجلس مقتدر باشیم."/>
  </head>
  <body>
    <article>
      <h1>
        <a href="https://www.bultannews.com/fa/news/639988/%D8%AC%D9%88%D8%B3%D8%A7%D8%B2%DB%8C%E2%80%8C%D9%87%D8%A7-%D8%B1%D8%A7-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%87-%D9%88-%D8%A8%D9%87-%D9%88%D8%B8%D8%A7%DB%8C%D9%81%D8%AA%D8%A7%D9%86-%D8%B9%D9%85%D9%84-%DA%A9%D9%86%DB%8C%D8%AF-%D8%A7%D8%B8%D9%87%D8%A7%D8%B1%D8%A7%D8%AA-%D8%A7%D8%AE%DB%8C%D8%B1-%D8%B9%D9%84%DB%8C%D9%87-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B3%DB%8C%D8%A7%D8%B3%DB%8C-%D8%A7%D8%B3%D8%AA">جوسازی‌ها را کنار گذاشته و به وظایفتان عمل کنید/ اظهارات اخیر علیه شورای نگهبان سیاسی است</a>
      </h1>
      <h2>دادستان کل کشور گفت: باید از جوسازی‌ها و اظهاراتی که فضای انتخابات را مخدوش می‌کند پرهیز کنیم و همه دستگاه‌ها و مسئولان به وظایف خود عمل کنند تا شاهد حضور باشکوه مردم و شکل‌گیری مجلس مقتدر باشیم.</h2>
      <address><time datetime="2019-11-14T14:10:00+00:00">14 Nov 2019, 14:10</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> حجت‌الاسلام و المسلمین محمد جعفر منتظری دادستان کل کشور صبح امروز (پنج‌شنبه ۲۳ آبان ۱۳۹۸) طی سخنانی در همایش سراسری هیئت‌های نظارت بر انتخابات یازدهمین دوره مجلس شورای اسلامی که در مشهد مقدس در حال برگزاری است با تبریک میلاد پیامبر (ص) و میلاد امام صادق (ع) گفت: پیروزی پیامبر و نصرت آن بزگوار و پیشرفتی که در تثبیت، نشر و گسترش اسلام داشتند، نصرت الهی و یاری مؤمنین و حضور مردم در صحنه دفاع از حریم نبوت بود.</p>
      <p><b>** حضور و نقش بی‌بدیل مردم در همه عرصه‌ها بزرگترین نعمت و سرمایه است</b> <br/>به گزارش <a href="https://www.bultannews.com/">بولتن نیوز</a>، وی با بیان اینکه نقش بی‌بدیل مردم و حضورشان در همه عرصه‌ها بعد از نعمت اسلام و ولایت، بزرگترین نعمت و سرمایه‌ای است که خداوند متعال برای نظام اسلامی نصیب کرده است، تصریح کرد: در قانون اساسی جمهوری اسلامی و در قوانین عادی مشارکت مردم با سازوکار مشخصی است که در قالب انتخابات تعیین شده است.<br/><br/><b>** نقش مردم در نظام برای حاکمیت نقش اول است</b> <br/>دادستان کل کشور مشارکت مردم در عرصه‌های مختلف به واسطه انتخابات را از موارد مورد تأکید ویژه امام بزرگوار و پس از ایشان، مقام معظم رهبری عنوان و خاطرنشان کرد: از افتخارات بزرگ نظام این است که امور کشور در حوزه‌های مختلف به صورت مستقیم یا با واسطه به دست مردم است.<br/>حجت‌الاسلام منتظری ادامه داد: نقش حضور مردم در نظام برای حاکمیت نقش اول را دارد.<br/><br/><b>** آرای مردم حق‌الناس و امانت است</b> <br/>وی به تبیین نقش مدیران اجرایی و نظارتی، نامزد‌های انتخاباتی و مردم در امر انتخابات پرداخت و گفت: نظام مقدس جمهوری اسلامی، مدیران و مسئولین انتخابات را امین قرار داده است که بر این اساس آرای مردم امانت است.<br/><br/>دادستان کل کشور یادآور شد: در فرهنگ اسلام و در معارف دینی و تصریح آیات شریفه قرآن و کلام معصومین در باب امانت داری و وظیفه امین سخنان بسیاری آمده است.<br/><br/>حجت‌الاسلام منتظری با تأکید بر اینکه باید با تمام ظرفیت و با همه آنچه که در اختیار است برای صیانت و حفظ آرای مردم و امانتی که مردم به دست ما سپرده‌اند تلاش کنیم، اظهار داشت: اگر خدای نکرده در این عرصه (صیانت از آرای مردم) کوتاهی کنیم، قطعاً خیانت در امانت کرده‌ایم و خیانت در امانت بسیار امر ناپسندی است.<br/><br/>وی ادامه داد: تعبیری که مقام معظم رهبری فرمودند مبنی بر اینکه آرای مردم حق‌الناس است، این حق‌الناس به گونه‌ای است که اگر وقتی به دست من و شما به عنوان امین نظام سپرده می‌شود نباید در حفظ آن و این حق عمومی مردم کوچکترین کوتاهی بکنیم. <b>** نقش مجریان و ناظران انتخابات بسیار مؤثر است</b> <br/>دادستان کل کشوربه نقش مردم در انتخابات اشاره و تصریح کرد: نقش مجریان و ناظران در هدایت مردم در حوزه انتخابات بسیار مؤثر است و می‌تواند مردم را در مسیر صحیح و یا خدای نکرده در مسیر غلط هدایت کند.<br/><br/><b>** انتظار است مردم در انتخابات پیش‌رو به سراغ اصلح بروند</b> <br/>حجت‌الاسلام منتظری افزود: با بلوغ سیاسی و شعور اجتماعی که در مردم‌مان سراغ داریم و در برهه‌های گوناگون دیدیم انتظار است مردم در عرصه انتخابات مجلس فارغ از بعضی از دسته‌بندی‌های جناجی سراغ اصلح بروند.<br/><br/>وی گفت: همه کسانی که مهر تأیید شورای نگهبان پای برگه آنان بخورد همه این‌ها صلاحیت و شایستگی حضور در مجلس را دارند بنابراین انتظار است مردم عزیز در انتخاب این نامزد‌هایی که خود را در معرض انتخاب می‌گذارند، سراغ اصلح بروند.<br/><br/>دادستان کل کشور تأکید کرد: اینکه بتوانیم این موضوع (انتخاب اصلح) را به صورت یک فرهنگ درآوریم و گرایش و جناح‌بندی‌ها برای مردم مهم نباشد، امر مهمی است.<br/><br/>حجت‌الاسلام منتظری با اشاره به نقش مهم مجلس شورای اسلامی در اداره کشور بر لزوم دقت مردم در انتخاب نامزد‌های انتخاباتی تأکید کرد.<br/><br/>وی اضافه کرد: مجلس شورای اسلامی در طول چهار سال همه بخش‌های اداره کشور را چه در قوه مجریه و چه در قوه قضائیه و سایر بخش‌ها ریل‌گذاری می‌کند، بنابراین مردم باید دقت کنند و ببینند چه کسانی را به مجلس می‌فرستند که قرار است برای کشور ریل‌گذاری کنند.<br/><br/><b>** منشأ تعرض‌ها به شورای نگهبان مبتنی بر منطق و عقلانیت نیست</b> <br/>دادستان کل کشور در بخش دیگری از سخنان خود با اشاره به نقش نامزد‌های انتخاباتی نیز گفت: گرایش‌های سیاسی و جناح‌ها هر از چند گاهی بحث احراز صلاحیت و عملکرد شورای نگهبان را مورد تعریض، نقد و اشکال قرار می‌دهند، اما اگر از منظر حقوقی و منطق به موضوع بنگریم می‌بینیم که بسیاری از حرف‌ها درباره احراز صلاحیت‌ها، حرف‌هایی است که منشأ آن گرایش‌های سیاسی است و مبتنی بر منطق و عقلانیت نیست.<br/><br/>حجت‌الاسلام منتظری ادامه داد: چطور در مورد احراز صلاحیت نمایندگان توسط شورای نگهبان این حرف‌ها (نقد نظارت استصوابی) را می‌زنیم و به دنبال برداشت‌های سیاسی خودمان هستیم، درحالی که مشاغل به مراتب پایین‌تر در کشور و حتی جهان منوط به داشتن یکسری شرایط است.<br/><br/>وی گفت: آیا هرکسی بخواهد طبابت یا وکالت کند می‌تواند این کار را انجام دهد؟ کسی بخواهد وکالت یا طبابت کند حتماً باید دارای شرایطی باشد که این شرایط را مراجع مشخصی تعیین و بررسی می‌کند، چطور در تعیین وکیل و پزشک این حرف‌ها را نمی‌زنیم، اما به شورای نگهبان که می‌رسیم انواع نسبت‌ها را می‌دهیم.<br/><br/>وی افزود: آقایی می‌گوید بعضی آقایان می‌گویند ما باید صلاحیت افراد را احراز کرده و تشخیص دهیم که چه کسی به درد می‌خورد، درحالی که باید بگذاریم احراز صلاحیت در اختیار مردم باشد آیا این سخن مبنای منطقی و حقوقی دارد؟<br/><br/>دادستان کل کشور افزود: چرا با این سخنان، حرف‌هایی را بزنیم تا در جامعه این فرهنگ دارای اغلاط سیاسی و جناحی را جا بیاندازیم؛ بگذاریم جامعه براساس منطق و عقلانیت عمل کند. <b>** سلامت، امنیت، مشارکت و رقابت چهار رکن اساسی انتخابات است</b> <br/>حجت‌الاسلام منتظری سلامت، امنیت، مشارکت و رقابت را چهار رکن و پایه اساسی انتخابات عنوان و تأکید کرد: باید دقت کنیم که این چهار پایه آسیب نبیند؛ چرا که نقش مهمی در برگزاری یک انتخابات خوب و قابل قبول دارد.<br/><br/>وی با بیان اینکه مشارکت وظیفه آحاد مردم است، گفت: زمینه این مشارکت را ما باید به نحوی مهیا کنیم که مردم اطمینان داشته باشند و بدانند یک رأی آن‌ها در اداره کشور مؤثر است و بعد بروند دنبال شناخت اصلح، و اصلح را انتخاب کنند.<br/><br/><b>** نقش قوه قضائیه در سلامت و امنیت انتخابات، نقش قابل توجهی است</b> <br/>دادستان کل کشور درباره نقش قوه قضائیه در سلامت و امنیت انتخابات با بیان اینکه این نقش قابل توجه است، تصریح کرد: همانگونه که در بند هفتم تعیین سیاست‌های انتخابات توسط مقام معظم رهبری ابلاغ شده، پیشگیری از تخلف انتخاباتی و اقدام علیه امنیت و وحدت ملی و رسیدگی سریع به آن‌ها به ویژه جرایم امنیتی و مالی و رسیدگی به شکایات از وظایف قوه قضائیه است و انجام این وظایف نیازمند همکاری و مساعدت شما (شورای نگهبان) و مسئولان اجرایی است.<br/><br/><b>** تشکیل ستاد پیشگیری از تخلفات انتخاباتی</b> <br/>حجت‌الاسلام منتظری همچنین از تشکیل ستاد پیشگیری از تخلفات انتخاباتی در مرکز و استان‌ها خبر داد و گفت: دستورالعملی نیز برای ستاد‌های پیشگیری نوشته شده است که تا یکشنبه ابلاغ می‌کنیم.<br/><br/>وی ادامه داد: درباره پیشگیری معتقدیم همانگونه که در جرایم و سایر آسیب‌های اجتماعی باید تلاش کنیم جرمی واقع نشود در حوزه انتخابات هم باید اینگونه عمل کنیم. <br/><br/><b>** پیشگیری از تخلفات انتخاباتی اشتیاق مردم را برای حضور بیشتر می‌کند</b> <br/>دادستان کل کشور اظهار داشت: سلامت انتخابات که رکنی از ارکان چهارگانه انتخابات است بخشی به پیشگیری بر می‌گردد و این پیشگیری اشتیاق مردم را برای حضور بیشتر می‌کند، اما اگر مردم ببینند تخلفات وجود دارد و سفره‌های رنگارنگ پهن می‌شود موجب سرخوردگی مردم می‌شود که نباید بگذاریم چنین چیزی به وجود بیاید.<br/><br/><b>** امروز کشور ما نیازمند وحدت، یکپارچکی و همدلی بین قواست</b> <br/>حجت‌الاسلام منتظری با بیان اینکه کشور ما امروز نیازمند وحدت، یکپارچکی و همدلی بین قوا است مخصوصاً کسانی که تریبون‌های رسمی را در اختیار دارند، تصریح کرد: انتظار است از بیان مسائلی که می‌تواند در مردم شکاف ایجاد کند و گرمی و صمیمیت در بین قوا و مسئولین را مخدوش سازد خودداری شود. <b>** از بیان مطالبی باعث خدشه‌دار شدن انتخابات می‌شود، بپرهیزیم</b> <br/>وی ادامه داد: همه وظیفه داریم زمینه انتخابات آرام و سالم را فراهم کنیم و از بیان مطالبی که این موضوعات را خدشه‌دار می‌کند بپرهیزیم؛ برخی از سخنان را می‌توانیم در مجالس خصوصی بیان کنیم، چرا این‌ها را به عرصه عمومی بکشانیم؟<br/><br/><b>** برخورد با مفاسد امنیتی و فرهنگی از وظایف قوه قضائیه است</b> <br/>دادستان کل کشور با اشاره به اینکه قوه قضائیه به وظایف قانونی خود مثل برخورد با مفاسد عمل می‌کند، افزود: برخورد با مفاسد امنیتی و فرهنگی، و سالم‌سازی محیط زندگی مردم و دستگاه‌های دولتی از وظایف قوه قضائیه است و اگر قوه به این وظایف با شدت بیشتری برخورد کند آیا باید مورد تعرض قرار گیرد؟<br/><br/>حجت‌الاسلام منتظری گفت: قوانین و مقررات تکالیف قوه قضائیه را مشخص کرده و هرجا اشکالی است بیان کنید، اما چرا این‌ها را باید به مجامع عمومی بکشانیم.<br/><br/><b>** رئیس‌جمهور موارد را یکجا به ما اعلام کند تا بر اساس قانون و شرع رسیدگی کنیم</b> <br/>وی با اشاره به اظهارات اخیر رئیس‌جمهور درباره برخورد با مفاسد اقتصادی اظهار داشت: این آقایان به جای اینکه زحمت رفتن به این استان و آن استان را به خود بدهند و اعلام مورد به مورد را به خود بدهند، همه موارد را یکجا به ما اعلام کنند، ما هم براساس قانون و شرع رسیدگی خواهیم کرد.<br/><br/><b>** مدیری که از وجود فساد آگاه باشد و اعلام نکند مجرم است</b> <br/>دادستان کل کشور یادآور شد: اگر مدیری در هر رده‌ای از وجود فساد اطلاع داشته باشد و اعلام نکند خود او مجرم است و وظیفه دارد فساد را اعلام کند و این عرض بنده نیست بلکه قانون گفته است.<br/><br/><b>** جوسازی‌ها را کنار گذاشته و به وظایف خود عمل کنید</b> <br/>حجت‌الاسلام منتظری ادامه داد: باید از چنین اظهاراتی خودداری کرده و فضای انتخابات را سالم کنیم و جوسازی‌ها را کنار بگذاریم و همه دستگاه‌ها و مسئولان به وظایف خود عمل کنند تا بتوانیم در اسفندماه شاهد حضور باشکوه و با اقتدار و نهایتاً مجلس مقتدر و سالم باشیم.</p>
    </article>
  </body>
</html>