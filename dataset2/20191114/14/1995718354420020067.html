<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/articles/1843-pereviryty-zakonnist-rubky-teper-mozhe-kozhen-iak-pracyuie-pilotnyj-proekt-lis-u-smartfoni-na-volyni-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T14:50:00+00:00"/>
    <meta property="og:title" content="Перевірити законність рубки тепер може кожен: як працює пілотний проект «Ліс у смартфоні» на Волині. ФОТО"/>
    <meta property="og:description" content="Відтепер кожна людина зможе перевіряти законність рубок деревини, використовуючи лише власний смартфон та інтернет."/>
  </head>
  <body>
    <article>
      <h1>Перевірити законність рубки тепер може кожен: як працює пілотний проект «Ліс у смартфоні» на Волині. ФОТО</h1>
      <address>
        <time datetime="2019-11-14T14:50:00+00:00">14 Nov 2019, 14:50</time>
      </address>
      <p>Повідомлення про нібито незаконні вирубки лісу, ймовірні знищення насаджень та беззаконня на ділянках з'являються у соцмережах та інших ресурсах із доволі частою періодичністю. Така інформація – не завжди виправдана, часто не відповідає дійсності, але завжди кричуща та резонансна.<br/><br/>Лісівники ж відповідно реагують і частенько надають пояснення, що на певних ділянках дерева зрубують згідно з чинним законодавством і за попередньо виданим лісорубним квитком. <br/>Однак, чи можливо перевірити законність та підстави вирубки лісу самим мешканцям, яких так турбує стан лісових насаджень? Рішення проблеми знайшли, нещодавно запустивши пілотний проект електронного реєстру лісорубних квитків на заготівлю деревини – «Ліс у смартфоні».<br/><br/>Виявляється, відтепер кожна людина може зайти з комп’ютера чи іншого ґаджета на сайт LK.UKRFOREST.COM та ознайомитися з переліком лісорубних квитків на заготівлю деревини або перевірити на карті законність здійснення рубок на тій чи іншій ділянці. Волинь увійшла в перелік областей, де нововведення запускали серед перших. Така ж можливість скористатися програмою є у Чернігівській, Полтавській, Рівненській, Київській, Тернопільській, Закарпатській та Житомирській областях.<br/><br/><b>Інформаційне агентство ВолиньPost</b> вирішило перевірити, як це працює на практиці.<br/><br/>Аби ближче ознайомитися із новим проектом, поїхали до Маневицького лісгоспу. Там роботу програми «Ліс у смартфоні» показували спеціалісти Маневицького лісництва на прикладі ділянки, яку тільки-но закінчили розробляти.</p>
      <figure>
        <img src="http://www.volynpost.com/img/modules/articles/7/ef/b041429181fd5cadb56cf77863ec2ef7/cb-img5098.jpg"/>
      </figure>
      <p>Начальник відділу лісового господарства ДП «Маневицьке ЛГ» <b>Тарас Вяльцев </b>підводить до діляночного стовпа з інформацією про номер «кварталу» та «виділу» – специфічними координатами, із якими працює програма LK.UKRFOREST.COM. У нашому випадку це – квартал під номером 24, 26-го виділу, видом лісогосподарського заходу та площею, на якій він проводиться.</p>
      <figure>
        <img src="http://www.volynpost.com/img/modules/articles/5/b2/f944b59703e281e78a47365f5128eb25/cb-dsc9678.JPG"/>
      </figure>
      <p>Тарас Вяльцев демонструє це на своєму телефоні. <br/><br/>Реєстр містить низку опцій, зокрема, можна обрати необхідну область, лісгосп, лісництво, квартал та виділ, систему і тип рубок, їхній статус та період проведення. Весь перелік лісорубних квитків у форматі PDF доступний на сайті у рубриці «Витяг з реєстру». У загальному переліку можна обрати «Переглянути» та детально ознайомитися з тим чи іншим лісорубним квитком та ділянками, на яких відбувається чи відбуватиметься заготівля деревини, а також переглянути їх на онлайн-карті. Якщо ж ви не маєте такі дані, а просто гуляючи лісом, бачите рубку дерев, потрібно зайти на сайт і обрати опцію «Карта». За умови, якщо геолокація – увімкнена, на ній автоматично визначиться геопозиція у лісі. Натиснувши на відповідний номер виділу, можна побачити інформацію про рубку, а також переглянути відповідний лісорубний квиток.<br/><br/>Щоправда, є один нюанс: аби система працювала, потрібен доступ до інтернету. Дерева WI-FI поки не роздають, тож цей момент необхідно враховувати. У цьому випадку радять запам’ятати місце, де знаходитесь, зайти на сайт вже під’єднавшись до мережі, орієнтовно визначити місце на карті і подивитись, чи дійсно там проводились якісь заходи, чи це незаконна рубка.<br/><br/>Перевіряємо нашу ділянку.</p>
      <figure>
        <img src="http://www.volynpost.com/img/modules/articles/f/03/8fef808226122db5ce909189679f803f/cb-img5099.jpg"/>
      </figure>
      <p>«Тож бачимо, як це працює. Рубка проводиться згідно з дозвільним документом – лісорубним квитком, у нашому випадку це – вибіркова санітарна рубка, яку провели згідно з чинним законодавством про санітарні правила у лісах України», – пояснює начальник відділу лісового господарства Тарас Вяльцев.</p>
      <figure>
        <img src="http://www.volynpost.com/img/modules/articles/9/32/1e05f5c4661571c9049f6fda96781329/cb-img5105.jpg"/>
      </figure>
      <p>Загальна площа земель лісового фонду Маневицького лісництва – одного з 9-ти у лісгоспі, становить 5702 гектари, лісовими насадженнями вкрито – 5134,7 га. Серед переважаючих порід – сосна звичайна, береза повисла, вільха чорна та дуб звичайний. <br/><br/>Про це розповів головний лісничий Маневицького ЛГ <b>Віталій Пащук</b>, проводячи до семирічних соснових культур поруч із розробленою ділянкою. «Ці сосни висадили на місці суцільної рубки головного користування 7 років тому», – показує на молоді дерева, заввишки з метр. Віталій Гнатович каже, що їх не чіпатимуть ще найближчі років 80. Поки проводять лише чистки території і плановий догляд насаджень.</p>
      <figure>
        <img src="http://www.volynpost.com/img/modules/articles/9/32/1e05f5c4661571c9049f6fda96781329/cb-img5106.jpg"/>
      </figure>
      <p>Прессекретарка ВОУЛМГ Світлана Думська влучно зауважує, що рубки бачать усі, а от той факт, що всі площі завжди заліснюються – мало хто. І додає: щоб люди одразу помічали на ділянці створені лісові культури, потрібен час і багато – мінімум років зо три, аж поки «зелений килимок» висаджених сіянців достатньо підросте і стане помітний для неозброєного ока.</p>
      <figure>
        <img src="http://www.volynpost.com/img/modules/articles/8/97/c1e890b0d5e37b73216561f2a5a68978/cb-img5108.jpg"/>
      </figure>
      <p>Віталій Пащук зізнається, що ця електронна система більше зорієнтована на звичайних громадян.<br/>«Ми хочемо, аби люди розуміли, що і як відбувається у лісовій галузі, зокрема це стосується і вирубки дерев. Завдяки програмі вони можуть самостійно перевіряти і контролювати законність процесів», – каже головний лісничий.</p>
      <figure>
        <img src="http://www.volynpost.com/img/modules/articles/9/32/1e05f5c4661571c9049f6fda96781329/cb-img5104.jpg"/>
      </figure>
      <p>До слова, у найближчих планах – запуск реєстру лісових квитків на промисловий збір ягід, грибів, меду, лікувальних трав, який перебуває на фінальній стадії розробки. Головне завдання – зробити на сайті більш доступною та інформативною функцію перегляду лісорубних квитків усіх лісогосподарських підприємств, які входять до сфери управління Державного агентства лісових ресурсів.<br/><br/><i>Довідково: Лісорубний квиток – дозвіл на заготівлю деревини. Містить інформацію про місце та обсяг заготівлі.</i></p>
      <figure>
        <img src="http://www.volynpost.com/img/modules/articles/7/c6/a803bd908a475dbd082e839b061c3c67/cb-img5093.jpg"/>
      </figure>
      <figure>
        <img src="http://www.volynpost.com/img/modules/articles/6/28/eafb4b4e0def87e6a8e4c2ce2f373286/cb-img5094.jpg"/>
      </figure>
      <related>
        <h4>Схожі статті</h4>
        <a href="http://www.volynpost.com/articles/1731-ne-tak-legko-iak-zdaietsia-pro-lisivnykiv-volyni-pidvodni-kameni-i-oboviazky-profesii"/>
        <a href="http://www.volynpost.com/articles/1696-vtrata-lisu-cherez-pogodu-shkidnykiv-i-zakony-svit-bie-na-spoloh-cherez-vsyhannia-zelenyh-legen"/>
        <a href="http://www.volynpost.com/articles/1260-manevyckymy-grybamy-smakuvatyme-ievropa"/>
        <a href="http://www.volynpost.com/articles/1218-volynski-lisnyky-byut-na-spoloh-cherez-shkidnyka-vidmyraie-sosnovyj-lis"/>
      </related>
    </article>
  </body>
</html>