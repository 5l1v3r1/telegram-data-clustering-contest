<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547340.html/%DA%A9%D8%AF%D8%AE%D8%AF%D8%A7%DB%8C%DB%8C---%D8%A8%D8%A7-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D9%87%D9%85%DA%A9%D8%A7%D8%B1%DB%8C-%D9%85%DB%8C-%DA%A9%D9%86%DB%8C%D9%85--%D8%A8%D8%A7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%87%DB%8C%DA%86-%D8%A7%D8%AE%D8%AA%D9%84%D8%A7%D9%81%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:52:00+00:00"/>
    <meta property="og:title" content="کدخدایی:‌ با وزارت کشور برای برگزاری انتخابات الکترونیک همکاری می‌کنیم/ با رئیس جمهور هیچ اختلافی نداریم"/>
    <meta property="og:description" content="سخنگوی شورای نگهبان در مورد آخرین شرایط برگزاری انتخابات الکترونیک توضیحاتی ارائه کرد و گفت: با وزارت کشور برای برگزاری انتخابات الکترونیک همکاری می‌کنیم."/>
  </head>
  <body>
    <article>
      <h1>کدخدایی:‌ با وزارت کشور برای برگزاری انتخابات الکترونیک همکاری می‌کنیم/ با رئیس جمهور هیچ اختلافی نداریم</h1>
      <address>
        <time datetime="2019-11-14T14:52:00+00:00">14 Nov 2019, 14:52</time>
      </address>
      <p>سخنگوی شورای نگهبان در مورد آخرین شرایط برگزاری انتخابات الکترونیک توضیحاتی ارائه کرد و گفت: با وزارت کشور برای برگزاری انتخابات الکترونیک همکاری می‌کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عباس کدخدایی ظهر امروز در جمع خبرنگاران در حاشیه همایش هیئت‌های نظارت بر انتخابات اظهار داشت: لازم است قبل از برگزاری انتخابات همایش‌های این چنینی با هدف ارائه آموزش‌های لازم برگزار شود و توضیحات به ویژه آموزشی و تبیین وظایف هیئت‌های نظارت صورت گیرد.</p>
      <p>سخنگوی شورای نگهبان خاطرنشان کرد: اعضای هیئت‌های نظارت از اقشار مختلف مردمی تشکیل شده‌اند و نیازمند است این قبیل آموزش‌ها ارائه شود.</p>
      <p>کدخدایی عنوان کرد: با هیئت‌های اجرایی از جمله وزارت کشور هماهنگی‌های لازم صورت گرفته ‌و امیدواریم ماحصل این اتفاق برگزاری باشکوه انتخابات در اسفندماه سال جاری باشد.</p>
      <p>وی با اشاره به اینکه در سراسر کشور بسته به تعداد صندوق‌ها و شعب تعداد ناظران نیز متغیر است و تفاوت دارد اظهار داشت: براساس برآوردها به صورت میانگین، 200 هزار نفر از مردم و ناظران مردمی در قالب‌های مختلف با ما همکاری خواهند داشت و امیدواریم از این طریق انتخاباتی گسترده را برگزار کنیم.</p>
      <p>کدخدایی با اشاره به موضوع انتخابات الکترونیک نیز ادامه داد: همکاری‌های خوبی با وزارت کشور در طول یک سال گذشته در این زمینه صورت گرفته و هر کجا این امکان فراهم شود و از نظر امنیت نیز اطمینان کافی حاصل شود با وزارت کشور همکاری خواهیم کرد اما هنوز شعب مشخص نشده ‌و به محض رسیدن به نتیجه آن را اعلام می‌کنیم.</p>
      <p>وی با اشاره به اینکه با رئیس جمهور هیچ اختلافی نداریم افزود: دستگاه‌ها وظایف قانونی تعریف شده خاص خود را دارند و پافشاری ما نیز بر اجرای قانون است؛ فصل الخطاب قانون است و تاکید ما نیز این است که مر قانون در انتخابات رعایت خواهد شد تا زمینه حضور پرشور مردم فراهم شود.</p>
      <p>سخنگوی شورای نگهبان در مورد روند تائید صلاحیت افراد شناخته‌شده نیز گفت: قطعا در مورد نمایندگان ادوار گذشته مجلس به دلیل دسترسی به سوابق و پرونده آنها این مسئله سهل‌تر است تا افرادی که ابتدا به ساکن قرار است برای انتخابات ثبت نام کنند؛ در این حوزه نیازمند استعلام از مراجع هستیم و البته این مسئله یک اولویت عملیاتی است و نه اولویت تبعیض‌مدارنه که ایجاد اشکال کند.</p>
    </article>
  </body>
</html>