<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741702"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T14:30:00+00:00"/>
    <meta property="og:title" content="อาถรรพณ์แรง!'ช้างศึก'พังพาบ พ่าย'เสือเหลือง'หล่นจ่าฝูง"/>
    <meta property="og:description" content="อาถรรพ์ถ้ำเสือ! 'ช้างศึก' แพ้ 'มาเลเซีย' 1-2 'ชนาธิป' ยิงนำตั้งแต่ต้นเกม ก่อนโดนเจ้าถิ่นฮึดแซง ทำให้หล่นจ่าฝูงทันที เกมหน้าเยือน เวียดนาม แฟนไทยช้ำ ทีมชาติ แพ้ เสือเหลือง 2 ทีม ใน 5 วัน "/>
  </head>
  <body>
    <article>
      <h1>อาถรรพณ์แรง!'ช้างศึก'พังพาบ พ่าย'เสือเหลือง'หล่นจ่าฝูง</h1>
      <address>
        <time datetime="2019-11-14T14:30:00+00:00">14 Nov 2019, 14:30</time>
      </address>
      <p>
        <b>อาถรรพ์ถ้ำเสือ! "ช้างศึก" แพ้ "มาเลเซีย" 1-2 "ชนาธิป" ยิงนำตั้งแต่ต้นเกม ก่อนโดนเจ้าถิ่นฮึดแซง ทำให้หล่นจ่าฝูงทันที เกมหน้าเยือน เวียดนาม แฟนไทยช้ำ ทีมชาติ แพ้ เสือเหลือง 2 ทีม ใน 5 วัน </b>
      </p>
      <p>การแข่งขันฟุตบอลโลก2022 รอบคัดเลือก กลุ่ม G นัดที่ 4 "ช้างศึก" ทีมชาติไทย บุกเยือน "เสือเหลือง" มาเลเซีย ที่สนามกีฬาแห่งชาติบูกิตจาลิล ประเทศมาเลเซีย เมื่อ 14 พ.ย. ทีมไทย มี 7 แต้ม นำจ่าฝูง ส่วน มาเลเซีย มี 3 แต้ม ทีมไทยที่ 109 ของโลก, มาเลเซีย ที่ 158 ของโลก ผลงานที่ผ่านมา ไทยไม่เคยบุกมาชนะ มาเลเซีย 39 ปีแล้ว และไม่เคยชนะที่บูกิตจาลิล เสมอ 2 แพ้ 2 รวมทั้งไม่เคยบุกมาชนะมาเลย์ในเกมคัดบอลโลก เสมอ 1 แพ้ 2<br/><br/>อากิระ นิชิโนะ โค้ชทีมชาติไทย วางผู้เล่นระบบ 4-2-3-1 ผู้รักษาประตู​ ศิวรักษ์ เทศสูงเนิน, เซ็นเตอร์ มานูเอล ทอม เบียหร์, เอเลียส ดอเลาะ, แบ๊กซ้าย-ขวา กรกช วิริยอุดมศิริ-ทริสตอง โด, กองกลาง​ สารัช อยู่เย็น, พิธิวัตต์ สุขจิตธรรมกุล, แนวรุก เอกนิษฐ์ ปัญญา, ชนาธิป สรงกระสินธ์, สุภโชค สารชาติ โดยมี ธีรศิลป์ แดงดา ยืนกองหน้า ขณะที่ มาเลเซีย ของ ตัน เชง โฮ กุนซือผู้ที่เคยเขี่ยไทยตกรอบรองชนะเลิศ เอเอฟเอฟ ซูซูกิคัพ 2018 และประกาศลั่น จะพาทีมชนะไทย ตามรอยทีมชุด 19 ปี ส่ง มูฮัมหมัด ซยาฟิก, ซาฟาวี ราซิด, มาฮามาดู ซูมาเรห์ นำทัพ<br/><br/>ก่อนแข่งมีฝนตกตั้งแต่ช่วงเช้า จนถึงเวลาเริ่มเกมทำให้สภาพสนามเฉอะแฉะ เล่นมาแค่ 7 นาที ช้างศึก ก็ได้เฮ บอลไหลจาก ทริสตอง โด ไปที่ เอกนิษฐ์ ปัญญา สอดขึ้นมาส่งให้ ชนาธิป สรงกระสินธ์ ดีดเข้าไป ให้ไทยนำ มาเลเซีย 1-0 จากนั้นไทยกดอยู่พักหนึ่ง ก่อนมาเลเซีย จะเริ่มตั้งลำได้ จนมาได้ประตูตีเสมอจากการยิงในกรอบเขตโทษของ เบรนแดน กัน นาทีที่ 26 จบครึ่งแรก เสมอ 1-1</p>
      <figure>
        <img src="https://www.dailynews.co.th/admin/upload/20191114/news_VYjUcGlAjv213645_533.jpg?v=20191115057?v=9965"/>
      </figure>
      <p>เริ่มครึ่งหลัง เสือเหลือง รุกได้ดี ใช้การวางยาวโจมตี แต่ไทยก็มีโอกาส นาทีที่ 51 เอกนิษฐ์ ได้พลิกยิงบริเวณกรอบเขตโทษ ติดเซฟ ไครูล คาลิด โกลมาเลเซีย ถึงนาทีที่ 55 ไทยเปลี่ยนตัว ส่ง ศิวกรณ์ เตียตระกูล ลงแทน สารัช อยู่เย็น ถัดมา 2 นาที เสือเหลือง แซงจนได้ เบรนแดน กัน ยกบอลเร็วให้ มาฮามาดู ซูมาเรห์ วอลเลย์ตุงตาข่าย นำ 2-1 จากนั้นเจ้าถิ่นยังทำได้ดี นาทีที่ 72 ซาฟาวี ราซิด สลัดหลุด เอเลียส ยิงไปโดน ศิวรักณ์ ปัดออก ถึงนาทีที่ 81 ไทยเกือบตีเสมอ กรกช วางให้ สุภโชค เอี้ยวตัวยิง โดนโกลมาเลย์บินปัดทิ้งแบบมีเสียว จากนั้น บดินทร์ ผาลา ลงมาแทน เอกนิษฐ์ ท้ายเกม นฤบดินทร์ วีรวัฒโนดม ลงแทน ทริสตอง จบเกม มาเลเซีย ชนะไทย 2-1 ไทยหยุดที่ 7 แต้ม ตกจ่าฝูงทันที ส่วน มาเลเซีย 6 แต้ม กลับมามีลุ้น<br/>    <br/>ทั้งนี้ นับเป็นความพ่ายแพ้ของทีมฟุตบอลไทย ต่อมาเลเซีย 2 นัดติด ในเวลาแค่ 5 วัน หลังจากที่เมื่อ 10 พ.ย. ในฟุตบอล 19 ปี รอบคัดเลือก ที่กัมพูชา เสือเหลืองจูเนียร์ ก็ชนะไทย 1-0 ส่งหนุ่มไทยตกรอบด้วย<br/><br/>นัดต่อไป 19 พ.ย. ไทย เยือน เวียดนาม เตะเวลาไทย 20.00 น. และ มาเลเซีย พบ อินโดนีเซีย    <br/><br/> </p>
    </article>
  </body>
</html>