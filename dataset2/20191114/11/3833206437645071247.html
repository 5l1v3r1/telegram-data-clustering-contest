<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/90-mashini-shte-chistyat-Plovdiv-prez-zimata-913811"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T11:17:00+00:00"/>
    <meta property="og:title" content="90 машини ще чистят Пловдив през зимата"/>
    <meta property="og:description" content="Машините за зимно поддържане и почистване на Пловдив са в изправност. Това констатира комисията с пр..."/>
  </head>
  <body>
    <article>
      <h1>90 машини ще чистят Пловдив през зимата</h1>
      <address>
        <time datetime="2019-11-14T11:17:00+00:00">14 Nov 2019, 11:17</time>
      </address>
      <p>Машините за зимно поддържане и почистване на Пловдив са в изправност. Това констатира комисията с председател заместник-кметът на общината по обществен ред Йордан Ставрев след извършения тази сутрин технически преглед в базите на ОП "Чистота“ и фирмата подизпълнител КМД.</p>
      <p>В зимното дежурство, което започва на 25 ноември, са включени 90 машини: 55 снегорина, 28 разпръсквача на сол и 7 челни товарача. За поддържането на пешеходните зони, тротоари и велоалеи ще се използват закупените през последните години малогабаритни мултифункционални машини, а при необходимост – и 7-те роторни снегорина, с които разполага общинското предприятие.</p>
      <p>"Не сме правили нови доставки на противообледенителни материали, тъй като миналата зима беше сравнително мека и ни останаха около 3600 т сол и 60 т от химическия препарат калциев дихлорид. За осма поредна зима по улиците няма да се хвърля пясък“, обясни изпълняващият длъжността директор на ОП "Чистота“ Николай Георгиев.</p>
      <p>За първи път миналата година всички разпръсквачи бяха оборудвани с резервоари. Те се пълнят с разтвор от вода и калциев дихлорид, който действа и при температури до минус 20 градуса. Нововъведението се оказа много ефективно и тази зима ще се прилага отново.</p>
    </article>
  </body>
</html>