<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-vychode-cech-bude-v-patek-silny-vitr-muze-lamat-vetve/1820953?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:40:00+00:00"/>
    <meta property="og:title" content="Na východě Čech bude v pátek silný vítr, může lámat větve"/>
    <meta property="og:description" content="Praha - Ve východní části Čech bude v pátek a v sobotu ráno foukat silný vítr. V nárazech přechodně dosáhne rychlosti kolem 70 kilometrů v hodině a může lámat větve a stromy. Informoval o tom dnes Český hydrometeorologický ústav."/>
  </head>
  <body>
    <article>
      <h1>Na východě Čech bude v pátek silný vítr, může lámat větve</h1>
      <address><time datetime="2019-11-14T11:40:00+00:00">14 Nov 2019, 11:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ve východní části Čech bude v pátek a v sobotu ráno foukat silný vítr. V nárazech přechodně dosáhne rychlosti kolem 70 kilometrů v hodině a může lámat větve a stromy. Informoval o tom dnes Český hydrometeorologický ústav.</p>
      <p>Podle meteorologů bude vítr zesilovat před studenou frontou, která bude postupovat ze západní do střední Evropy. Počítat by s tím měli od dnešní půlnoci do sobotních 06:00 zejména obyvatelé Libereckého a Pardubického kraje, Vysočiny a východních okresů Středočeského, Jihočeského a Královéhradeckého kraje.</p>
      <p>Vedle škod na stromech a lesních porostech není podle meteorologů vyloučeno, že by vítr mohl způsobit i menší škody na budovách. Doporučují proto zajistit okna, dveře a volně uložené předměty venku. Turisté by měli omezit horské túry zejména v hřebenových partiích a řidiči by při jízdě měli dbát zvýšené opatrnosti.</p>
    </article>
  </body>
</html>