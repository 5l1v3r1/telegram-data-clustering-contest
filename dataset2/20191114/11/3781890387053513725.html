<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741644"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T11:00:00+00:00"/>
    <meta property="og:title" content="ปิด'ร.ร.ปอเนอะ'เก็บ'DNA'500คน หามือถล่มฆ่า15ชรบ."/>
    <meta property="og:description" content="เจ้าหน้าที่สนธิกำลัง เข้าตรวจค้นร.ร.ปอเนาะ ตรวจดีเอ็นเอ เพื่อขยายผลหาตัวคนร้ายยิงถล่มป้อมชรบ.ลำพะยา พร้อมขอศาลอนุมัติหมายจับเพิ่มอีก 1 ราย"/>
  </head>
  <body>
    <article>
      <h1>ปิด'ร.ร.ปอเนอะ'เก็บ'DNA'500คน หามือถล่มฆ่า15ชรบ.</h1>
      <address>
        <time datetime="2019-11-14T11:00:00+00:00">14 Nov 2019, 11:00</time>
      </address>
      <p>
        <b>เจ้าหน้าที่สนธิกำลัง เข้าตรวจค้นร.ร.ปอเนาะ ตรวจดีเอ็นเอ เพื่อขยายผลหาตัวคนร้ายยิงถล่มป้อมชรบ.ลำพะยา พร้อมขอศาลอนุมัติหมายจับเพิ่มอีก 1 ราย</b>
      </p>
      <p>จากกรณีเจ้าหน้าที่ทหาร ตำรวจ เปิดยุทธการปิดล้อมเป้าหมาย 9 จุด ในพื้นที่ ต.ตาเนาะปูเต๊ะ อ.บันนังสตา จ.ยะลา รวบผู้ต้องสงสัย ได้ 5 คน  โดยหนึ่งในตัวผู้ต้องสงสัยซึ่งเป็นคนในพื้นที่ ต.ลำใหม่ อ.เมืองยะลา ทราบชื่อคือ นายซูดิน เจ๊ะแว เป็นอุสตาซ สอนในโรงเรียนพัฒนาอิสลามวิทยา(ปอเนาะป่าพ้อ) หมู่ที่ 3 ต.ลำใหม่ อ.เมืองยะลา<br/><br/>ความคืบหน้า เมื่อวันที่ 14 พ.ย.ผู้สื่อข่าวรายงานว่า กำลังเจ้าหน้าที่ตำรวจจากศูนย์พิสูจน์หลักฐานที่ 10 จังหวัดชายแดนภาคใต้ ร่วมกับศูนย์นิติวิทยาศาสตร์จังหวัดชายแดนภาคใต้ กระทรวงสาธารณสุข  พร้อมด้วย กำลังทหาร หน่วยเฉพาะกิจย่อย ติดตามคนร้ายที่ก่อเหตุ ยิงจุดตรวจ ชรบ.ลำพะยา เกือบ 50 นาย เข้าตรวจสอบที่โรงเรียนพัฒนาอิสลามวิทยา เพื่อเก็บพยานหลักฐาน ดีเอ็นเอ เปรียบเทียบกับพยานหลักฐานที่พบ ในที่เกิดเหตุ บ้านทางลุ่ม หมู่ที่ 5 ต.ลำพะยา และดีเอ็นเอ ของ นายซูดิน  เจ๊ะแว อุซตาส ที่ถูกควบคุมตัว เมื่อช่วงเช้า โดยมีนายวันสุกรี  แวมามะ ป้องกันจังหวัดยะลา พ.อ.นพพร สิงห์ศักดิ์ดา นายทหารจาก กอ.รมน.ภาค 4 ส่วนหน้า นายบดินทร์  แมเราะ รองนายก เทศบาลตำบลลำใหม่ เป็นพยานการตรวจสอบ และนางรุสนี สาแม ผู้จัดการโรงเรียน  ให้การต้อนรับและนำให้การตรวจสอบ ทั้งนี้ทางโรงเรียนได้ให้ความร่วมมืออำนวยความสะดวก ในทุกขั้นตอนการตรวจสอบ ซึ่งมีนักเรียนทั้งหมดราว 500 คน</p>
      <figure>
        <img src="https://www.dailynews.co.th/admin/upload/20191114/news_nsCHpozqMN161809_533.jpg?v=201911150110?v=4152"/>
      </figure>
      <p>สำหรับความคืบหน้าในการติดตามสืบสวนหาตัวคนร้าย ทางผู้บัญชาการตำรวจภูธรภาค 9 ได้ขอศาลอนุมัติหมายจับเพิ่มอีก 1 คน คือนายอาดัม  มูซอดี  เป็นแกนนำระดับสั่งการ ที่มีการเคลื่อนไหว ในพื้นที่ อ.กาบัง จ.ยะลา และ อ.สะบ้าย้อย จ.สงขลา และเป็นผู้ที่มีหมายจับในคดี ป.วิอาญา ทำให้ยอดผู้ถูกออกหมายจับ ในคดียิงถล่ม จุดตรวจ ชรบ.ลำพะยา รวมเป็น 3 คน ประกอบด้วย นายซาอุดี  ติงอุเซ็ง นายนัสรูเลาะ สะมะ และนายอาดัม มูซอดี ซึ่งทั้งหมดมีคดีสำคัญติดตัว ได้แก่ คดีเผารถทัวร์สายกรุงเทพฯ – เบตง  คดียิงและเผา บริษัทชินวรการก่อสร้าง  ยิงถล่มจุดตรวจสามฝ่าย อ.กรงปินัง และ เผาสำนักงานการไฟฟ้า อ.กาบัง</p>
      <figure>
        <img src="https://www.dailynews.co.th/admin/upload/20191114/news_tJhkccTwRH161810_533.jpg?v=201911150110?v=6975"/>
      </figure>
      <figure>
        <img src="https://www.dailynews.co.th/admin/upload/20191114/news_XIybojVpGc161810_533.jpg?v=201911150110?v=2459"/>
      </figure>
    </article>
  </body>
</html>