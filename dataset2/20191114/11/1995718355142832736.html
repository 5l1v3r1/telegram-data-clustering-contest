<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152235-hlopec-syrota-z-kovelia-otrymav-kvartyru"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T11:35:00+00:00"/>
    <meta property="og:title" content="Хлопець-сирота з Ковеля отримав квартиру"/>
    <meta property="og:description" content="Сьогодні, 14 листопада, на засіданні виконкому Ковельської міськради прийняли рішення про надання житла особі з числа дітей-сиріт"/>
  </head>
  <body>
    <article>
      <h1>Хлопець-сирота з Ковеля отримав квартиру</h1>
      <address>
        <time datetime="2019-11-14T11:35:00+00:00">14 Nov 2019, 11:35</time>
      </address>
      <p>Сьогодні, 14 листопада, на засіданні виконкому прийняли рішення про надання житла особі з числа дітей-сиріт. Однокімнатну квартиру в одній з дев'ятиповерхівок Ковеля придбали у співфінансуванні за кошти міського та обласного бюджету (50%/50%). <br/><br/>Вона буде включена в житловий фонд соціального призначення (соціальне житло не підлягає приватизації), - повідомляє <a href="https://kovelpost.com/news/6246?fbclid=IwAR3SX46o9hlAnRLGX1YhPz8qHN8vVTbs22-_1FLZXTs_BvWfStYqCtyIkak">"Ковельpost"</a>.<br/><br/>Врахувавши рекомендації громадської комісії з житлових питань, виконавчий комітет міської ради надав житло саме 19-річному юнаку, який є сиротою і виховувався в одній із прийомних сімей у Ковелі. Наразі він зареєстрований у помешканні бабусі, яке непридатне для проживання. Тож хлопець мешкає в орендованій квартирі.<br/><br/>За словами начальника відділу обліку, розподілу та приватизації житла <b>Ніни Іваненко</b>, придбана квартира у досить хорошому стані, не потребує ремонту. Крім того, вона уже вмебльована, чекає на нового господаря. Представники міської влади планують вручити юнаку ключі від помешкання найближчим часом.<br/><br/>Згідно з рішенням виконкому, ремонтне житлово-комунальне підприємство №2 має прийняти на баланс придбану квартиру та укласти договір найму соціального житла з юнаком.</p>
    </article>
  </body>
</html>