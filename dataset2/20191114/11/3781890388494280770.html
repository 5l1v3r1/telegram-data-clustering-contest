<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741614"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T11:05:00+00:00"/>
    <meta property="og:title" content="'ม.1'เต็มใจตั้งแถวรับ'ผอ.ใหม่' พ้อรุ่นพี่โพสต์ไม่ถามก่อน"/>
    <meta property="og:description" content="รองผอ.รร.สระบุรีวิทยาคม แจงโซเชียลวิจารณ์ให้นักเรียนตั้งแถวรอรับ ผอ.คนใหม่ ยันไม่มีการบังคับ แสดงออกถึงความยินดีให้การต้อนรับ ขณะที่เด็กๆ ม.1 เปิดใจ อากาศไม่ได้ร้อน ดีใจได้ร่วมกิจกรรมแถมได้คะแนน รุ่นพี่โพสต์ไม่ถามก่อน  "/>
  </head>
  <body>
    <article>
      <h1>'ม.1'เต็มใจตั้งแถวรับ'ผอ.ใหม่' พ้อรุ่นพี่โพสต์ไม่ถามก่อน</h1>
      <address>
        <time datetime="2019-11-14T11:05:00+00:00">14 Nov 2019, 11:05</time>
      </address>
      <p>
        <b>รองผอ.รร.สระบุรีวิทยาคม แจงโซเชียลวิจารณ์ให้นักเรียนตั้งแถวรอรับ ผอ.คนใหม่ ยันไม่มีการบังคับ แสดงออกถึงความยินดีให้การต้อนรับ ขณะที่เด็กๆ ม.1 เปิดใจ อากาศไม่ได้ร้อน ดีใจได้ร่วมกิจกรรมแถมได้คะแนน รุ่นพี่โพสต์ไม่ถามก่อน  </b>
      </p>
      <p>เมื่อวันที่ 14 พ.ย. จากกรณีเมื่อวันที่ 12 พ.ย. มีผู้ใช้เฟซบุ๊กชื่อ 4salove ได้แชร์ภาพนักเรียนโรงเรียนแห่งหนึ่งใน จ.สระบุรี กำลังนั่งตากแดดอยู่ภายในโรงเรียนเป็นแถวยาว พร้อมระบุว่า รับ ผอ.คนใหม่ เอิ่มมมม…!! จนเป็นที่วิพากษ์วิจารณ์กันเป็นจำนวนมาก ล่าสุดผู้สื่อข่าวได้ไปตรวจสอบที่โรงเรียนสระบุรีวิทยาคม เพื่อขอพบ นายณัฐนันท์ ดนูพิทักษ์ ผู้อำนวยการโรงเรียนคนใหม่ เพื่อสอบถามข้อเท็จจริง แต่นายณัฐนันท์ ไม่อยู่เนื่องจากติดภารกิจสัมมนาที่ต่างจังหวัด<br/>         <br/>นายอนันต์ พงษ์มานุรักษ์ รองผู้อำนวยการโรงเรียนสระบุรีวิทยาคม จึงชี้แจงแทนว่า กรณีที่เกิดขึ้นทางโรงเรียนทำกิจกรรมเป็นในลักษณะของการแสดงความยินดีกับท่านผู้อำนวยการคนใหม่ที่ย้ายมาปฏิบัติหน้าที่ โดยเพิ่งย้ายมาจากโรงเรียนมัธยมแก่งคอย ซึ่งการกระทำแบบนี้นั้นเป็นเรื่องธรรมดาที่โรงเรียนก็เคยทำมาก่อน เช่นตอนที่เด็กนักกีฬาวอลเลย์บอลของเราได้รับถ้วยพระราชทาน ทางเราก็มีการให้นักเรียนต้องยืนแถวแบบนี้ แล้วก็เดินผ่านเพื่อแสดงความยินดีให้กับผู้ที่ทำชื่อเสียงให้กับโรงเรียน ฉะนั้นในมุมมองของโรงเรียนมองว่าเราไม่ได้เลือกปฏิบัติว่า ท่านผู้อำนวยการคนนี้มาแล้วเราจะต้องมาตั้งแถวในลักษณะแบบนี้ ฉะนั้นในภาพที่นักเรียนและคุณครูเขามองว่าเป็นเรื่องปกติ แต่ที่มันเกิดขึ้นมาจากโลกโซเชียลที่ดราม่ากันมาก ซึ่งทางเราห่วงอย่างเดียวคือ เรื่องของศิษย์เก่าที่จบไป และห่วงเรื่องชื่อเสียงของโรงเรียน ซึ่งสำคัญที่สุดเพราะ 117 ปีแล้ว ซึ่งแต่ละรุ่นเราก็ต้องพยายามรักษาชื่อเสียงของโรงเรียนมาโดยตลอด<br/>       </p>
      <figure>
        <img src="https://www.dailynews.co.th/admin/upload/20191114/news_OTPFpkcztT150002_533.jpg?v=201911150011?v=5078"/>
      </figure>
      <p>ผู้สื่อข่าวได้สอบถามกลุ่มเด็กนักเรียนชั้นม.1 ได้เล่าว่า วันนั้นได้มีการต้อนรับผู้อำนวยการคนใหม่ พวกเราได้นั่งรอกันอยู่แล้ว อากาศก็ไม่ได้ร้อนมาก แต่พวกรุ่นพี่เขาเป็นห่วงน้องก็เลยโพสต์ไปว่า ให้น้องมานั่งลำบากอะไรแบบนี้ ส่วนเรื่องการต้อนรับไม่ได้เป็นประเพณีหรืออย่างใด เพราะครั้งนี้เป็นครั้งแรกของตนเอง เพราะเพิ่งเข้ามาเรียนที่นี่ ตนนั่งรอประมาณ 30 นาที ผู้อำนวยการก็เดินมา ก็มีการไหว้สวัสดี ปรบมือ และผู้อำนวยการก็เดินไปหอประชุม จากนั้นพวกตนเองจึงได้แยกย้ายขึ้นเรียนตามปกติ พวกตนดีใจที่ได้มีการรับผู้อำนวยการคนใหม่ เพราะว่าได้รับคะแนนด้วย พวกตนอยู่ชั้น ม.1/12 ส่วนเรื่องเพจที่โพสต์ไปนั้นก็อยากให้คิดก่อนโพสต์หรือให้ถามน้องๆก่อน ว่าน้องๆเป็นอะไรไหม ก่อนที่ไปจะโพสต์ ซึ่งทำให้เสื่อมเสียชื่อเสียงของโรงเรียน จึงอยากฝากบอกว่า มันไม่ได้แย่หรือร้อนขนาดนั้น พวกตนเองทนได้ ซึ่งทางเพจที่เขาโพสต์ เขาก็เป็นห่วงน้องๆ แต่โพสต์โดยไม่รู้ว่า น้องๆ เขาร้อนหรือเปล่า เพราะพวกตนเต็มใจที่จะทำ ก็อยากให้คิดก่อนลงเพราะจะทำให้ทางโรงเรียนเดือดร้อน</p>
    </article>
  </body>
</html>