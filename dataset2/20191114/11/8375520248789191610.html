<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-kalinivci-zyavivsya-noviy-hokeyniy-maydanchik-zi-shtuchnoji-travoyu-639915.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T11:28:18+00:00"/>
    <meta property="og:title" content="У Калинівці з’явився новий хокейний майданчик зі штучної травою"/>
    <meta property="og:description" content="На Вінниччині відремонтували хокейний майданчик."/>
  </head>
  <body>
    <article>
      <h1>У Калинівці з’явився новий хокейний майданчик зі штучної травою</h1>
      <address>
        <time datetime="2019-11-14T11:28:18+00:00">14 Nov 2019, 11:28</time>
      </address>
      <h4>На Вінниччині відремонтували хокейний майданчик.</h4>
      <p>Реалізувати проект вдалося завдяки перемозі в конкурсі територіальних громад, який проводить Вінницька обласна рада.</p>
      <p>Про це повідомляє прес-служба Вінницької обласної ради.</p>
      <p>Проект передбачав побудову на території Калинівської дитячо-юнацької спортивної школи «Авангард» майданчика зі штучним покриттям, який сприятиме розвитку спорту, популяризації здорового способу життя серед учнів школи, населення міста Калинівка та сусідніх сіл.</p>
      <p>Майданчик, що був донедавна на території комплексу, не відповідав нормам із техніки безпеки. Він не мав загорожі, була нерівність основи та нерівномірне зростання газонного покриття.</p>
      <p>«Завдяки реалізованому проекту в громаді вдалось побудувати спортивний майданчик зі штучним покриттям, розміром 1800 м2 та провести капітальний ремонт зовнішнього вуличного електричного освітлення майданчика зі встановленням 10 ламп світлодіодних, – розповідає спеціаліст із питань підтримки муніципальних ініціатив та інвестицій Калинівської міської ради Олена Гайдей. – У нас створено сучасні умови для занять фізкультурою і спортом на території спортшколи для наших школярів та молоді. Також з’явилась можливість проведення спортивних змагань, турнірів. Створено прекрасні умови для здорового дозвілля мешканців, а що важливо – покращено естетичний вигляд спортивного майданчика».</p>
      <p>Бюджет проекту становив 1 453 351,07 грн., з них: з фонду конкурсу – 61 339,68 грн., власний внесок – 1 392 011,39 грн.</p>
      <related>
        <a href="https://glavcom.ua/vinnytsia/news/pozhezha-na-viyskovih-skladah-na-vinnichchini-znishchila-mayna-na-105-mln-grn-639899.html"/>
        <a href="https://glavcom.ua/kyiv/news/klichko-mistam-iz-derzhbyudzhetu-2020-kinuli-kistochku-639880.html"/>
        <a href="https://glavcom.ua/kyiv/news/na-rozbitiy-vandalami-vitrini-kijivskogo-magazinu-zyavilisya-prapori-dvoh-krajin-foto-video-639861.html"/>
      </related>
    </article>
  </body>
</html>