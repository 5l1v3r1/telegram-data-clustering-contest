<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277666/om-dagvaart-23-verdachten-bedreigingen-op-facebook-intocht-sint-2018.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-14T11:02:57+00:00"/>
    <meta property="og:title" content="OM dagvaart 23 verdachten bedreigingen op Facebook intocht Sint 2018"/>
    <meta property="og:description" content="Het Openbaar Ministerie (OM) gaat 23 verdachten dagvaarden die tijdens de intocht van Sinterklaas in Amstelveen op 17 november vorig jaar op Facebook ernstige en grove strafbare uitlatingen hebben geplaatst waarbij wordt gedreigd, opgeruid of gediscrimineerd. 'Binnenkort zullen de 23 verdachten een dagvaarding ontvangen', zo laat het OM donderdag weten."/>
  </head>
  <body>
    <article>
      <h1>OM dagvaart 23 verdachten bedreigingen op Facebook intocht Sint 2018</h1>
      <address>
        <time datetime="2019-11-14T11:02:57+00:00">14 Nov 2019, 11:02</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/sinterklaas-paard-avond-don.jpg?itok=p0wgR1YS"/>
        <figcaption>Foto: Archief EHF</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/sinterklaas-paard-avond-don.jpg?itok=p0wgR1YS"/>
        <figcaption>Foto: Archief EHF</figcaption>
      </figure>
      <p><b>Amsterdam/Amstelveen - </b>Het Openbaar Ministerie (OM) gaat 23 verdachten dagvaarden die tijdens de intocht van Sinterklaas in Amstelveen op 17 november vorig jaar op Facebook ernstige en grove strafbare uitlatingen hebben geplaatst waarbij wordt gedreigd, opgeruid of gediscrimineerd. 'Binnenkort zullen de 23 verdachten een dagvaarding ontvangen', zo laat het OM donderdag weten.</p>
      <p><b>Amsterdam/Amstelveen - </b>Het Openbaar Ministerie (OM) gaat 23 verdachten dagvaarden die tijdens de intocht van Sinterklaas in Amstelveen op 17 november vorig jaar op Facebook ernstige en grove strafbare uitlatingen hebben geplaatst waarbij wordt gedreigd, opgeruid of gediscrimineerd. 'Binnenkort zullen de 23 verdachten een dagvaarding ontvangen', zo laat het OM donderdag weten.</p>
      <h3>Bedreigingen</h3>
      <p>Gedurende de Sinterklaasintocht op 17 november 2018 in Amstelveen is via Facebook een livestream uitgezonden waarop demonstranten van de actiegroep Kick Out Zwarte Piet en de verdere situatie op het Stadsplein van Amstelveen te zien zijn. Zonder dat de beelden daar aanleiding toe gaven, zijn onder de beelden veel negatieve reacties geplaatst gericht aan de groep demonstranten en aan de persoon die het filmpje maakte en op haar Facebookpagina plaatste, namelijk journaliste, programmamaker en presentatrice Clarice Gargard.</p>
      <h3>Aangifte</h3>
      <p>Gargard heeft naar aanleiding van deze reacties aangifte gedaan, waarna de politie en het OM zijn overgegaan tot onderzoek. Na onderzoek is het OM van oordeel dat veel reacties bestaan uit schelden, bedreigen en opruien.</p>
      <h3>Racistische, bedreigende en opruiende uitlatingen</h3>
      <p>Vrijheid van meningsuiting is een groot en belangrijk recht. Uitlatingen gedaan binnen het maatschappelijk debat worden in hoge mate beschermd door dit recht. Echter, deze bescherming houdt op indien sprake is van het plaatsen van puur racistische, bedreigende en opruiende uitlatingen.</p>
      <h3>Journalisten</h3>
      <p>Het OM treedt op als de grenzen van strafbaarheid zijn overschreden. Daarbij wordt meegenomen dat bepaalde uitlatingen rechtstreeks aan Gargard gericht waren en zij werkzaam is als journaliste. Journalisten vervullen een belangrijke rol in onze rechtsstaat en moeten hun werk kunnen doen zonder dat zij te maken krijgen met agressie, dreiging en geweld. Een ander belangrijk aspect in deze zaak is dat de uitlatingen zijn gedaan via social media. De bestrijding van strafbare feiten op social media staat bij het OM hoog op de agenda vanwege de intensiteit en het volume waarmee de feiten worden gepleegd.</p>
    </article>
  </body>
</html>