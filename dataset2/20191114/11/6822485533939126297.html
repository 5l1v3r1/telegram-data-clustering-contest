<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T11:10:00+00:00"/>
    <meta property="og:title" content="رایزنی‌ روسیه-ترکیه درباره اخراج داعشی‌های بازداشتی"/>
    <meta property="og:description" content="به گزارش ایسنا، به نقل از شبکه خبری روسیا الیوم، کرملین با انتشار بیانیه‌ای از فعالیت کانال‌های ارتباطی میان روسیه و ترکیه برای بررسی مساله بازگرداندن داعشی‌های بازداشت شده در سوریه به کشورهایشان از طریق مسؤولان مختلف، ارتش، اطلاعات و دستگاه‌های امنیتی دو کشور خبر داد."/>
  </head>
  <body>
    <article>
      <h1>رایزنی‌ روسیه-ترکیه درباره اخراج داعشی‌های بازداشتی</h1>
      <address>
        <time datetime="2019-11-14T11:10:00+00:00">14 Nov 2019, 11:10</time>
      </address>
      <p>کرملین فاش کرد، روسیه و ترکیه درباره مساله خروج داعشی‌های بازداشت شده در سوریه با یکدیگر رایزنی کردند.</p>
      <p>به گزارش ایسنا، به نقل از شبکه خبری روسیا الیوم، کرملین با انتشار بیانیه‌ای از فعالیت کانال‌های ارتباطی میان روسیه و ترکیه برای بررسی مساله بازگرداندن داعشی‌های بازداشت شده در سوریه به کشورهایشان از طریق مسؤولان مختلف، ارتش، اطلاعات و دستگاه‌های امنیتی دو کشور خبر داد.</p>
      <p>سلیمان سویلو، وزیر کشور ترکیه پیشتر گفته بود، آلمان و هلند قصد خود برای تحویل گرفتن شهروندان داعشی خود همراه با خانواده‌هایشان را اعلام کردند.</p>
      <p>مسؤولان آنکارا روز دوشنبه روند اخراج داعشی‌های بازداشت شده در زندان‌های ترکیه به کشورهایشان را آغاز کردند.</p>
      <p>ترکیه سه تکفیری آمریکایی، آلمانی و دانمارکی را به کشورشان بازگردانده و قصد دارد هفت تکفیری آلمانی دیگر را از ۱۴ ماه جاری میلادی به آلمان بازگرداند.</p>
      <p>وزارت کشور ترکیه پیشتر اعلام کرده بود، بیش از ۲۰۰۰ داعشی در زندان‌های این کشور به سر می‌برند و آنکارا برای بازگرداندن آنها به کشورهای اصلی‌شان حال تابعیت آنها لغو شده باشد یا نه، تلاش خواهد کرد.</p>
      <p>ترکیه پیشتر از کوتاهی کشورهای اروپایی در مساله تکفیری‌های خارجی انتقاد و اعلام کرده بود، ترکیه هتل داعشی‌های بازداشت شده، نیست.</p>
      <p>این کشور به تازگی داعشی‌های خارجی که ماه گذشته طی عملیات خود علیه کردها در شمال شرق سوریه در شهرهای راس‌العین و تل‌ابیض بازداشت کرده بود را به زندان‌های مستحکمی در منطقه عملیات سپر فرات منتقل کرده است.</p>
      <p>کشوهای اروپایی نسبت به پیامدهای حمله ترکیه برای عملیات مبارزه با داعش و نیز سرنوشت هزاران تکفیری خارجی ابراز نگرانی کرده و با بازگشت داعشی‌ها، همسران و بیوه‌های آنها که در اسارت نیروهای سوریه دموکراتیک (قسد) هستند، مخالفت کردند.</p>
    </article>
  </body>
</html>