<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741669"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T11:40:00+00:00"/>
    <meta property="og:title" content="ตร.ศาลเครียดสั่งดูแล24ชม. เสมียนทนายเฮ!ได้ประกัน"/>
    <meta property="og:description" content="ผกก.เมืองจันทบุรี ยัน 'ร.ต.อ.ขจร' ตำรวจศาลเครียดจัด และอิดโรยจากโรคประจำตัว สั่งจัดกำลังผลัดเปลี่ยนดูแล ขณะที่เสมียนทนายได้รับการประกันตัวชั้นศาล ส่วนรพ.แถลง ผู้บาดเจ็บถูกยิง 2 ราย อาการดีขึ้น"/>
  </head>
  <body>
    <article>
      <h1>ตร.ศาลเครียดสั่งดูแล24ชม. เสมียนทนายเฮ!ได้ประกัน</h1>
      <address>
        <time datetime="2019-11-14T11:40:00+00:00">14 Nov 2019, 11:40</time>
      </address>
      <p>
        <b>ผกก.เมืองจันทบุรี ยัน "ร.ต.อ.ขจร" ตำรวจศาลเครียดจัด และอิดโรยจากโรคประจำตัว สั่งจัดกำลังผลัดเปลี่ยนดูแล ขณะที่เสมียนทนายได้รับการประกันตัวชั้นศาล ส่วนรพ.แถลง ผู้บาดเจ็บถูกยิง 2 ราย อาการดีขึ้น</b>
      </p>
      <p>เมื่อวันที่ 14 พ.ย. พ.ต.อ.คมน์สรณ์ มาบำรุง สภ.เมืองจันทบุรี กล่าวถึงกรณีการสอบสวน ร.ต.อ.ขจร บรรจง รองสวป. ปฏิบัติงานตำรวจศาล ซึ่งอยู่ในเหตุการณ์ยิงกันในห้องพิจารณาคดีศาลจังหวัดจันทบุรี และยังเป็นเจ้าของอาวุธปืนที่ นายธนากร ธีรวโรดม เสมียนทนายความ นำไปใช้ยิง พล.ต.ต. ธารินทร์ จันทิพย์ อดีตรองจเรตำรวจแห่งชาติจนเสียชีวิต ว่า ขณะนี้อยู่ในขั้นตอนการแต่งตั้งคณะกรรมการสอบสวนข้อเท็จจริง ส่วนตัวของร.ต.อ.ขจร หลังเกิดเหตุทางผู้บังคับบัญชา ได้เรียกตัวเข้าให้ปากคำกับทาง ร.ต.อ.หญิง ปัญญาพร ศรีชาย รองสว.(สอบสวน) สภ.เมืองจันทบุรี เบื้องต้นพบว่าร.ต.อ.ขจร อยู่ในเครียดและอิดโรยซึ่งเป็นผลมาจากโรคประจำตัว ประกอบกับเพิ่งเจอภาวะสถานการณ์รุนแรงที่เกิดขึ้นในศาลระหว่างที่ปฏิบัติหน้าที่ ส่งผลทำให้สภาพจิตใจย่ำแย่ไม่พร้อมที่จะให้การที่เป็นประโยชน์ เบื้องต้นจึงได้ให้เจ้าหน้าที่ตำรวจพาตัวไปพักผ่อนเพื่อให้มีการฟื้นฟูร่างกายและจิตใจพร้อมจัดกำลังเฝ้าดูแลตลอด <br/><br/>พ.ต.อ.คมน์สรณ์ กล่าวอีกว่า ส่วนกรณีการจับกุมตัวนายธนากร เสมียนทนายความ ดำเนินคดีข้อหาฆ่าผู้อื่นโดยเจตนา หลังสอบสวนผู้ต้องหาให้การปฏิเสธ จากนั้นได้นำตัวไปส่งฝากขังศาล ก่อนที่จะได้รับการประกันตัวไป เนื่องจากไม่มีพฤติกรรมหลบหนี แต่ไม่มีการเปิดเผยวงเงินที่ใช้ในการประกันตัวครั้งนี้<br/><br/>อีกด้านที่รพ.พระปกเกล้า จันทบุรี นายเกรียงศักดิ์ วัชรนุกูลเกียรติ ผอ.โรงพยาบาล แถลงข่าวอาการของ นางสุภาพร ปรมีลณาภรณ์ อายุ 59 ปี โจทก์ และนายวิชัย อุดมธนภัทร อายุ 51 ปี ทนายความ ที่ถูกพล.ต.ต.ธารินทร์ จันทราทิพย์ อดีตจเรตำรวจ ใช้อาวุธปืนยิงได้รับบาดเจ็บสาหัส ว่า นางสุภาพรที่ถูกนำตัวส่งเข้ามารักษาเนื่องจากมีอาการบาดเจ็บถูกยิงบริเวณท้องและขาซ้าย โดยหลังเข้ารับการผ่าตัดผู้ป่วยรู้สึกตัวดี มีอาการตอบสนองหายใจสัมพันธ์กับเครื่องดี แผลผ่าตัดหน้าท้องที่บริเวณขาหนีบข้างซ้ายและที่ฝ่าเท้าข้างซ้าย มีอาการดีขึ้น ปัจจุบันผู้ป่วยรู้สึกตัวดี ระบบการหายใจปกติ แผลผ่าตัดหน้าท้องและแผลขาซ้ายที่ทำผ่าตัดแห้งดี ไม่บวมแดง ส่วนนายวิชัย เข้ามารับการรักษาจากสาเหตุถูกยิงบริเวณนิ้วก้อยมือขวา อาการปัจจุบันรู้สึกตัวดี แผลเย็บที่นิ้วก้อยแห้งดี ไม่มีเลือดซึม ไม่บวมแดงมีแผลถลอกบริเวณสีข้างด้านขวา แพทย์อนุญาตให้กลับบ้านได้แล้ว<br/><br/><b><a href="https://dailynews.co.th/crime/741636">ตร.ศาลจันทบุรีซัด'เสมียนทนาย'แย่งปืน ยิง'พล.ต.ต.'ดับ</a></b>       </p>
    </article>
  </body>
</html>