<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-rapina-al-distributore-di-via-trapani-in-cella-il-responsabile.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T11:27:28+00:00"/>
    <meta property="og:title" content="Messina: rapina al distributore di via Trapani, in cella il responsabile"/>
    <meta property="og:description" content="Emanele Russo è stato arrestato dalla Polizia per la rapina armata al distributore di carburanti a Messina. Si eri era nascosto in un rifugio bellico"/>
  </head>
  <body>
    <article>
      <h1>Messina: rapina al distributore di via Trapani, in cella il responsabile</h1>
      <address><time datetime="2019-11-14T11:27:28+00:00">14 Nov 2019, 11:27</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Emanuele Russo, 52 anni, è stato rintracciato in un rifugio anti aereo con i 400 euro rubati poco prima e la pistola usata per minacciare il titolare</i>
      </p>
      <p>E’ una vecchia conoscenza delle forze dell’Ordine l’autore della rapina ai danni del distributore Eni di via Torrente Trapani, messa a segno alle 19 di ieri e sventata dal gestore, che ha reagito mettendo in fuga il malvivente.</p>
      <p>Em<b>anuele Russo</b>, 52 anni, è stato acciuffato poco dopo dai poliziotti delle Volanti e della Squadra Mobile. Si era nascosto in un vecchio rifugio anti aereo risalente al periodo bellico, sulla riviera nord cittadina.</p>
      <p>All’interno del nascondiglio gli agenti hanno trovato e sequestrato la pistola calibro 6.65 che aveva adoperato per minacciare il titolare del punto carburanti, 23 proiettili dello stesso calibro, il motorino in sella al quale era scappato e i 400 euro in contanti che era riuscito ad arraffare poco prima, restituiti all’esercente.</p>
      <p>Russo è in cella a Gazzi con le accuse di rapina aggravata e porto abusivo di arma e munizioni.</p>
      <p>A far scattare l’allarme era stato ieri sera lo stesso gestore del distributore, che aveva avvisato il 113, raccontando che un uomo si era presentato, a volto scoperto e armato, e si era fatto consegnare l’incasso della giornata. Mentre il ladro arraffava il denaro in cassa, la vittima ha provato a reagire, mettendolo in fuga sul due ruote.</p>
      <p>Quando i poliziotti sono arrivati hanno raccolto la sua testimonianza e quella di altre persone presenti sul posto e nei dintorni, hanno analizzato le videocamere di zona e seguito le tracce del ciclomotore e del malvivente fino al rifugio, dove lo hanno individuato poche ore dopo.</p>
      <h3>Articoli correlati</h3>
    </article>
  </body>
</html>