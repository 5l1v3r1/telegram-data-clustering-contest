<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/jutri-znova-visoko-plimovanje-zupani-v-najavo-nara"/>
    <meta property="og:site_name" content="Primorske novice"/>
    <meta property="article:published_time" content="2019-11-14T11:03:32+00:00"/>
    <meta property="og:title" content="Jutri znova visoko plimovanje, župani v najavo naravne nesreče"/>
    <meta property="og:description" content="Za petek zjutraj je napovedano novo obsežno plimovanje morja ob slovenski obali, pri čemer bodo obsegi poplavljanja podobni tistim s torka zvečer, je opozoril namestnik poveljnika izolske civilne zaščite Denis Udovič. Glede na to, da takšnega plimovanja, kot je bilo v torek, ni bilo že 50 let in da je bila škoda v obalnih mestih precejšnja, pa so se po besedah izolskega župana Danila Markočiča skupaj z županoma Kopra in Pirana danes dogovorili, da bodo šli v najavo naravne nesreče."/>
  </head>
  <body>
    <article>
      <h1>Jutri znova visoko plimovanje, župani v najavo naravne nesreče</h1>
      <address><time datetime="2019-11-14T11:03:32+00:00">14 Nov 2019, 11:03</time> by <a rel="author">STA</a></address>
      <p>
        <b>Za petek zjutraj je napovedano novo obsežno plimovanje morja ob slovenski obali, pri čemer bodo obsegi poplavljanja podobni tistim s torka zvečer, je opozoril namestnik poveljnika izolske civilne zaščite Denis Udovič. Glede na to, da takšnega plimovanja, kot je bilo v torek, ni bilo že 50 let in da je bila škoda v obalnih mestih precejšnja, pa so se po besedah izolskega župana Danila Markočiča skupaj z županoma Kopra in Pirana danes dogovorili, da bodo šli v najavo naravne nesreče.</b>
      </p>
      <figure>
        <img src="https://static.primorske.si/foto/highres/gnweb/719724_f262_plima_izola06z.jpg"/>
        <figcaption>Za petek zjutraj je napovedano novo obsežno plimovanje morja ob slovenski obali. Foto: Zdravko Primožič/FPA</figcaption>
      </figure>
      <p><b>IZOLA</b> &gt; Na izolski občini ob napovedi jutrišnjega plimovanja prebivalce pozivajo k samozaščitnim ukrepom, s katerimi bi zavarovali svoje premoženje pred vodo.</p>
      <p>Agencija RS za okolje (Arso) je za petek po 7. uri zjutraj že napovedala visoko plimovanje in zmeren do zmerno močan jugo, je na današnji novinarski konferenci izolske občine navedel <b>Denis Udovič</b>. Pri tem bodo obsegi poplavljanja podobnim tistim iz torka zvečer. “Pri tem pozivamo vse prebivalce občine Izola, ki živijo na območju poplavljanja, da tudi sami poskrbijo, da zavarujejo svoje premoženje pred vdorom vode bodisi s protipoplavnimi vrečami, deskami ali na kakšen drugačen način,” je dodal Udovič.</p>
      <h3>Po protipoplavne vreče na komunalo</h3>
      <p>Župan <b>Danilo Markočič</b> je ob tem pohvalil vse občane, ki so ob zadnjem plimovanju ravnali samozaščitno. Prebivalci sicer lahko na izolski komunali dobijo protipoplavne vreče. Teh so v noči na sredo po županovih besedah razdelili skoraj sto, v sredo zjutraj pa so pripeljali še dodatne vreče pred drugim valom plimovanja, ki pa k sreči niso bile potrebne. Markočič je sicer obžaloval, da vsi krajani niso shranili protipoplavnih vreč, ki so jih prejeli ob lanski poplavi.</p>
      <p>Glede na to, da takšnega plimovanja ni bilo že 50 let in da je nastala precejšnja škoda, so se po besedah izolskega župana skupaj z županoma Kopra in Pirana dogovorili, da bodo šli v najavo naravne nesreče ter da bodo ministrstvo za obrambo oziroma upravo za zaščito in reševanje pozvali, da sproži postopek za oceno škode. Župan pričakuje, da bo uprava za zaščito in reševanje njihovo zahtevo v nekaj dneh obravnavala in tudi sprejela, nato pa bodo dobili tudi napotke občanom glede prijave škode.</p>
      <blockquote>Tudi Občina Piran ob jutrišnji neugodni vremenski napovedi poziva občanke in občane, da si priskrbijo brezplačne protipopoplavne vreče, in sicer pri gasilcih v Piranu (Trinkova 2, Piran) in v Sečovljah na parkirišču nekdanje Agrarie. V kolikor bi vreč zmanjkalo, naj pokličejo 112, da jih ponovno dostavijo.<br/>Piranski župan <b>Đenio Zadković</b> se je v imenu občanov zahvalil lokalnim gasilskim društvom, civilni zaščiti, Okolju Piran in številnim prostovoljcem, ki so delali dolgo v noč, da bi omilili povodenj v Piranu, Portorožu, Strunjanu in drugih krajih. Tudi v Piranu pristojni nastalo škodo še ocenjujejo.</blockquote>
      <h3>Najvišja gladina morja bo v petek med 8. in 12. uro</h3>
      <p>Visoko plimovanje morja v torek je najhuje prizadelo Izolo in Piran, skupno pa so gasilci opravili približno 60 intervencij. Po podatkih Arsa je bila torkova najvišja zabeležena višina morja na merilni postaji v Kopru s 373 centimetri najvišja od novembra 1969.</p>
      <p>Arso je danes že izdal novo opozorilo pred povišanim plimovanjem. Najvišja gladina morja bo ob plimi v petek med 8. in 12. uro, ko lahko morje ponovno poplavi v večjem obsegu, predvidoma v višini med 30 in 50 centimetrov. Na mareografski postaji Koper višina morja v tem času lahko doseže 350 centimetrov.</p>
      <figure>
        <img src="https://static.primorske.si/foto/highres/gnweb/719724_262-piran.jpg"/>
        <figcaption>Današnje razmere Piranu Foto: Sonja Ribolica</figcaption>
      </figure>
    </article>
  </body>
</html>