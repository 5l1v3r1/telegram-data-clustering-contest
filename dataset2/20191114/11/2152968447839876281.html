<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/14/london-bez-evrokomisar-predi-vota-na-12-dekemvri.429601"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T11:09:00+00:00"/>
    <meta property="og:title" content="Лондон без еврокомисар преди вота на 12 декември"/>
    <meta property="og:description" content="Великобритания няма да издига кандидатура преди това | Dnes.bg"/>
  </head>
  <body>
    <article>
      <h1>Лондон без еврокомисар преди вота на 12 декември</h1>
      <h2>Великобритания няма да издига кандидатура преди това</h2>
      <address><time datetime="2019-11-14T11:09:00+00:00">14 Nov 2019, 11:09</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Британското правителство е изпратило писмо до новоизбраната председателка на Европейската комисия Урсула фон дер Лайен, в което я информира, че няма да номинира британски комисар преди изборите в Обединеното кралство на 12 декември, предаде Франс прес.</p>
      <p>Говорителка на Фон дер Лайен каза днес за АФП, че писмото е получено през изминалата нощ.</p>
      <p>Според юридическо становище, представено на Фон дер Лайен, отсъствието на британски комисар няма да попречи на новия екип на ЕК да започне работа.</p>
      <p>Британски висш служител днес потвърди изпращането на писмото. "Писахме до Европейския съюз, за да го уведомим, че според становище за правилата за поведение преди изборите Обединеното кралство не би трябвало да предлага кандидати за международни постове през този период".</p>
      <p>Новата Еврокомисия под председателството на германката Фон дер Лайен ще се състои от представители на останалите 26 страни членки (без Великобритания). Очаква се тя да встъпи в длъжност на 1 декември.</p>
      <p>Обединеното кралство - 28-ата страна в ЕС - по план трябва да напусне ЕС на 31 януари 2020 г. и британският премиер води кампания за Brexit.</p>
      <p>Във вторник Брюксел отново поиска от Лондон да номинира британски кандидат за комисар в екипа на Фон дер Лайен.</p>
      <p>Първоначално новата Комисия трябваше да встъпи в длъжност на 1 ноември, но се стигна до отлагане, след като Европейският парламент отхвърли първите кандидати на Франция, Румъния и Унгария. Днес в ЕП е изслушването на тримата нови кандидати.</p>
      <p>Групата на социалистите в Европейския парламент съобщи междувременно вчера, че са постигнати отстъпки по исканията за промяна на наименованието и разпределението на задачите в новата Европейска комисия.</p>
      <p>Новоизбраният председател на ЕК Урсула фон дер Лайен е приела да промени названието на отговорностите на бъдещия гръцки еврокомисар Маргаритис Схинас. Той ще отговаря не за "защитата", а за "опазването" на европейския начин на живот.</p>
      <p>Еврокомисарят от Люксембург Никола Шмит (Партия на европейските социалисти, ПЕС) ще получи разширени правомощия и ще отговаря не само за заетостта, а и за социалните права. Въвежда се незначителна промяна в наименованието на отговорностите на литовския еврокомисар за околната среда Виргиниюс Синкявичюс.</p>
      <p>Италианският комисар Паоло Джентилони (ПЕС) ще получи правото да съгласува всички действия на останалите си колеги в ЕК по изпълнението на целите на ООН за развитие. За да бъде справедлив, икономическият преход трябва да бъде наблюдаван не само чрез ръста на макроикономическо равнище, а и с отчитането на личното благосъстояние и усилията за опазване на околната среда, пояснява председателят на групата на социалистите в ЕП Ираче Гарсия.</p>
      <p>Говорител на Фон дер Лайен заяви, че винаги са възможни уточнения в отговорностите на еврокомисарите. Той добави, че Фон дер Лайен все още се надява новата комисия да успее да встъпи в длъжност на 1 декември. Фон дер Лайен е уверена, че след насрочените за днес изслушвания пред ЕП новите кандидати за еврокомисари от Унгария, Румъния и Франция ще получат подкрепа.</p>
      <related>
        <h4>Още по темата</h4>
        <a href="https://www.dnes.bg/eu/2019/11/06/rumynskiiat-kandidat-evrokomisar-izbran-zashtoto-e-jena.428808"/>
        <a href="https://www.dnes.bg/eu/2019/10/30/es-dade-3-dati-na-london-za-napuskane.427886"/>
        <a href="https://www.dnes.bg/world/2019/10/30/britancite-na-zimni-izbori-za-pyrvi-pyt-ot-vek-nasam.427879"/>
      </related>
    </article>
  </body>
</html>