<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/zakonca-login-se-naprej-na-celu-lestvice-100-najbo"/>
    <meta property="og:site_name" content="Primorske novice"/>
    <meta property="article:published_time" content="2019-11-14T11:29:49+00:00"/>
    <meta property="og:title" content="Zakonca Login še naprej na čelu lestvice 100 najbogatejših Slovencev"/>
    <meta property="og:description" content="Skupno premoženje 100 najbogatejših Slovencev znaša 5,6 milijarde evrov in je v primerjavi s preteklimi leti malenkost upadlo, ugotavlja revija Manager. Vzrok za upad ocene v reviji pripisujejo predvsem slabšim obetom za prihodnje poslovanje. Na vrhu lestvice šesto leto zapored vztrajata zakonca Iza Sia in Samo Login."/>
  </head>
  <body>
    <article>
      <h1>Zakonca Login še naprej na čelu lestvice 100 najbogatejših Slovencev</h1>
      <address><time datetime="2019-11-14T11:29:49+00:00">14 Nov 2019, 11:29</time> by <a rel="author">STA</a></address>
      <p>
        <b>Skupno premoženje 100 najbogatejših Slovencev znaša 5,6 milijarde evrov in je v primerjavi s preteklimi leti malenkost upadlo, ugotavlja revija Manager. Vzrok za upad ocene v reviji pripisujejo predvsem slabšim obetom za prihodnje poslovanje. Na vrhu lestvice šesto leto zapored vztrajata zakonca Iza Sia in Samo Login.</b>
      </p>
      <figure>
        <img src="https://static.primorske.si/foto/highres/gnweb/719733_262-login.jpg"/>
        <figcaption>Na vrhu lestvice 100 najbogatejših Slovencev šesto leto zapored vztrajata zakonca Iza Sia in Samo Login (na fotografiji), glavna ustanovitelja podjetja z razvedrilnimi mobilnimi aplikacijami Outfit7. Foto: STA</figcaption>
      </figure>
      <p><b>LJUBLJANA</b> &gt; Premoženje zakoncev Login, ki sta glavna ustanovitelja podjetja z razvedrilnimi mobilnimi aplikacijami Outfit7, ocenjujejo na 689 milijonov evrov, kar je enako kot lani. Podjetje so januarja 2017 za milijardo dolarjev prodali kitajskemu holdingu United Luck Group.</p>
      <p>Svoj delež v podjetju sta nedavno prodala tudi <b>Sandi Češko</b> in njegova partnerka <b>Livija Dolanc</b>, ki sta se uvrstila na drugo mesto letvice 100 najbogatejših. Koliko sta prejela za 55-odstotni delež v Studiu Moderna, ni znano. Revija Manager njuno premoženje ocenjuje na 296 milijonov evrov, kar je 11 odstotkov manj kot leto prej.</p>
      <p>Deseterico najbogatejših zaokrožujejo<b> Marko Pistotnik </b>(210 milijonov evrov, kar je enako kot leto prej), družina Lah (169 milijonov evrov oziroma 11 odstotkov več kot lani), <b>Joc Pečečnik</b> (155 milijonov evrov oziroma 20 odstotkov manj kot lani), <b>Igor Akrapovič</b> (135 milijonov evrov oziroma štiri odstotke več kot lani), <b>Tatjana</b> in <b>Albin Doberšek</b> (126 milijonov evrov oziroma 31 odstotkov manj kot lani), <b>Damian Merlak</b> (124 milijonov evrov, kar je enako kot lani), <b>Franc Frelih</b> (112 milijonov evrov oziroma 20 odstotkov več kot lani), <b>Dari</b> in <b>Vesna Južna</b> (111 milijonov evrov oziroma deset odstotkov več kot lani).</p>
      <p>Največji skok, za 150 odstotkov oziroma 60 milijonov evrov na 98,8 milijona evrov, je drugo leto zapored uspel <b>Boštjanu Bandlju</b>. Bandelj je ustanovitelj hitro rastočega podjetja Belektron, ki se ukvarja s trgovanjem z emisijskimi kuponi, pri čemer so v Managerju izpostavili, da prihodki in dobiček podjetja zelo nihajo, zato je ocenjevanje še posebej oteženo.</p>
      <p>Na lestvici so vse bolj zastopani ustanovitelji garažnih podjetij, ki so po letih neprestanih vlaganj razvili podjetja do te ravni, da so vredna več deset milijonov evrov. V reviji so še izpostavili, da so pri pregledu bilanc podjetij v lasti najbogatejših ugotovili, da so številna tako rekoč nezadolžena. "Še več, na bančnih računih imajo več milijonov, v ne tako redkih primerih celo več deset milijonov evrov," so dodali.</p>
      <p>Na letošnji lestvici je en novinec in deset ljudi ali družin, ki so se po premoru znova vrnili med 100 najbogatejših. Menjav je tako največ v zadnjih štirih letih.</p>
      <p>Skupno premoženje 100 najbogatejših Slovencev je ocenjeno na 5,6 milijarde evrov, kar je dva odstotka manj kot lani. Tudi prag lestvice je nižji, in sicer premoženje 100. najbogatejšega Slovenca letos znaša 22,2 milijona evrov, medtem ko je lani znašalo 24,2 milijona evrov.</p>
    </article>
  </body>
</html>