<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/moto-gp/2019/11/14/news/motogp_jorge_lorenzo_ha_deciso_di_appendere_il_casco_al_chiodo-241083437/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T11:46:00+00:00"/>
    <meta property="og:title" content="MotoGp, Jorge Lorenzo si ritira: ''A Valencia la mia ultima gara''"/>
    <meta property="og:description" content="Il 32enne pilota maiorchino, cinque volte campione del mondo (3 nella classe regina, sempre con la Yamaha), lascia le corse: ''Non sono più in"/>
  </head>
  <body>
    <article>
      <h1>MotoGp, Jorge Lorenzo si ritira: ''A Valencia la mia ultima gara''</h1>
      <h2>Il 32enne pilota maiorchino, cinque volte campione del mondo (3 nella classe regina, sempre con la Yamaha), lascia le corse: ''Non sono più in grado di vincere''</h2>
      <address>
        <time datetime="2019-11-14T11:46:00+00:00">14 Nov 2019, 11:46</time>
      </address>
      <p><b>VALENCIA (Spagna)</b> - Jorge Lorenzo si ritira: "Quella di domenica a Valencia sarà la mia ultima gara, non è facile ma ho deciso così" ha detto il 32enne pilota spagnolo della Honda, cinque volte campione del mondo (tre nella classe regina), nel corso di una conferenza stampa convocata al 'Ricardo Tormo' di Valencia, circuito dove domenica si correrà l'ultimo gran premio della stagione. "Tutti sapete che io adoro questa competizione e questo sport ma io adoro soprattutto vincere, ma mi sono reso conto che questo non era più possibile. In questo momento della mia carriera era impossibile mantenere la motivazione. L'obiettivo che avevo nella mia mente era irrealistico, sono triste e dispiaciuto per Honda" ha spiegato Lorenzo, reduce da un 2019 sfortunato e ricco di problemi fisici. "Penso che questa sia la migliore decisione per il team perché non possiamo lottare solamente per finire una gara. Siamo tutti dei vincenti e vogliamo lottare per vince. Ma parlando della mia bellissima carriera, come dico sempre, sono un ragazzo molto fortunato. Io sono riuscito a gareggiare insieme a dei piloti incredibili e ottenere quello che ho ottenuto. Molti di loro sono stati di successo, altri non sono arrivati al Mondiale ma hanno continuato a lavorare nonostante tutto".</p>
      <figure>
        <iframe data-src="https://twitter.com/FCBarcelona/status/1194997638300655617?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il mondiale che sta per chiudersi è stato un vero disastro: appena 25 punti in classifica, miglior risultato l'undicesimo posto nel Gp di Francia: "Quando ho deciso di ritirarmi? A Montmelò ho avuto un brutto incidente. E qualche giorno dopo ho avuto un'altra caduta ad Assen. Sapete tutti le conseguenze di questo incidente e devo ammettere che mentre stavo rotolando sull'asfalto ho pensato 'Jorge ne vale davvero la pena?'. Dopo Assen sono tornato a casa e ho deciso di provarci ancora. Ma la verità è che da quel momento la salita è diventata così ripida che non avevo la pazienza di scalare questa montagna".</p>
      <h3>Cinque titoli iridati in carriera, con 68 vittorie e 152 podi</h3>
      <p>Classe 1987, in 17 anni di attività il campione di Palma di Maiorca oltre ai tre titoli nella MotoGp in sella alla Yamaha (datati 2010, 2012 e 2015) si è laureato campione del mondo in classe 250cc nel 2006 e nel 2007. In questa stagione aveva firmato per la HRC dopo la deludente esperienza in Ducati, ma i risultati non lo hanno accompagnato per tutto l'anno tra gli infortuni e la sua mancanza di adattamento alla moto. Inoltre, <a href="https://www.repubblica.it/sport/moto-gp/2019/06/16/news/gp_catalogna_marquez_vince_petrucci_terzo_quartararo_lorenzo_rossi_dovizioso-228905994/">l'incidente di Assen</a>, a chiudere un calvario di dieci mesi, lo ha costretto a uno stop forzato di un mese, senza la capacità di reagire poiché "ogni volta che spingo, vado a terra", come ha recentemente riconosciuto lo stesso pilota delle Baleari. In carriera Lorenzo ha corso con Derbi, Aprilia, Yamaha, Ducati e Honda, con un palmares di 68 vittorie e 152 podi.</p>
      <h3>Rossi: ''Jorge uno dei migliori rivali''</h3>
      <p>Valentino Rossi applaude Lorenzo: "E' uno dei più grandi piloti dell'era moderna, con lui perdiamo una parte importante del nostro sport, è un grande campione. Mi ha sempre colpito tantissime volte per la velocità e la concentrazione. E' sempre stato fortissimo. Siamo stati compagni di squadra per anni, personalmente penso sia stato un grandissimo rivale per me, uno dei più forti. Insieme abbiamo corso alcuna delle gare più belle della mia carriera".<br/>Marquez è rimasto sorpreso: "E' stata una grossa sorpresa, non lo sapevamo. Sappiamo come lavora, i risultati possono venire o non venire ma ovviamente a lui vanno tutte le congratulazioni per la sua carriera. E' un vero campione, se lascia perché non ritiene di essere il migliore ci dice tanto e ci mostra che campione è".<br/>"Dal 2001 abbiamo sempre cambiato classe insieme ed è per questo che siamo rivali da sempre" dice Andrea Dovizioso: "Ha vinto tanti campionati e tante gare, credo che possa essere soddisfatto della sua carriera - ha dichiarato Dovizioso - Purtroppo nello sport è difficile mantenere sempre lo stesso livello, forse alcune cadute hanno intaccato la sua serenità".<br/><br/> <br/> </p>
    </article>
  </body>
</html>