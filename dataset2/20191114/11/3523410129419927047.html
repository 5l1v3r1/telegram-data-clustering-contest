<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639926/%D9%85%D9%86%D9%81%D8%B9%D8%AA-%D9%85%D9%84%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D8%A7%D8%B3%D8%AA-%DB%8C%D8%A7-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T11:56:00+00:00"/>
    <meta property="og:title" content="منفعت ملی ایران در اولویت است یا انگلیس؟!"/>
    <meta property="og:description" content="موسی غنی نژاد به عنوان یکی از جدی ترین منتقدان سیاست های مصدق و نحوه صدارت وی، مطرح است. غنی نژاد در گفتگویی تحت عنوان «مصدق دنبال انتقام قاجاران...."/>
  </head>
  <body>
    <article>
      <h1>
        <a href="https://www.bultannews.com/fa/news/639926/%D9%85%D9%86%D9%81%D8%B9%D8%AA-%D9%85%D9%84%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D8%A7%D8%B3%D8%AA-%DB%8C%D8%A7-%D8%A7%D9%86%DA%AF%D9%84%DB%8C%D8%B3">منفعت ملی ایران در اولویت است یا انگلیس؟!</a>
      </h1>
      <h2>موسی غنی نژاد به عنوان یکی از جدی ترین منتقدان سیاست های مصدق و نحوه صدارت وی، مطرح است. غنی نژاد در گفتگویی تحت عنوان «مصدق دنبال انتقام قاجاران....</h2>
      <address><time datetime="2019-11-14T11:56:00+00:00">14 Nov 2019, 11:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سید محسن عبدالهی:</b> موسی غنی نژاد به عنوان یکی از جدی ترین منتقدان<b> سیاست</b> های مصدق و نحوه صدارت وی، مطرح است. غنی نژاد در گفتگویی تحت عنوان «مصدق دنبال انتقام قاجاران از شاه بود» عملکرد مصدق در دوره <b>نخست وزیر</b>ی اش را نقد کرده است و حنی پافشاری مصدق بر ملی کردن صنعت نفت را کاری نادرست عنوان نموده.<br/>در اینکه مصدق اشتباهات فراوانی داشته است و علی الخصوص با پشت کردن به آیت الله کاشانی و مردم و حامیانش، طریقه استبداد در پیش گرفت، شکی نیست، اما آن دلایلی که غنی نژاد در نقد مصدق و ملی شدن صنعت نفت به کار می برد نیز خود جای سوال دارند.</p>
      <p>غنی نژاد در جایی از این گفتگو عنوان کرده است که شرکت نفت ایران و انگلیس اگر مخالف ملی شدن صنعت نفت ایران بود، از این جهت نبوده که به دنبال منافع خود از نفت ایران باشد بلکه آن شرکت تنها به فکر ایران بوده و نگران خساراتی بوده که پس از ملی شدن نفت، ایران می بایستی به انگلیس و آن شرکت بابت تجهیزات پرداخت می کرده و در واقع بریتانیای کبیر دلسوز ایران بوده است!<br/>این استدلال ازغنی نژاد چنان عجیب و غریب است که باید از وی که اقتصاد دانی لیبرال است پرسید ملیت شما چیست و در کدام کشور به دنیا آمده اید؟! به واقع پس از عمری تحصیل و مطالعه به این باور رسیده اید کشوری همچون انگلیس با آن تاریخ طولانی استعمارگری در قضیه صنعت نفت از در دلسوزی با این مساله مخالفت کرده است؟! بهتر است که آقای غنی نژاد مطالعات تاریخی خود را افزایش بدهند و خاطرات عوامل اگلیس در ایران را به خوبی مطالعه کنند تا حقیقت دستشان بیاید.<br/>از طرف دیگر غنی نژاد در جهت نقد مصدق چهره ای همچون رزم آرا را که از عوامل انگلیس بوده است، تطهیر می کند و وی را صاحب طرح و برنامه ای عالی برای آینده نفتی ایران معرفی می کند. وی معتقد است که اگر طرح رزم آرا اجرا می شد ایران می توانست همچنان به شراکت با انگلیس ادامه دهد و از منافع آن منتفع شود. <br/>سوالی که مطرح می شود این است که واقعا ایران از مشارکت با انگلیس چیزی هم عایدش می شد؟! مطالعه تاریخ به ما می گوید که آن چه که به دست ایران می رسید، سهم حقیقی ایران نبوده است و همان مقدار هم به جیب ملت نمی رفت و خرج جیب حکومت شاهنشاهی می شد. امثال غنی نژاد که خود را لیبرال می دانند، چنان از انگلیس و غرب دفاع می کنند که گویا منافع آن کشورها برایشان از اهمیت بالاتری برخوردار است. هر چه که هست این رویه که امثال غنی نژاد دارند را نمی توان تنها نقد مصدق نام گذاری کرد بلکه حقیقتش این است که کار آن ها تطهیر عوامل استعمار و خود استعمار است.</p>
    </article>
  </body>
</html>