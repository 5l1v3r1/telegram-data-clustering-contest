<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pred-magistratem-se-objevily-napisy-proti-vizualnimu-smogu/1820937?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:05:00+00:00"/>
    <meta property="og:title" content="Před magistrátem se objevily nápisy proti vizuálnímu smogu"/>
    <meta property="og:description" content="Praha - Před dnešním jednáním pražského zastupitelstva se u budovy magistrátu na Mariánském náměstí objevily nápisy s hesly odsuzujícími vizuální smog a přemíru reklamy v ulicích. I když se k nápisům na místě nikdo nehlásil, bylo na nich nakresleno logo facebookové umělecké skupiny Zhotoven. Její členové se v roce 2015 v převlečení za kominíky vyšplhali na střechu paláce Pražského hradu a vyměnili prezidentskou standartu za červené trenýrky. Soud jim za to vyměřil podmínku."/>
  </head>
  <body>
    <article>
      <h1>Před magistrátem se objevily nápisy proti vizuálnímu smogu</h1>
      <address><time datetime="2019-11-14T11:05:00+00:00">14 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Před dnešním jednáním pražského zastupitelstva se u budovy magistrátu na Mariánském náměstí objevily nápisy s hesly odsuzujícími vizuální smog a přemíru reklamy v ulicích. I když se k nápisům na místě nikdo nehlásil, bylo na nich nakresleno logo facebookové umělecké skupiny Zhotoven. Její členové se v roce 2015 v převlečení za kominíky vyšplhali na střechu paláce Pražského hradu a vyměnili prezidentskou standartu za červené trenýrky. Soud jim za to vyměřil podmínku.</p>
      <p>Na cedulích je napsáno "Nechceme billboardovou džungli", "Billboardy znásilňují Prahu" nebo "Vizuální smog zabíjí". Krátce po 08:00 u nich někdo odpálil pyrotechniku. Za stěrači parkujících aut se také objevily letáky odkazující na facebook skupiny Zhotoven, podle kterých chystaná soutěž na nový mobiliář bude znamenat zvýšení počtu reklamních ploch.</p>
      <p>Na facebookové stránce skupiny lidé opakovaně vznesli dotaz na její možné napojení na společnost JCDecaux, která v hlavním městě provozuje reklamu v metru a na mobiliáři. V případě metra se její dceřiná společnost Rencar soudí s pražským dopravním podnikem. Skupina to na facebooku odmítla s tím, že jí jde o modernizaci mobiliáře. To, že by měla firma JCDecaux nebo její spolupracovníci něco společného se skupinou nebo s dnešní akcí u magistrátu, popřel i mediální zástupce Jiří Chvojka. "JCDecaux ani já s tím nic společného nemáme," sdělil Chvojka ČTK.</p>
      <p>Letáky za stěrači, kritizující zvýšení počtu reklamy v ulicích, narážely zřejmě na připravovaný tendr na přístřešky MHD, které provozuje společnost JCDecaux. Minulé vedení magistrátu označilo podmínky smlouvy za nevýhodné a rozhodlo o tom, že se uspořádá nový tendr na společnost, která bude mobiliář výměnou za možnost prodávat reklamní plochy provozovat. Magistrát nyní tendr připravuje, platnost smlouvy s JCDecaux skončí 30. června 2021. Firma přístřešky vlastní a plánuje si je odmontovat a odvézt, zároveň se chce zúčastnit nového tendru.</p>
      <p>Zhruba 900 přístřešků MHD provozuje JCDecaux na základě smlouvy z roku 1994. Kromě toho má společnost Rencar ze skupiny JCDecaux také exkluzivní smlouvu z roku 1997 na reklamu v MHD s dopravním podnikem, o její platnost se však obě strany přou. Soud nedávno nepravomocně rozhodl, že je kontrakt od počátku neplatný. JCDecaux uvedla, že smlouvu považuje za platnou, plochy poskytovat nepřestane a bude se právně bránit.</p>
    </article>
  </body>
</html>