<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/galap-interneshanal-74-ot-balgarite-smjatat-che-ja-sasipaha-tazi-darzhava.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T11:02:00+00:00"/>
    <meta property="og:title" content="&quot;Галъп интернешънъл&quot;: 74% от българите смятат, че я „съсипаха тази държава”"/>
    <meta property="og:description" content="30 г. след началото на промените – какво е отношението ни към някои клишета от последните десетилетия"/>
  </head>
  <body>
    <article>
      <h1>"Галъп интернешънъл": 74% от българите смятат, че я „съсипаха тази държава”</h1>
      <h2>30 г. след началото на промените – какво е отношението ни към някои клишета от последните десетилетия</h2>
      <address><time datetime="2019-11-14T11:02:00+00:00">14 Nov 2019, 11:02</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/14/galup_1573753817-1.mp4"/>
      </figure>
      <p>Близо три четвърти от българите споделят популярната иронична фраза „Съсипаха я тази държава“. 80% пък са убедени, че у нас има мафия.</p>
      <p>„Галъп интернешънъл“ провери отношението към поредица твърдения, превърнали се в крилати фрази или откровени клишета в десетилетията след 1989 г., а и преди това.</p>
      <p>Над 70% от включилите се в проучването смятат, че преходът у нас всъщност не е свършил.</p>
      <p>Дяловете на хората, които са наясно, че България вече не живее в преход са най-осезаеми сред респондентите с най-високи доходи. Дори и там обаче онези, които може би още чакат по-щастлив край на прехода, са отчетливо мнозинство, посочват социолозите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112022975.jpg"/>
        <figcaption>Снимка: Галъп интернешънъл</figcaption>
      </figure>
      <p>На въпроси от типа „Всички са маскари“, „При Живков беше по-добре“ и други по-умерено или пък с подчертано несъгласие реагират привържениците на управляващите.</p>
      <p>Привържениците на БСП пък са на другия полюс. Те са съгласни, че демокрацията ни е отнела много. Показват и доста видима носталгия към времето на Тодор Живков.</p>
      <p>Липса на ясно мнение показва въпросът за ролята на Държавна сигурност. Неяснотата важи и за ключовата фраза „Костов е виновен“ – видима е зоната на неразбралите (37%), а 49% са съгласните.</p>
      <p>Въпросите за миналото очаквано показват разликите в поколенията. Новите генерации почти не знаят дали Костов, Държавна сигурност и т.н. са виновни. Младите са и най-оптимистично настроените и не смятат, че „никога няма да се оправим“. 42% пък са на мнение, че „никога няма да се оправим”.</p>
      <p>Три четвърти от българите пък споделят често чуваното самообвинение „Манталитетът у нас е лош“.</p>
      <p>По някои въпроси всички реагират единно, като убеждението, че преди храната е била по-добра.</p>
      <p>
        <i>Проучването на „Галъп интернешънъл“ е проведено „лице в лице“ между 1 и 8 ноември сред 835 пълнолетни българи.</i>
      </p>
    </article>
  </body>
</html>