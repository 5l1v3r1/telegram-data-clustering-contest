<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/ekstradytsiya-firtasha-mozhe-rozpochatysya-tilky-pislya-uhvalennya-ostatochnogo-rishennya-sudom-glava-mzs-avstriyi/"/>
    <meta property="og:site_name" content="Рубрика"/>
    <meta property="article:published_time" content="2019-11-14T11:00:46+00:00"/>
    <meta property="og:title" content="Екстрадиція Фірташа може розпочатися тільки після ухвалення остаточного рішення судом - глава МЗС Австрії"/>
    <meta property="og:description" content="Міністр європейських, інтеграційних і закордонних справ Австрії Александр Шалленберг заявив, що процес екстрадиції українського бізнесмена Дмитра Фірташа не може розпочатися через ініціативу його адвокатів щодо перегляду цього рішення. Повідомляє Інтерфакс-Україна. “Австрійська сторона не затягує питання з Фірташем. Мін’юст прийняв відповідну постанову про екстрадицію, але Фірташ і його адвокати затягують цей процес і наполягають на перегляді […]"/>
  </head>
  <body>
    <article>
      <h1>Екстрадиція Фірташа може розпочатися тільки після ухвалення остаточного рішення судом - глава МЗС Австрії</h1>
      <address><time datetime="2019-11-14T11:00:46+00:00">14 Nov 2019, 11:00</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/09/firt_650x410-860x580-c-1.jpg"/>
      </figure>
      <p>
        <b>
          <b>Міністр європейських, інтеграційних і закордонних справ Австрії Александр Шалленберг заявив, що процес екстрадиції українського бізнесмена Дмитра Фірташа не може розпочатися через ініціативу його адвокатів щодо перегляду цього рішення.</b>
        </b>
      </p>
      <p>Повідомляє <a href="https://ua.interfax.com.ua/news/general/624596.html">Інтерфакс-Україна.</a></p>
      <p>“Австрійська сторона не затягує питання з Фірташем. Мін’юст прийняв відповідну постанову про екстрадицію, але Фірташ і його адвокати затягують цей процес і наполягають на перегляді цієї справи”, – сказав він на спільній прес-конференції з главою МЗС України Вадимом Пристайком у четвер у Києві.</p>
      <p>Він зазначив, що процес екстрадиції може розпочатися тільки після ухвалення остаточного рішення судом.</p>
      <p>Як повідомлялося, голова ради групи компаній Group DF Фірташ був заарештований в Австрії 12 березня 2014 року за запитом влади США, виданим у 2013 році. Під час попередньої американської адміністрації українського бізнесмена обвинуватили в тому, що він за допомогою хабарів на загальну суму в $18,5 млн хотів отримати дозволи на видобуток титанової сировини в Індії для подальшого продажу готової продукції до США. Фірташ усі обвинувачення заперечував і назвав їх політично мотивованими, спрямованими на обмеження його впливу на процеси в Україні.</p>
      <p>Наприкінці червня 2019 року Верховний суд Австрії підтвердив законність ухваленого в лютому 2017 року рішення нижчої інстанції – Вищого земельного суду Відня – про екстрадицію Фірташа.</p>
      <p>Після цієї постанови суду в Мін’юсті Австрії зазначали, що тільки-но до відомства надійде письмове рішення суду, то в процес, згідно з австрійським законом про видачу правопорушників та правову допомогу, вступить міністр юстиції країни.</p>
      <p>16 липня Wien Nachrichten із посиланням на APA повідомило, що процес екстрадиції Дмитра Фірташа з Австрії в США, схвалений міністром юстиції Австрії, призупинено через клопотання захисту українського бізнесмена до Земельного суду Відня у кримінальних справах про новий розгляд.</p>
    </article>
  </body>
</html>