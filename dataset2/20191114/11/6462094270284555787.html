<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/lenkijos-uzmojai-stebina-pasauli-uz-lytini-svietima-kalejimas-54350/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-14T11:59:49+00:00"/>
    <meta property="og:title" content="Lenkijos užmojai stebina pasaulį: už lytinį švietimą – kalėjimas"/>
    <meta property="og:description" content="Europos Parlamentas ketvirtadienį išreiškė gilų susirūpinimą dėl Lenkijoje svarstomo įstatymo projekto, pagal kurį už lytinį švietimą mokytojams grėstų laisvės atėmimas."/>
  </head>
  <body>
    <article>
      <h1>Lenkijos užmojai stebina pasaulį: už lytinį švietimą – kalėjimas</h1>
      <address><time datetime="2019-11-14T11:59:49+00:00">14 Nov 2019, 11:59</time> by <a rel="author">BNS</a></address>
      <p>Europos Parlamentas ketvirtadienį išreiškė gilų susirūpinimą dėl Lenkijoje svarstomo įstatymo projekto, pagal kurį už lytinį švietimą mokytojams grėstų laisvės atėmimas.</p>
      <p>Rezoliucijoje, kuri buvo priimta 471 balsu prieš 128, dar 57 europarlamentarams susilaikius, kritikuojamas įstatymo projektas, pagal kurį jaunuolių lytinis švietimas Lenkijoje būtų prilygintas pedofilijos skatinimui ir pripažintas nusikaltimu. Pasiūlytos šalies baudžiamojo kodekso pataisos numato iki trejų metų įkalinimo bausmę mokytojams ir kitiems asmenis, viešinantiems informaciją apie nepilnamečių lytinius santykius.</p>
      <p>EP smerkia siekį Lenkijoje skleisti klaidingą informaciją apie lytinį švietimą, jį stigmatizuoti ir uždrausti. Europarlamentarai ragina šalies parlamentą nepriimti siūlomo įstatymo pakeitimo. Pernai Lenkijoje jau buvo siekiama apriboti lytines ir reprodukcines piliečių teises, taip pat ir teisę į nėštumo nutraukimą.</p>
      <p>Europos Parlamentas ragina visas Europos Sąjungos valstybes užtikrinti išsamų, jaunuolių amžių atitinkantį lytinį švietimą. Jie pabrėžia, kad tokios informacijos trūkumas kelia grėsmę jaunuolių saugumui ir gerovei, nes taip jie tampa labiau pažeidžiami ir prasčiau pasirengę atpažinti seksualinio išnaudojimo, smurto ir prievartos atvejus. Jaunų žmonių švietimas apie lyčių lygybę ir abipusę pagarbą gali padėti užkirsti kelią lyčių stereotipams, homofobijai, transfobijai ir smurtui dėl lyties, sakoma rezoliucijoje.</p>
      <p>Europarlamentarai pabrėžia, kad svarbų vaidmenį šioje srityje atlieka pilietinė visuomenė ir organizacijos, todėl joms turi būti skirtas deramas finansavimas ES 2021–2027 m. daugiametėje finansinėje programoje ir kituose bandomuosiuose ES projektuose.</p>
      <p>EP ragina ES Tarybą šį klausimą įtraukti į šiuo metu vykstančius klausymus dėl padėties Lenkijoje.</p>
    </article>
  </body>
</html>