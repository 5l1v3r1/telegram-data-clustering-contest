<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741668"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T11:00:00+00:00"/>
    <meta property="og:title" content="ผวาเทรดวอร์-ประกาศงบไตรมาส3ต่ำกว่าคาดกดดัชนีปิดลบ"/>
    <meta property="og:description" content="ตลาดหุ้นไทยปิดลบ 5.67 จุด ตามตลาดหุ้นในภูมิภาคที่ลงกันถ้วนหน้ากังวลเทรดวอร์ไร้ข้อยุติ-นักลงทุนผิดหวังประกาศงบไตรมาส 3 ต่ำกว่าคาด โบรกเล็งหั่นกำไรบจ.ปีนี้ลง แนะลงทุนหุ้นค้าปลีก-อสังหาริมทรัพย์"/>
  </head>
  <body>
    <article>
      <h1>ผวาเทรดวอร์-ประกาศงบไตรมาส3ต่ำกว่าคาดกดดัชนีปิดลบ</h1>
      <address>
        <time datetime="2019-11-14T11:00:00+00:00">14 Nov 2019, 11:00</time>
      </address>
      <p>
        <b>ตลาดหุ้นไทยปิดลบ 5.67 จุด ตามตลาดหุ้นในภูมิภาคที่ลงกันถ้วนหน้ากังวลเทรดวอร์ไร้ข้อยุติ-นักลงทุนผิดหวังประกาศงบไตรมาส 3 ต่ำกว่าคาด โบรกเล็งหั่นกำไรบจ.ปีนี้ลง แนะลงทุนหุ้นค้าปลีก-อสังหาริมทรัพย์</b>
      </p>
      <p>นายภราดร เตียรณปราโมทย์  ผู้จัดการสายงานวิจัย  บล. เอเซียพลัส   เปิดเผยถึงภาวะตลาดหุ้นไทยปิดที่ระดับ 1,609.47จุด  ลบ 5.67 จุด  หรือ  0.35   %  ระหว่างวันเคลื่อนไหวสูงสุด 1,619.86 จุด และต่ำสุดที่  1,605.32 จุด  ด้วยมูลค่าการซื้อขาย 48,833.53 ล้านบาทว่า  ตลาดหุ้นไทยปิดลบสอดรับตลาดหุ้นในภูมิภาคที่ปรับตัวลงกันถ้วนหน้า  โดยฮ่องกงลงมากสุด 0.93% และญี่ป่น 0.76% ขณะที่ตลาดหุ้นยุโรป และดาวโจนส์ก็ย่อตัวลงเช่นกัน ซึ่งนักลงทุนกลับมากังวลสงครามทางการค้าระหว่างสหรัฐและจีนที่ยังยืดเยื้อ หลังจากวอลสตรีท เจอร์นัล รายงานว่าจีนยังลังเลที่จะระบุปริมาณสินค้าเกษตรที่จะนำเข้าจากสหรัฐฯ ในข้อตกลงเฟส 1 นี้ จากเดิมที่จีนเห็นชอบที่จะซื้อสินค้าเกษตรจากสหรัฐฯ มูลค่า 50,000 ล้านดอลลาร์สหรัฐ ขณะที่นายโดนัลด์ ทรัมป์ ประธานาธิบดีสหรัฐระบุว่า ถ้าสหรัฐเสียเปรียบพร้อมที่จะขึ้นภาษีนำเข้าจากจีนเพิ่มขึ้น</p>
      <figure>
        <img src="https://www.dailynews.co.th/admin/upload/20191114/news_lglXuSVfKq175034_533.jpg?v=20191115077?v=3707"/>
      </figure>
      <p>สำหรับการประกาศงบไตรมาส 3 ของบริษัทจดทะเบียน 428 บริษัทคิดเป็นสัดส่วน 83% ของมาร์เก็ตแคปทำกำไรรวม 2.01 แสนล้านบาท ลดลง 1.7% หากเทียบกับ QoQ แต่ถ้า YoY ลดลง 18%  ดังนั้นบล.เอเชียพลัสเตรียมปรับประมาณกำไรบจ.ปีนี้ลง โดยเฉพาะในกลุ่มพลังงาน ปิโตรเคมี และอิเลคทรอนิกส์   ส่วนหุ้นที่กดตลาดวันนี้เป็นกลุ่มปิโตรเคมี และพลังงาน นำโดย IVL ลง 5.5% PTTGC 1.84%  PTT 1.1%  ด้านกลยุทธ์การลงทุนเน้นหุ้นที่คาดว่าผลประกอบการดีในไตรมาส 4 เช่น ค้าปลีก ได้รับผลดีจากมาตรการชิมช้อปใช้  และอสังหาริมทรัพย์ โดยประเมินกรอบการเคลื่อนไหวพรุ่งนี้ที่ 1,600-1,620 จุด<br/> <br/> </p>
    </article>
  </body>
</html>