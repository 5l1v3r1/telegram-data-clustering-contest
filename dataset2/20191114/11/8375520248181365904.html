<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/federaciya-robotodavciv-zvernulasya-do-zelenskogo-i-goncharuka-na-zahist-kompaniji-bahmatyuka-639907.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T11:07:13+00:00"/>
    <meta property="og:title" content="Федерація роботодавців звернулася до Зеленського і Гончарука на захист компанії Бахматюка"/>
    <meta property="og:description" content="Федерація вкрай стурбована останніми подіями, пов’язаними з діями силових та правоохоронних органів"/>
  </head>
  <body>
    <article>
      <h1>Федерація роботодавців звернулася до Зеленського і Гончарука на захист компанії Бахматюка</h1>
      <address>
        <time datetime="2019-11-14T11:07:13+00:00">14 Nov 2019, 11:07</time>
      </address>
      <h4>Федерація вкрай стурбована останніми подіями, пов’язаними з діями силових та правоохоронних органів</h4>
      <p>Федерація роботодавців України оприлюднила сьогодні відкрите <a href="https://www.facebook.com/UkrainianEmployers/posts/2526710714043846">звернення </a>до президента та прем'єр-міністра. В заяві федерація закликає не нищити інвестиційний клімат в країні гучними обшуками і затриманнями в контексті справи рефінансування VAB банку та розглянути можливість реструктуризації заборгованості компанії Олега Бахматюка заради збереження 27 тисяч робочих місць і повернення заборгованості банку до бюджету.</p>
      <p>В своєму зверненні Федерація зазначає, що процесуальні дії по цій та інших справах відбуваються у спосіб, який негативно впливає на інвестиційний клімат в країні: «Федерація роботодавців України вкрай стурбована останніми подіями, пов’язаними з діями силових та правоохоронних органів, які на наш погляд, мають здебільшого показовий характер та мало спільного з дійсно справедливим на неупередженим досудовим розслідуванням можливих правопорушень у сфері економіки та публічних фінансів. Подібні випадки, яких наразі почастішало, вкрай негативно впливають на інвестиційний клімат в Україні, та викликають невіру у проголошені керівництвом держави принципи справедливості, рівності і захищеності всіх громадян».</p>
      <p>Крім того, коментуючи звинувачення на адресу керівників та власників «VAB Банку», Федерація зазначає про те, що власник банку та компанії «Укрлендфармінг» Олег Бахматюк неодноразово протягом останніх років пропонував забезпечити виплати 8 млрд грн. до бюджету країни за механізмом реструктуризації та звертався із такими пропозиціями до керівництва НБУ, не отримавши відповіді. «Федерація роботодавців України також неодноразово виступала з ініціативами щодо врегулювання ситуації навколо «Укрлендфармінгу» на основі конструктивної позиції власника VAB-банку Олега Бахматюка, але вони нажаль ігнорувалися керівництвом НБУ. При цьому слід мати на увазі, що «Укрлендфармінг» є одним з найбільших роботодавців аграрної галузі, який забезпечує роботою близько 27 тисяч українців, утримуючи їх від трудової міграції за кордон та пропонуючи достойні зарплати на селі. Відмова Держави від конструктивного діалогу з власником «VAB Банку» та «Укрлендфармінг» може завдати шкоди не тільки інтересам Державного бюджету та інвестиційному клімату в Україні.».</p>
      <p>Компанія, яка опинилася заручником ситуації, є великим експортером і платником податків, важливим елементом українського економічного потенціалу, заявляє ФРУ. «Ситуація може бути введена в конструктивне русло заради збереження робочих місць, надходження податків до бюджету та підтримки інвестиційного клімату в країні, тим більше, що власник «Укрлендфармінг» пропонує виплату 8 млрд грн. до бюджету країни за механізмом реструктуризації. Що, на думку українських роботодавців, може розцінюватись не тільки як жест доброї волі, а і як ознака відповідальності та прагнення конструктивного вирішення ситуації не тільки в інтересах компанії, а й в інтересах держави.».</p>
      <p>VAB банк - один з виведених з ринку в 2016 році банків. Його власник, Олег Бахматюк, ще у 2017 році звернувся до Фонду гарантування вкладів та НБУ з пропозицією реструктуризувати борги і поетапно їх виплатити за визначеним графіком, але поки його пропозиція була відхилена. Також Олег Бахматюк є власником одного з найбільших українських агрохолдингів «Укрлендфармінг», який створює 27 тисяч робочих місць і сплачує до бюджету близько 3 млрд грн податків на рік.</p>
      <related>
        <a href="https://glavcom.ua/news/bahmatyuk-rozpoviv-z-chim-povyazani-areshti-spivrobitnikiv-vab-banku-639691.html"/>
        <a href="https://glavcom.ua/news/nabu-povidomilo-pro-pidozru-vlasniku-vab-banku-639666.html"/>
        <a href="https://glavcom.ua/news/ne-viklyuchayu-tisku-na-svidkiv-bo-rozumiyu-yakim-chinom-provodilis-obshuki-yuristka-pro-spravu-vab-banku-639665.html"/>
      </related>
    </article>
  </body>
</html>