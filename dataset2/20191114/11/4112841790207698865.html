<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76579-Legenda-je-spat-Motorola-predstavila-vecko-RAZR-so-skladacim-displejom-a-premrstenou-cenou"/>
    <meta property="og:site_name" content="REFRESHER"/>
    <meta property="article:published_time" content="2019-11-14T11:45:00+00:00"/>
    <meta property="og:title" content="Legenda je späť. Motorola predstavila &quot;véčko&quot; RAZR so skladacím displejom a premrštenou cenou"/>
    <meta property="og:description" content="Cenovka však poriadne uletela. Novinka bude drahšia než iPhone 11 Pro."/>
  </head>
  <body>
    <article>
      <h1>Legenda je späť. Motorola predstavila "véčko" RAZR so skladacím displejom a premrštenou cenou</h1>
      <address><time datetime="2019-11-14T11:45:00+00:00">14 Nov 2019, 11:45</time> by <a rel="author">Matej Krajčovič</a></address>
      <p>
        <b>Cenovka však poriadne uletela. Novinka bude drahšia než iPhone 11 Pro.</b>
      </p>
      <p>Aj v prípade, že ti názov <b>Motorola RAZR </b>nič nehovorí, kult <b>vyklápacích telefónov</b>, pri ktorých mohli filmoví hrdinovia hovor ukončiť frajerským zaklapnutím, ťa minúť skrátka nemohol.</p>
      <p>"Véčka" z trhu zmizli s príchodom smartfónov s veľkými dotykovými displejmi, no americký výrobca teraz svoj snáď najikonickejší mobil znova oživil. A zároveň pri ňom, na rozdiel od Samsungu a Huaweiu, pochopil správne aj prínos skladacích displejov. </p>
      <figure>
        <iframe data-src="https://twitter.com/rifvmo/status/1194840059092111361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Motorola RAZR</b> je späť s parádnou 6,2-palcovou obrazovkou, ktorá sa však dokáže <b>zložiť na polovicu</b> a vo vrecku skončiť s oveľa kompaktnejšími rozmermi. Malý displej ale samozrejme nájdeš aj na vonkajšej strane, aby kvôli kontrole času a iným drobnostiam nebolo treba všetko roztvárať.</p>
      <related>
        <a href="https://refresher.sk/75016-Samsung-ukaze-vecko-so-skladacim-displejom-Reaguje-tak-na-Motorolu"/>
      </related>
      <p>Na rozdiel od konkurenčných skladacích prototypov však výbavou až tak neohúri. Operačnú pamäť so 6 GB kapacitou a 128 GB úložisko dopĺňa iba procesor <b>Snapdragon 710</b>, ktorý môžeme označiť maximálne za strednú triedu.</p>
      <figure>
        <img src="https://i.refresher.sk/public/matejkrajcovic/motorola_razr.jpg"/>
        <figcaption>
          <cite>Motorola.com</cite>
        </figcaption>
      </figure>
      <p>Kamošom s iPhonmi alebo Galaxy Note tak budeš ich výkon závidieť. Výhrou nebude ani podpriemerná 2 510 mAh batéria. Spoločný problém pri všetkých zariadeniach s týmto konceptom displejov navyše zostáva. Za Motorolu RAZR<b> </b>(2019) si výrobca <b>vypýta šialených 1 500 dolárov (minimálne 1 360 eur)</b>.</p>
      <figure>
        <iframe src="https://www.youtube.com/embed/FC5FcfZf7xw" width="700" height="393" data-service="Youtube" scrolling="no"/>
      </figure>
      <p>Slušný by ale mohol byť aspoň 16 Mpix fotoaparát so svetelnosťou f/1.7 a potenciál pre sledovanie filmov. V rozloženom stave bude mať pOLED panel hollywoodský pomer strán 21:9 a rozlíšenie 2142 x 876 bodov.</p>
      <p>Novinka sa <a href="https://www.cnet.com/how-to/foldable-motorola-razr-when-where-and-how-to-buy-the-1500-phone/">podľa CNET</a> bude dať v USA <b>predobjednať od 26. decembra</b>. Motorole k tomuto rozhodnutiu odignorovať príjmy z predvianočného utrácania gratulujeme. Ešte tento rok by to ale mohla stihnúť aj na viacerých európskych trhoch vrátane Slovenska. Má tu totiž pomerne silné zastúpenie. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/75016-Samsung-ukaze-vecko-so-skladacim-displejom-Reaguje-tak-na-Motorolu"/>
        <a href="https://refresher.sk/34012-Novy-modularny-smartfon-Moto-Z-nema-35-mm-jack-na-pripojenie-sluchadiel-alebo-reproduktorov"/>
        <a href="https://refresher.sk/65114-Motorola-Razr-se-v-uniklych-snimcich-vraci-ke-korenum-a-nabidne-ohebny-displej"/>
        <a href="https://refresher.sk/28090-Patent-na-odomykanie-tahom-nepatri-spolocnosti-Apple-Sud-uznal-narok-Motorole"/>
        <a href="https://refresher.sk/33546-Legendarna-vyklapacka-RAZR-od-Motoroly-sa-vrati-s-modernou-vybavou-a-Androidom"/>
        <a href="https://refresher.sk/49565-Motorola-v-novej-reklame-znicila-Apple-aj-Samsung-dokopy-Zakaznikom-odkazuje-aby-si-konecne-vybrali-mobil-o-uroven-vyssie"/>
        <a href="https://refresher.sk/35292-Pekne-fotky-dobra-vydrz-a-pevna-konstrukcia-Smartfon-Moto-G4-Plus-konkurenciu-nesetri-Recenzia"/>
        <a href="https://refresher.sk/76532-Buducorocne-Apple-Watch-by-mali-byt-rychlejsie-a-odolnejsie"/>
      </related>
    </article>
  </body>
</html>