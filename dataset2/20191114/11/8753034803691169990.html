<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/EWX8Ql/njaal-oesterhus-tar-risikoen-sandnes-ulf-tar-den-eventuelle-gevinsten-og-kiss-kommer-aldri-tilbake-sannsynligvis"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T11:28:36+00:00"/>
    <meta property="og:title" content="Njål Østerhus tar risikoen, Sandnes Ulf tar den eventuelle gevinsten og Kiss kommer ALDRI tilbake. Sannsynligvis"/>
    <meta property="og:description" content="Jo da, Kiss kommer til Sandnes 20. juni 2020. Njål Østerhus tar risikoen, Sandnes Ulf tar den eventuelle gevinsten og Kiss kommer ALDRI tilbake. Sannsynligvis."/>
  </head>
  <body>
    <article>
      <h1>Njål Østerhus tar risikoen, Sandnes Ulf tar den eventuelle gevinsten og Kiss kommer ALDRI tilbake. Sannsynligvis</h1>
      <h2>Jo da, Kiss kommer til Sandnes 20. juni 2020. Njål Østerhus tar risikoen, Sandnes Ulf tar den eventuelle gevinsten og Kiss kommer ALDRI tilbake. Sannsynligvis.</h2>
      <address><time datetime="2019-11-14T11:28:36+00:00">14 Nov 2019, 11:28</time> by <a rel="author">Leif Tore Lindø</a></address>
      <p>– Perfekt band på perfekt dato til perfekt anledning.</p>
      <p>Slik oppsummerer Tom Rune Espedal, daglig leder i Sandnes Ulf, dagens avduking. Han står på den splitter nye, helt frostfrie, kunstgressmatta på Øster Hus Arena. Anlegget skal åpnes med en stor fest 20. juni 2020, og rosinen i pylså er altså Kiss-konserten.</p>
      <p>Katten har vært nesten helt ute av sekken i noen uker, og onsdag kom bekreftelsen: Kiss’ aller, aller, aller siste turné – foreløpig – stopper i Sandnes. Øster Hus Arena er <a href="https://www.aftenbladet.no/sport/i/P9XJBb/sandnes-ulf-blir-herre-i-eget-hus-med-ny-arena-mer-penger-og-ny-trener">det nye stadionanlegget til Sandnes Ulf.</a> Anlegget har 6300 sitteplasser. På konserten får de plass til 15.000.</p>
      <aside>
        <a href="https://www.aftenbladet.no/article/sa-mRxlz4.html">Endelig bekreftet: Kiss kommer til Sandnes 20. juni 2020</a>
      </aside>
      <p><a href="https://www.aftenbladet.no/kultur/i/70oBeV/kiss-kan-vaere-paa-vei-til-oester-hus-arena">3. november skrev Aftenbladet at Kiss var på vei til Sandnes.</a> Da hadde flere bilder av det som angivelig var kommende turnéstopp blitt publisert på sosiale medier. På dette tidspunktet var Download Festival i Derby 12. juni siste stopp. Siden er det kommet flere konsertdatoer. På dette tidspunktet var det ingen som ville eller kunne bekrefte at bandet faktisk kom. Onsdag satt kommentarene mye, mye løsere.</p>
      <p>– Dette blir helt fantastisk. Et stort familiearrangement på fredagen, en stor konsert på lørdagen. Dette blir et strålende tillegg til fotballen. Ikke glem fotballen, sier Tom Rune Espedal.</p>
      <h3>Flere konserter?</h3>
      <p>Dette blir naturligvis den første konserten av dette formatet i Sandnes. De lyseblå er imidlertid mer enn åpne for at det kan komme flere.</p>
      <p>– Hvis vi får det til, håper vi på en stor happening i året. Jeg tror vi passer fint inn mellom SR Bank Arena og DNB Arena. Vi legger ikke inn en årlig Kiss-konsert i budsjettene. Det blir pynten på toppen av kaken de gangene vi får det til, sier Tom Rune Espedal.</p>
      <figure>
        <img src="https://sa.mnocdn.no/images/bb26e07c-3a0c-46ef-84e8-963ec3d6162d?fit=crop&amp;q=80&amp;w=480"/>
      </figure>
      <p>Det koster noen kroner å få Kiss til Sandnes. Mannen som garanterer for økonomien er den samme som har navnet sitt på arenaen: Njål Østerhus.</p>
      <p>– Vi satser på å gå i pluss. En overskudd går rett til Sandnes Ulf, sier Østerhus, som nikker når vi spør om han tar seg av et eventuelt underskudd.</p>
      <aside>
        <a href="https://www.aftenbladet.no/article/sa-P9XJBb.html">Sandnes Ulf blir herre i eget hus med ny arena, mer penger og ny trener</a>
      </aside>
      <p>– Ikke tenk på det. Dette blir en fest. Vi får et verdens-band til Sandnes. Kiss treffer folk fra 20 til noe eldre ungdommer på vår alder. Her blir det stappfullt og en fantastisk stemning.</p>
      <h3>Oppvarming fra Austrått</h3>
      <p>Ingenting fra Austrått blir oppvarmingsband.</p>
      <p>– Kiss får spille en halvtime, så tar vi resten, sier Ingentings Tor Jan Møller, og ler.</p>
      <p>– Nei da, dette er en stor ære. Vi varmet opp for Kiss da de var her sist, og det er stor stas å få gjøre det igjen.</p>
      <p>– Kiss er en del av den musikalske ryggmargen vår. Jeg tror dette blir en kjempekveld, sier Ingenting-vokalist Kjell Undheim.</p>
      <p>Kiss har vært i distriktet tidligere. 8. juni 2013<a href="https://www.aftenbladet.no/kultur/i/AX98M/se-bildene-fra-kiss-konserten"> spilte bandet for 23.000 </a>publikummere på det som den gang het Viking Stadion.</p>
      <figure>
        <img src="https://sa.mnocdn.no/images/f46c18b6-a5db-4efd-8018-2cb98b84604d?fit=crop&amp;q=80&amp;w=480"/>
      </figure>
      <h3>Siste gang?</h3>
      <p>Ken Arve Jonassen er Kiss-entusiast på sin hals. Han har vært med og jobbet med å få Kiss til Sandnes, og han er 99 prosent sikker på at dette er aller siste gang Kiss spiller i Norge.</p>
      <p>– Du kan legge til «komma 99» også. De har annonsert at dette er den siste turneen de gjør. Da har satt en dato for den aller siste Kiss-konserten. Dette blir siste runde.</p>
      <p>
        <i>– De har selv sagt at andre kan overta? Bytte ut medlemmer, og la Kiss gå sin gang?</i>
      </p>
      <p>– Ja, de har snakket om det. Men Kiss med originalmedlemmer er noe annet. Dette blir aller siste mulighet til å se dem spille i Norge. Og det skjer i Sandnes, noe jeg synes er veldig kult.</p>
      <p>Det ordinære billettsalget starter tirsdag 19. november.</p>
      <aside>
        <a href="https://www.aftenbladet.no/article/sa-MRXla0.html">Isah kan bli årets nykommer under P3 Gull</a>
      </aside>
      <aside>
        <a href="https://www.aftenbladet.no/article/sa-qLxdME.html">Skambankt plugger ut</a>
      </aside>
      <aside>
        <a href="https://www.aftenbladet.no/article/sa-dOa2aw.html">Utopia røper første headliner og noen av planene for neste år</a>
      </aside>
    </article>
  </body>
</html>