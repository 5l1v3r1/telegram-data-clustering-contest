<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/britanija-rinkimuose-nerinks-es-komisaro-54347/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-14T11:51:32+00:00"/>
    <meta property="og:title" content="Britanija rinkimuose nerinks ES komisaro"/>
    <meta property="og:description" content=" Jungtinės Karalystės vyriausybė laišku informavo Europos Komisijos būsimąją pirmininkę Ursulą von der Leyen (Urzulą fon der Lajen), kad iki gruodžio 12-ąją įvyksiančių parlamento rinkimų neteiks naujos britų Europos Sąjungos komisaro kandidatūros."/>
  </head>
  <body>
    <article>
      <h1>Britanija rinkimuose nerinks ES komisaro</h1>
      <address><time datetime="2019-11-14T11:51:32+00:00">14 Nov 2019, 11:51</time> by <a rel="author">BNS</a></address>
      <p> Jungtinės Karalystės vyriausybė laišku informavo Europos Komisijos būsimąją pirmininkę Ursulą von der Leyen (Urzulą fon der Lajen), kad iki gruodžio 12-ąją įvyksiančių parlamento rinkimų neteiks naujos britų Europos Sąjungos komisaro kandidatūros.</p>
      <p>„Parašėme ES, kad patvirtintume, jog laikotarpio prieš rinkimus taisyklės sako, kad JK įprastu atveju šiuo laikotarpiu neturėtų teikti tarptautinių kandidatūrų“, – ketvirtadienį sakė vienas britų pareigūnas.</p>
      <p>U. von der Leyen pereinamosios komandos atstovas naujienų agentūrai AFP sakė, kad būsimoji EK vadovė Didžiosios Britanijos vyriausybės laišką gavo praeitą naktį.</p>
      <p>ES šaltiniai atskirai sakė AFP, kad U. von der Leyen buvo pateikta teisininkų išvada, jog britų eurokomisaro nebuvimas neužkirs kelio jos komandai perimti postų.</p>
      <p>Naujosios sudėties Europos Komisija, vadovaujama vokietės U. von der Leyen ir sudaryta iš 26 kitų Bendrijos narių aukšto rango atstovų, turėtų oficialiai pradėti darbą gruodžio 1-ąją.</p>
      <p>28-oji ES narė Britanija planuoja išstoti iš bloko sausio 31-ąją, o JK premjeras Borisas Johnsonas (Borisas Džonsonas) šiuo metu yra įsitraukęs į rinkimų kampaniją, agituodamas už „Brexitą“.</p>
      <p>Briuselyje nuogąstauta, kad Britanijos boikotas gali sutrukdyti pradėti darbą naujos sudėties ES aukščiausiajai vykdomosios valdžios institucijai.</p>
      <p>U. von der Leyen nepradėjo darbo iki ankstesnio termino – lapkričio 1-osios, nes Europos Parlamentas atmetė Prancūzijos, Vengrijos ir Rumunijos kandidatus užimti ES komisarų postus.</p>
      <p>Vis dėlto vėliau buvo pasiūlyti nauji kandidatai, šiuo metu svarstomi per europarlamentarų posėdžius.</p>
    </article>
  </body>
</html>