<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/pumb-polshcha-bank-pumb-pochav-vipusk-kartok-u-polskih-zlotih-novini-ukrajini-50053498.html"/>
    <meta property="og:site_name" content="НВ"/>
    <meta property="article:published_time" content="2019-11-14T11:40:00+00:00"/>
    <meta property="og:title" content="Банк Ахметова випустив картку в польських злотих"/>
    <meta property="og:description" content="ПУМБ пропонує клієнтам відкривати рахунки у польській валюті."/>
  </head>
  <body>
    <article>
      <h1>Банк Ахметова випустив картку в польських злотих</h1>
      <h2>ПУМБ пропонує клієнтам відкривати рахунки у польській валюті.</h2>
      <address>
        <time datetime="2019-11-14T11:40:00+00:00">14 Nov 2019, 11:40</time>
      </address>
      <p><a href="https://nv.ua/tags/pumb.html">Перший Український Міжнародний Банк</a>, що входить до групи компаній SCM бізнесмена <a href="https://nv.ua/ukr/biz/top-100-bogatyh/rinat-ahmetov-dosye-biografiya-statki-2019-skilki-groshey-u-ahmetova-50051726.html">Ріната Ахметова</a>, почав пропонувати клієнтам відкривати розрахункові рахунки у польських злотих, повідомили у ПУМБ.</p>
      <p>«До рахунку клієнту безкоштовно відкриваються дві дебетові „всеКАРТИ“ в злотих типу MC World debit чи VISA Rewards (іменна та неіменна або дві іменні)», — сказано у повідомленні.</p>
      <p>У банку відзначили, що картки ідеально підійдуть тим українцям, хто часто подорожує в Польщу або ж має рідних, які працюють чи навчаються там.</p>
      <p>«Наприклад, батьки, чия дитина навчається в Польщі, можуть відкрити рахунок в злотих, одну картку залишити собі, іншу — віддати дитині. Обидва власники картки матимуть доступ до коштів на рахунку. Щоб контролювати витрати, батькам можна встановити місячний ліміт на використання коштів на кожну з карток. Ліміт у будь-який час можна змінити прямо в онлайн-банкінгу ПУМБ Online», — сказано у повідомленні.</p>
      <p>Зняття готівки з картки в банкоматах за кордоном обійдеться 1,5% + еквівалент $4. Знімати кошти зі «всеКАРТИ» можна також і в українських банкоматах (послуга безкоштовна) — клієнт отримає суму в гривневому еквіваленті.</p>
      <p>Поповнити карту онлайн чи в касі банку можна безкоштовно.</p>
      <p>«Отримання коштів через касу не більше двох разів на місяць загальною сумою 500 тис. грн в еквіваленті - також без комісії. Зняття коштів, що перевищують півмільйона в еквіваленті або ж зняття в касах інших банків — 1,5% від суми. Комісія за відкриття та обслуговування картки відсутня», — додали у ПУМБ.</p>
      <p>Також у банку повідомили, що придбати чи обміняти польські злоті на гривні можна в усіх касах ПУМБ.</p>
      <p>Раніше повідомлялося, що <a href="https://nv.ua/ukr/biz/finance/pumb-zmozhe-zdiysnyuvati-operaciji-z-gotivkoyu-nacbanku-novini-ukrajini-50044674.html">ПУМБ став четвертим банком, який зможе здійснювати операції із запасами готівки НБУ</a>.</p>
    </article>
  </body>
</html>