<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/eurovisio_2020-voluntaris-idiomes-holanda_0_2343965709.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T11:45:47+00:00"/>
    <meta property="og:title" content="El Festival d'Eurovisió busca persones que dominin tres idiomes per treballar gratis a Holanda durant 18 dies"/>
    <meta property="og:description" content="L'organització demana total disponibilitat i no cobreix ni les despeses de viatge i allotjament"/>
  </head>
  <body>
    <article>
      <h1>El Festival d'Eurovisió busca persones que dominin tres idiomes per treballar gratis a Holanda durant 18 dies</h1>
      <h2>L'organització demana total disponibilitat i no cobreix ni les despeses de viatge i allotjament</h2>
      <address>
        <time datetime="2019-11-14T11:45:47+00:00">14 Nov 2019, 11:45</time>
      </address>
      <p>Els organitzadors de la pròxima edició del Festival d'Eurovisió, que <a href="https://www.ara.cat/media/Festival-Eurovisio-se-celebrara-Roterdam_0_2298370290.html">se celebrarà a la ciutat holandesa de Rotterdam entre el 12 i el 16 de maig del 2020</a>, busquen persones disposades a treballar de franc entre els dies 1 i 18 d'aquell mes, a jornada completa, amb horari flexible i sense possibilitat que se'ls abonin ni tan sols les despeses de transport i allotjament. Els requisits inclouen també el domini de tres idiomes. </p>
      <p>"Busquem voluntaris que guiïn les delegacions participants durant la seva estada a Rotterdam", diu <a href="https://over.npo.nl/voor-publiek/eurovisie-songfestival-2020/nieuws/delegation-hosts-tbv-eurovision-song-contest-2020#content">la crida publicada a la web de la NPO</a>, la corporació pública holandesa responsable de l'organització del certamen, i demana candidats que parlin bé l'anglès, a més de l'holandès i, si pot ser, "una altra llengua estrangera d'un dels països participants". El text també especifica que els voluntaris han de tenir com a mínim 20 anys, que han d'estar "disponibles a qualsevol hora entre l'1 i el 18 de maig del 2020", que no poden tenir "mentalitat de treballar de 9 h a 17 h" i que han d'organitzar el seu viatge d'anada i tornada a Rotterdam i buscar un lloc on allotjar-se, perquè "el viatge i l'estada no seran reemborsats". També es demana que coneguin Rotterdam i els seus voltants i que sàpiguen "què pot oferir la ciutat pel que fa a transport públic, lleure, restaurants, cultura, etc.". Els candidats han de ser, també, "proactius, comunicatius i pràctics".</p>
      <p>A canvi, diu la NPO, els voluntaris viuran "una experiència única" que els permetrà "experimentar de prop" el Festival d'Eurovisió, coneixeran "molta gent nova i faran nous contactes nacionals i internacionals", i podran incloure "una experiència de treball única al seu currículum". De diners, però, no en rebran. </p>
      <p>El director de l'associació de voluntaris holandesos NVO, Joost van Alkemade, ha recordat que "és important que el voluntariat sigui sempre un complement dels empleats remunerats i mai un substitut", i ha advertit que "reemborsar les despeses és el mínim que pot fer el festival, atès el grau de compromís que està demanant". Per la seva banda, un portaveu de la NPO, Danny Vormer, ha matisat que s'oferirà "menjar i beguda gratis" als voluntaris i ha afegit que busquen "persones que vegin aquesta oportunitat com una inversió de temps a causa del seu amor pel Festival d'Eurovisió". <br/><br/>El certamen té un cost aproximat de 26,5 milions d'euros, dels quals 9,6 milions surten de l'aportació de la Unió Europea de Radiodifusió (UER), el patrocini i la venda d'entrades. 2,5 milions més els posa la NPO, i 2 milions els aporta AVROTROS, una altra corporació pública de ràdio i televisió del país. Per als 12,4 milions d'euros restants, la NPO espera rebre una ajuda del govern holandès, tot i que de moment l'executiu es mostra reticent a finançar el festival. </p>
    </article>
  </body>
</html>