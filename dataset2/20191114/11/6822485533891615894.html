<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823040.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T11:36:00+00:00"/>
    <meta property="og:title" content="اردوغان اظهارات ماکرون درباره ناتو را غیرقابل قبول خواند"/>
    <meta property="og:description" content="به گزارش ایسنا، به نقل از خبرگزاری فرانسه، یک منبع در کاخ سفید گفت، رجب طیب اردوغان، رئیس‌جمهوری ترکیه از اظهارت امانوئل ماکرون، رئیس‌جمهوری فرانسه درباره وضعیت &quot;مرگ مغزی ناتو&quot; انتقاد کرده و آن را غیرقابل قبول دانست."/>
  </head>
  <body>
    <article>
      <h1>اردوغان اظهارات ماکرون درباره ناتو را غیرقابل قبول خواند</h1>
      <address>
        <time datetime="2019-11-14T11:36:00+00:00">14 Nov 2019, 11:36</time>
      </address>
      <p>رجب طیب اردوغان سخنان همتای فرانسوی خود درباره ناتو را غیرقابل قبول خواند.</p>
      <p>به گزارش ایسنا، به نقل از خبرگزاری فرانسه، یک منبع در کاخ سفید گفت، رجب طیب اردوغان، رئیس‌جمهوری ترکیه از اظهارت امانوئل ماکرون، رئیس‌جمهوری فرانسه درباره وضعیت "مرگ مغزی ناتو" انتقاد کرده و آن را غیرقابل قبول دانست.</p>
      <p>براساس گزارش کاخ سفید، اظهارنظر اردوغان درباره حرف‌های رئیس‌جمهوری فرانسه در پایان دیدارش با دونالد ترامپ، رئیس‌جمهوری آمریکا در واشنگتن بود.</p>
      <figure>
        <img src="https://cdn.isna.ir/d/2019/11/14/3/61486546.jpg"/>
      </figure>
      <p>ترامپ نیز در واکنش به این اظهارنظر اردوغان گفت، رئیس‌جمهوری ترکیه نسبت به اظهارات ماکرون شدیدا احساس ناامیدی می‌کند.</p>
      <p>رئیس‌جمهوری آمریکا افزود: این اظهارنظر بسیار اردوغان را نگران کرده است. اردوغان از سخنان فرانسه درباره ناتو بسیار متاسف شده، تصور می‌کنم که رئیس جمهوری ترکیه از این سخنان خوشش نیامده و فکر می‌کنم که افراد زیادی نیز چنین واکنشی داشته باشند.</p>
      <p>بنا به تاکید ترامپ، دیدارش با اردوغان بسیار خوب بود و در این دیدار وضعیت سوریه، نفت و تجارت بررسی شد.</p>
      <p>امانوئل ماکرون اظهار کرده بود که ائتلاف ناتو در وضعیت "مرگ مغزی" است و علت آن به دلیل رفتار ترکیه به عنوان عضو ناتو در قبال سوریه  و نقض تعهدات آمریکا در قبال دیگر شرکای خود در ناتو است.</p>
      <p>ماکرون همچنین تاکید کرده بود، اتفاقی که افتاده است یک مشکل بزرگ برای ناتو است.</p>
      <p>وی همچنین با اشاره به ماده پنج ائتلاف آتلانتیک شمالی که همه اعضای ناتو را ملزم به اتحاد در زمان جنگ علیه یکی از اعضا دیگر می‌کند، گفت: ماده پنج فردا چه خواهد شد؟ اگر دولت بشار اسد (رئیس‌جمهوی سوریه) تصمیم بگیرد که پاسخ ترکیه را بدهد آیا ما باید اقدامی انجام دهیم؟ این یک سوال مهم است.</p>
    </article>
  </body>
</html>