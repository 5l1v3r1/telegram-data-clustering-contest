<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/blondinbella-om-fallet-fra-toppen/71805757"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T11:46:42+00:00"/>
    <meta property="og:title" content="Blondinbella om «fallet fra toppen»"/>
    <meta property="og:description" content="- Jeg vil bli en av verdens mektigste kvinner."/>
  </head>
  <body>
    <article>
      <h1>Blondinbella om «fallet fra toppen»</h1>
      <h2>- Jeg vil bli en av verdens mektigste kvinner.</h2>
      <address><time datetime="2019-11-14T11:46:42+00:00">14 Nov 2019, 11:46</time> by <a rel="author">Henriette Eilertsen</a></address>
      <p>Hun er <a href="https://www.dagbladet.no/kjendis/toppblogger-oppfordrer-unge-til-a-fly-mer-privatfly/71127112">en av Sveriges største influensere</a>, og har vært i offentligheten lengre enn de fleste andre på sin egen alder. <a href="https://www.dagbladet.no/kjendis/det-stemmer-at-vi-har-et-forhold/71787844">29 år gamle Isabella Löwengrip</a>, også kjent som «Blondinbella», <a href="https://www.dagbladet.no/kjendis/kommer-ikke-til-a-do/71690240">lever av å dele åpent om både business og privatliv</a>, og stjeler stadig spalteplass i mediene i Sverige så vel som her til lands.</p>
      <p>Da Dagbladet møtte Löwengrip i forbindelse med lanseringen av Löwengrip Beauty på Illums Bolighus i Oslo forrige uke, var hun begeistret over å få møte sine norske fans.</p>
      <p>- Det var så fint å få treffe dem, for mange av dem vet at man går gjennom en vanskelig tid, sier hun til Dagbladet.</p>
      <h3>Støttes</h3>
      <p>Den siste tida har 29-åringen fått enorm oppmerksomhet i pressen etter at <a href="https://www.dagbladet.no/kjendis/bloffer-om-tall/71643494'">det ble kjent at hun sliter økonomisk</a>. I tillegg har hun tatt flere avgjørende valg, som å si opp personale og lagt verdensplanene og <a href="https://www.dagbladet.no/kjendis/skaffet-luksusbolig---na-tvinges-hun-til-a-forlate-usa/71500404">flytteplanene til New York</a> på is - og vært åpen om at hun frykter konkurs.</p>
      <p>- At fansen kommer fram og gir meg en klem, noen har til og med kjørt i timevis, det er rørende, innrømmer hun, og fortsetter:</p>
      <figure>
        <img src="https://dbstatic.no/71809877.jpg?imageId=71809877&amp;x=0&amp;y=0&amp;cropw=97.713414634146&amp;croph=100&amp;width=641&amp;height=438"/>
        <figcaption><b>NY LANSERING:</b> Isabella lanserte forrige uke sin egen hudpleiekolleksjon i Norge. Foto: Bjørn Langsem / Dagbladet Vis mer</figcaption>
      </figure>
      <p>- De støttes kanskje mye av meg, men jeg støttes først og fremst av dem. Når man får oppleve dem på nært hold betyr det veldig mye. Det betyr mye å få høre at «Isabella, du er vårt forbilde, du er sterk når livet går opp og ned, og du er der. Du viser at du kjemper». Jeg tror at entreprenører, og kvinner mest av alt, trenger forbilder som våger å vise at man må kjempe for at andre skal tørre å kjempe.</p>
      <h3>Økonomiske vanskeligheter</h3>
      <p>At karrieren har gått opp og ned, er som nevnt ingen hemmelighet. Det legger hun ikke skjul på selv heller.</p>
      <p>
        <b>Valget om å være åpen om de økonomiske vanskelighetene kom bare kort tid etter at Expressen publiserte en lengre artikkel om 29-åringens virksomhet. Der gikk flere samarbeidspartnere løs på Löwengrips oppdrag for deres merkevarer, og reagerte på at hun promoterer flere konkurrerende merkevarer.</b>
      </p>
      <figure>
        <img src="https://dbstatic.no/71809946.jpg?imageId=71809946&amp;x=0&amp;y=10.892116182573&amp;cropw=99.844236760125&amp;croph=84.336099585062&amp;width=641&amp;height=813"/>
        <figcaption><b>KLARE MÅL:</b> 29 år gamle Isabella Löwengrip har klare mål for karrieren og ønsker å bli en av verdens mektigste kvinner. Foto: Bjørn Langsem / Dagbladet Vis mer</figcaption>
      </figure>
      <p>Det ble også hevdet at bloggerens oppblåste tall var som følge av at hun hadde operert med antall sidevisninger, ikke unike brukere, og på den måten «villedet» annonsører til å betale for en helt annen rekkevidde enn det de i virkeligheten har fått.</p>
      <h3>Mer å utrette</h3>
      <p>
        <i>- Hvor henter du inspirasjon til å fortsette fra?</i>
      </p>
      <p>- Jeg tror at til tross for at det går opp og ned, så har jeg veldig høye mål. Jeg vil bli en av verdens mektigste kvinner og vil gjøre veldig mye. Jeg er klar over at mange mennesker finner skadeglede når det ikke går så bra for meg, men jeg får inspirasjon av å få andre kvinner til å stå på, sier hun, og fortsetter:</p>
      <p>- Jeg hadde trengt ei jente som pushet meg til å teste ting. Hvis jeg kan være en som får andre kvinner til å våge, først og fremst til å starte egne selskap, som er min lidenskap, så må jeg være åpen og fortelle om både positive og negative sider.</p>
      <p>
        <b>Og selv om det har vært flere negativt ladede overskrifter den siste tida, har Löwengrip skyhøye mål for karrieren og for framtida.</b>
      </p>
      <p>- Målet er at Löwengrip Beauty skal bli så stort som Estée Lauder, å få bygge det til et enormt skjønnhetsmerke.</p>
      <p>Influenseren, som har tilbrakt over halve livet i offentligheten, påpeker riktignok at hun ikke har hastverk, for hun har jo ikke engang fylt 30.</p>
      <p>- Jeg har vært entreprenør siden jeg var 16 og vært offentlig over halve livet mitt. Det er klart jeg er blitt litt erfaren i dette gamet, men jeg føler fremdeles at jeg er i startfasen av karrieren min. Jeg har mye, mye mer å utrette, sier hun.</p>
    </article>
  </body>
</html>