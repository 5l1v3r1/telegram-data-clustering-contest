<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/litvinov_relaxacni_zona_posilovna_koldom_revita_revitalizace_hriste_20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T11:00:00+00:00"/>
    <meta property="og:title" content="V Litvínově vznikne nová relaxační zóna s lanovkou pro děti a posilovnou"/>
    <meta property="og:description" content="Skoro šest milionů korun může stát úprava veřejného prostranství za litvínovským Koldomem, kde chce město udělat v příštím roce několik hřišť. Na zvelebení omšelé zóny dostane od státu dotaci, o jejímž přijetí ještě rozhodne zastupitelstvo. Městský úřad zatím pokračuje v přípravě realizace.  "/>
  </head>
  <body>
    <article>
      <h1>V Litvínově vznikne nová relaxační zóna s lanovkou pro děti a posilovnou</h1>
      <address><time datetime="2019-11-14T11:00:00+00:00">14 Nov 2019, 11:00</time> by <a rel="author">Martin Vokurka</a></address>
      <p>„Cílem je zlepšení kvality bydlení na sídlišti Koldům, rozšíření herních ploch a mobiliáře v okolí a rovněž zřízení nových kamerových bodů, pomocí kterých bude nově revitalizované území monitorováno,“ sdělila starostka Kamila Bláhová.</p>
      <p>Litvínov nedávno vyhlásil zakázku na stavební práce a její výsledky vyhodnocuje. Současné malé dětské hřiště za Koldomem se rozšíří o dvě lanové dráhy, trampolínu, pískoviště, houpačky a další herní prvky pro děti od tří let, vedle budou konstrukce na cvičení pro mládež, dospělé a seniory. Samostatné bude posilovací workoutové hřiště doplněné o prvky pro akrobatické překonávání překážek (parkour). Zakázka obsahuje i lavičky, koše, stojany na kola, psí pisoáry, ošetření zeleně, výsadbu keřů a instalaci ptačích budek.</p>
      <p>Zchátralé betonové plochy zmizí, komunikaci ze starých panelů nahradí chodník ze zámkové dlažby a trávník protnou cestičky z betonových desek. Hřiště se zákazem kouření a pití alkoholu budou mít svůj provozní řád a informační tabuli, kde se lidé dozvědí, pro jakou věkovou skupinu jsou určené.</p>
      <figure>
        <img src="https://g.denik.cz/13/6c/most-mereni-hluku-dul-bilina-04_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/dul_bilina_mereni_hluk_tezari_tezba.html">FOTO: Přístroje v noci naměřily nadměrný hluk ze šachty. Těžaři nic nezjistili Přečíst článek ›</a>
      </aside>
      <p>Areál, který bude sloužit k pohybu i odpočinku, se má začít budovat na jaře. Projekt má podporu Státního fondu rozvoje bydlení, který městu proplatí polovinu nákladů z programu Regenerace veřejných prostranství na sídlištích. Záměr schválili zastupitelé letos v dubnu. „Dětí je tu dost a mladých rodin bude určitě přibývat, takže nové hřiště je potřeba. Když se poblíž udělá i plánovaná plavecká hala a skatepark, lidi to sem přitáhne,“ sdělil 35letý Stanislav Románek z Koldomu. Vadí mu ale, že po 22. hodině za domem zhasnou lampy a rozsvítí se až kolem páté ranní. „Dobu svícení bych prodloužil, protože jde o bezpečnost lidí, kteří například venčí psa nebo chodí do práce,“ upozornil s ohledem na budoucí rozvoj areálu, kde nevylučuje ani riziko vandalství. Proto uvítal, že zóna bude pod kamerovým dohledem.</p>
      <p>„Nové hřiště je dobrý nápad, ale bude spíš pro lidi, co tu bydlí, pro nás z města ne,“ sdělila u Koldomu kolemjdoucí žena z opačné strany Litvínova.</p>
      <h3>Podnětem byla i anketa</h3>
      <p>Město loni dělalo anketu, která mapovala spokojenost obyvatel Koldomu s prostředím, ve kterém žijí. Z průzkumu vyplynulo nízké hodnocení kvality oddechových prostor a nedostatečné vybavení dětského hřiště. V obytném komplexu v době ankety žilo celkem 42 dětí ve věku do 10 let a 150 obyvatel starších 60 let, kteří kromě koupaliště, lesa a cyklostezky nemají v docházkové vzdálenosti žádné další možnosti pro pohyb a cvičení.</p>
      <p>Obytný objekt Koldům (Kolektivní dům) postavený v letech 1948-1950 je proslulou stavbou československé poválečné architektonické avantgardy. Experimentální dům kdysi zahrnoval veškeré služby pro své obyvatele od společné jídelny po školku. Nadále zůstává technickou památkou.</p>
      <figure>
        <img src="https://g.denik.cz/13/fb/mostecky-kulturni-dum-repre-ilustracni-foto_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/most-chce-dat-prvnich-20-milionu-do-upravy-repre-petici-vystrida-demonstrace-20191112.html">Most chce dát prvních 20 milionů do úpravy Repre. Petici vystřídá demonstrace Přečíst článek ›</a>
      </aside>
    </article>
  </body>
</html>