<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/klice-ke-svobode-firmy-fab-dostanou-osobnosti-i-navstevnici-oslav/1820948?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:31:00+00:00"/>
    <meta property="og:title" content="Klíče ke svobodě firmy FAB dostanou osobnosti i návštěvníci oslav"/>
    <meta property="og:description" content="Rychnov nad Kněžnou - Továrna výrobce zámků FAB v Rychnově nad Kněžnou vyrobila ke 30. výročí sametové revoluce tisíce klíčů, jakými se cinkalo v roce 1989 na pražské Letné i dalších místech po celé republice. Dostanou je vybrané osobnosti a budou se rozdávat také při oslavách v ulicích Prahy, řekli dnes zástupci společnosti Assa Abloy Czech &amp; Slovakia, které rychnovská továrna patří."/>
  </head>
  <body>
    <article>
      <h1>Klíče ke svobodě firmy FAB dostanou osobnosti i návštěvníci oslav</h1>
      <address><time datetime="2019-11-14T11:31:00+00:00">14 Nov 2019, 11:31</time> by <a rel="author" href="http://www.ctk.cz/" target="_blank">ČTK</a></address>
      <p>Rychnov nad Kněžnou - Továrna výrobce zámků FAB v Rychnově nad Kněžnou vyrobila ke 30. výročí sametové revoluce tisíce klíčů, jakými se cinkalo v roce 1989 na pražské Letné i dalších místech po celé republice. Dostanou je vybrané osobnosti a budou se rozdávat také při oslavách v ulicích Prahy, řekli dnes zástupci společnosti Assa Abloy Czech &amp; Slovakia, které rychnovská továrna patří.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573735774_P201911140699501.jpg"/>
        </figure>
        <figure>
          <img src="https://i3.cn.cz/6/1573735793_P201911140701101.jpg"/>
        </figure>
        <figure>
          <img src="https://i3.cn.cz/6/1573735882_P201911140703901.jpg"/>
        </figure>
        <figure>
          <img src="https://i3.cn.cz/6/1573736000_P201911140706601.jpg"/>
        </figure>
        <figure>
          <img src="https://i3.cn.cz/6/1573736060_P201911140708101.jpg"/>
        </figure>
        <figure>
          <img src="https://i3.cn.cz/6/1573736150_P201911140711301.jpg"/>
        </figure>
      </slideshow>
      <p>Firma v projektu Klíče ke svobodě vyrobila 21.000 klíčů, typologicky stejných jako z 80. let. Na projektu spolupracuje s organizátory oslav naplánovaných na 17. listopadu v Praze. Pamětní klíče dostane 30 osobností a zástupců médií a vydavatelství.</p>
      <p>"Klíče FAB byly v roce 1989 symbolem nenásilné sametové revoluce, naší touhy po svobodě. Návrh organizátorů rozdat je po 30 letech znovu nám přišel skvělý. Třicet let po sametové revoluci si připomínáme, že je stále nutné klíče ke svobodě pečlivě střežit. Jsme rádi, že letos budou lidé zvonit přesně stejnými klíči jako tenkrát," uvedl ředitel výrobního závodu FAB v Rychnově nad Kněžnou Jan Galda.</p>
      <p>Návštěvníci Festivalu svobody v Praze dostanou jeden ze tří barevných klíčů na třech hlavních stanovištích: modrý na Albertově, bílý na Národní třídě a červený na Václavském náměstí. "Pokud navštíví všechna tři místa, jako vzpomínka jim zůstane klíčová trikolora," uvedl jeden ze spoluorganizátorů oslav 30 let svobody a autor loga hnutí Občanské fórum Pavel Šťastný.</p>
      <p>Další možnost, jak získat klíče, a to rovnou celou trojici, je navštívit v neděli 17. listopadu od 12:00 do 18:00 neziskový sektor na piazzetě pražského Národního divadla. "Tam si mohou lidé vyměňovat klíče s ostatními návštěvníky tak, aby díky dialogu vznikla barevná trikolora," uvedl Petr Bouška z Institutu H21, který s nápadem klíčů jako spojujícího předmětu pro návštěvníky přišel.</p>
      <p>Počínaje dneškem začne rozdávání pamětních klíčů nepolitickým osobnostem spjatým s hájením svobody a demokracie a také zástupcům významnějších vydavatelství. Mezi vybranými osobnostmi jsou také Marta Kubišová, Vladimír Mišík, Ondřej Kobza, Tomáš Klus i ředitelé veřejnoprávních médií a nejvýznamnějších vydavatelských domů. Role svobodného tisku je totiž v občanské společnosti zásadní, uvedli organizátoři projektu.</p>
      <p>Rychnovský podnik s více než stoletou historií výroby zámků je součástí švédsko-finského koncernu Assa Abloy od roku 1997. Loni měl závod FAB v Rychnově nad Kněžnou 656 zaměstnanců, tržby 1,7 miliardy korun a zisk 15 milionů korun. V koncernu má postavení významného vývojového centra. V rychnovské továrně se vyrábějí mechanické zámky ve všech bezpečnostních třídách i například chytré zámky FAB Enter. Za celou historii značky FAB bylo vyrobeno přes 100 milionů cylindrických vložek a půl miliardy klíčů. Vývojové centrum v Rychnově nad Kněžnou přihlásilo 50 patentů a vynálezů.</p>
    </article>
  </body>
</html>