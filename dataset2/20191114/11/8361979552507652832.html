<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/vadim-pristayko-rosiya-putin-i-zelenskiy-novini-ukrajini-50053487.html"/>
    <meta property="og:site_name" content="НВ"/>
    <meta property="article:published_time" content="2019-11-14T11:20:00+00:00"/>
    <meta property="og:title" content="«Ви нам винні - платіть». Пристайко про Росію, зустріч Путіна та Зеленського і вихід з мінських угод — головне з інтерв'ю BBC"/>
    <meta property="og:description" content="Україна буде готова вийти з мінських домовленостей, якщо зустріч у нормандському форматі доведе їхню неефективність, заявив міністр закордонних справ Вадим Пристайко."/>
  </head>
  <body>
    <article>
      <h1>«Ви нам винні - платіть». Пристайко про Росію, зустріч Путіна та Зеленського і вихід з мінських угод — головне з інтерв'ю BBC</h1>
      <h2>Україна буде готова вийти з мінських домовленостей, якщо зустріч у нормандському форматі доведе їхню неефективність, заявив міністр закордонних справ Вадим Пристайко.</h2>
      <address>
        <time datetime="2019-11-14T11:20:00+00:00">14 Nov 2019, 11:20</time>
      </address>
      <p>Гучну заяву він озвучив в інтерв'ю <a href="https://www.bbc.com/ukrainian/features-50393138?xtor=AL-73-%5Bpartner%5D-%5Bnv.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D">BBC Україна</a>, в якому також розповів про альтернативи Мінську, наступний обмін полоненими та можливу пряму зустріч Володимира Зеленського із Володимиром Путіним.</p>
      <p>Ми зібрали головні заяви Пристайка з цього інтерв'ю.</p>
      <p><b>Про зустріч у нормандському форматі. </b>Всі перешкоди зняті. Я думаю, відбудеться до кінця цього року, адже всі погодилися. Німецькі та французькі колеги пропонують конкретну дату, яка їх влаштовує, ми заявили, що вона нас теж влаштовує.<a href="https://nv.ua/ukr/world/geopolitics/pristayko-poperednya-data-normandskoji-zustrichi-shvalena-novini-ukrajini-50053449.html"> Всі чекають на відповідь Росії</a>.</p>
      <p>Це може бути Париж, це може бути Берлін. Ми розраховуємо на чітку розмову, щоб прийти і сказати: що ви реально хочете від нас. На таку розмову розраховує Володимир Зеленський.</p>
      <p><b>Про зміст підсумкового комюніке. </b>В загальних рисах підготовлений документ, це — комюніке по завершенню розмови лідерів. Але цей проект може бути змінений в результаті переговорів.</p>
      <p>Дуже простий документ. Якщо нам вдасться масовий обмін до зустрічі - там буде записано, що лідери вітають цей обмін і уповноважують свої органи завершити обмін «всіх на всіх». Також буде записано, що сторони вимагають відкрити доступ до територій так званих «ЛНР/ДНР» для гуманітарних міжнародних організацій, таких як Червоний хрест. Адже близько 500 людей пропали безвісти. Там може бути записано, що розведення в трьох ділянках відкриває шлях до наступних ділянок.</p>
      <p><b>Про вимогу РФ включити газ до тем зустрічі. </b>Якщо всі чотири лідери погодяться написати, що контрактні відносини дуже важливі для планового існування газового ринку — це може бути записано.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/008/780/original/742f324f9588f215cf6c852e7c69ae1a.png?stamp=1&amp;q=85"/>
      </figure>
      <p>Сергій Постоловський<br/>Росія тисне на газ. Що робити Україні?</p>
      <p>Ми перемогли в арбітражі, Росія винна нам мільярди євро прямо зараз. Але те, що заявляє Росія (пропозиція «нульового варіанту» — мирова угода про відсутність взаємних фінансових претензій — прим. ред.), а наші ЗМІ бачать в цьому домовленість — це не так, це їхня переговорна позиція.</p>
      <p>Ми їм прямо сказали, що ні, вибачте, ми перемогли в суді, ви нам винні, будь ласка, платіть. Компроміс, у якій формі - грошима чи газом — це те, що мають обговорювати між собою переговорні команди.</p>
      <p><b>Про <a href="https://nv.ua/ukr/ukraine/politics/zustrich-putina-i-zelenskogo-ostanni-novini-50053451.html">можливу зустріч Зеленського і Путіна в Казахстані</a>. </b>Я був на зустрічі з Нурсултаном Назарбаєвим, коли це обговорювалося. Пропозиція Назарбаєва допомогти в організації зустрічі мала загальний дипломатичний характер. Відповідь Зеленського була: дякую, нам потрібна будь-яка допомога, давайте зустрічатися.</p>
      <p>Президент сказав те, що він каже і Меркель, і Макрону: «Безумовно, мені треба зустрічатися з Путіним, тому що ми не можемо без зустрічі зсунути процес з місця».</p>
      <p>Для того, щоб ми це могли обговорювати, нам потрібно від російської сторони підтвердження, що ця інформація відповідає дійсності, тоді ми будемо приймати рішення.</p>
      <p>Зустріч не вигідна Росії, і тому її з 2016 року не було. Але санкції, які є, — це той механізм, який тримає Росію за столом переговорів.</p>
      <p><b>Про позицію РФ у перемовах. </b>Путін ніколи не казав, що я хочу, щоб ви не вступали в НАТО і ЄС. Розмова ведеться про те, що от Україну захопили фашисти і нацисти, вони не можуть дати контроль за кордоном, тому що всі будуть перерізані і перебиті. Мають допомагати, тому що люди хочуть жити в цих «республіках», і так далі.</p>
      <p>Президент Зеленський, як і попередній, хоче зустрітися з ним, щоб зрозуміти, що конкретно має бути зроблене, щоб цю війну закінчити.</p>
      <p><b>Про недопустимість переговорів з «Л/ДНР». </b>Це основа нашої позиції. Вона залишається в силі. Росія постійно штовхає на цей шлях.</p>
      <p><b>Про умови виборів в ОРДЛО. </b>У нас своя позиція, Москва думає зовсім зворотне. А десь посередині можливий компроміс. Наприклад, на момент проведення виборів «Л/ДНР» не має існувати.</p>
      <p>Ми ставили питання про те, що результати так званих попередніх виборів мають бути скасовані для того, щоб відкрити шлях для нормальних виборів.</p>
      <p>Ми також нагадали, що після того, як влада заходить, всі ці «лідери», «міністерства» мають бути скасовані. Буде дуже болючий і сповнений неприємних компромісів процес реінтеграції.</p>
      <p>Ідеальна ситуація — щоб ми провели вибори по всій Україні на основі одного законодавства.</p>
      <p>Контроль за кордоном — це останній пункт. Можна в ході переговорів вийти на формулу, коли контроль за кордоном відбувається спільно, наприклад, України і ОБСЄ. Є дві місії - одна СММ ОБСЄ, а ще є спостережна місія, яка перебуває в двох пунктах перетину між Україною та Росією на кордоні. Одна з ідей — розширити цю місію на всі 400 кілометрів кордону за рахунок технічних засобів, дронів, камер.</p>
      <p><b><a href="https://nv.ua/ukr/ukraine/politics/ukrajina-mozhe-viyti-z-minskih-ugod-novini-ukrajini-50053453.html">Про вихід України з мінських домовленостей</a>. </b>Так, це можливо. Якщо ми побачимо, що цей процес йде безкінечно. Це дуже непопулярна заява. Але для нас Мінськ — не самоцінність. Самоцінність — наше виживання як нації.</p>
      <p>Якщо зустріч в нормандському форматі покаже відсутність прогресу, це, безумовно, поставить під сумнів можливість досягнення миру в мінському процесі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/014/494/original/9f0973a2317d397cbe04bd4e8a96696a.png?stamp=1&amp;q=85"/>
      </figure>
      <p>Василь Філіпчук<br/>Мінський формат: залишити не можна відмовитись?</p>
      <p>Прошу не забувати, що санкції можуть бути скасовані і без виходу з Мінська. Ми можемо з вами виконувати Мінськ до кінця нашого життя і до кінця життя наших онуків, а санкції можуть бути скасовані кожні півроку.</p>
      <p>Складна еквілібристика між тим, як зрозуміти і відчути настрої, і чи можуть санкції все ще відіграти стримуючу роль, чи нам потрібно все-таки вийти з Мінська і шукати мир якимось іншим шляхом — це і є відповідальність глави держави і теперішнього уряду, і всього суспільства до речі.</p>
      <p><b>Про альтернативу Мінську. </b>У Києва є бачення кількох можливих варіантів. Наприклад, звертатися за миротворчою місією, точніше за peacekeeping — місією з підтримання миру.</p>
      <p>Хоча розмови ці ведуться ще з 2015 року, але до цього часу Росія як член Ради безпеки ООН не дозволяла таку місію. Більше того, вони вносили свій варіант — <a href="https://nv.ua/ukr/ukraine/politics/pristayko-pro-mirotvorciv-na-donbasi-novini-ukrajini-50053483.html">розташувати миротворців вздовж лінії дотику</a>. Нас це не влаштовує. А от компромісний варіант — наприклад, миротворці на лінії між Україною і Росією, — нас влаштував би.</p>
      <p><b>Про шанси переграти РФ.</b> Чому ви думаєте, що ми не можемо досягти чогось? Для чого ми взагалі існуємо, якщо ми впевнені, що Росія може робити все, що вона хоче?</p>
      <p>Давайте ми в куточок заліземо і вмремо тільки тому, що ми віримо, що ми нічого не можемо зробити. Або ми будемо пробувати щось робити до кінця. І пройти повний шлях. І сказати собі і народу: ми спробували все, нічого не працює.</p>
      <p><b>Про новий обмін полоненими. </b>Є три групи: це люди, які утримуються на території РФ, які утримуються в окупованому Криму і ті, які утримуються на окупованих територіях Донецької і Луганської областей.</p>
      <p>Я спеціально не хочу входити в деталі, бо кожна з цих трьох груп обмінюється на певну кількість з того боку, яких вони хотіли б отримати з території України.</p>
      <p>Ми думаємо, що після цього обміну реалізація обміну «всіх на всіх» може бути зроблена за один раз.</p>
      <p><b>Про несподіваний вплив Андрія Єрмака на зовнішній арені. </b>Займатися усіма питаннями зовнішньої політики — для цього є міністр закордонних справ. Але разом з тим, завжди в президентському офісі був радник з зовнішньополітичних питань, якому президент довіряв конкретні питання.</p>
      <p>І до Єрмака були радники, це завжди так було в українській системі. Я вам єдине можу сказати: МЗС займається не точковими справами, якими займається Андрій Єрмак.</p>
      <p>Я з ним комунікую щодня по багато разів. Але у МЗС є значно більша відповідальність.</p>
      <p>Крім Єрмака є багато людей, які залучені до відносин з іншими державами. У нас немає професійних ревнощів. Вистачить роботи на всіх. Єдине, що ми хочемо президентові пояснити — навіть всім президентам, — якщо вам потрібна картина загальна, ми для цього існуємо.</p>
      <p><b>Про позицію Києва в скандалі з імпічментом Трампа. </b>Україна не грає ключову роль в ньому. Позиція МЗС була в тому, що запорукою нашої безпеки є відносини з США, нашим найбільшим безпековим і політичним партнером, в тому, щоб ми мали підтримку обох партій.</p>
      <p>Найгірше, що ми можемо зробити, — це стати розмінною монетою. На превеликий жаль, ми є такою монетою зараз, і ми намагаємось як міністерство викарабкатися з цього.</p>
      <p>Це наш план, який ми намагаємося реалізувати. І це не один раз говорив президент Зеленський. Він казав: ми будемо розслідувати всі випадки [йдеться про вимогу Трампа щодо справи Burisma]. Є питання — є канали офіційні, прокурори, хай зв’язуються, це підписано в наших угодах про взаємну правову допомогу.</p>
      <p><b>Про відсутність посла у США. </b>В тій ситуації, яка склалася у США, там має бути досвідчений дипломат, який зможе реалізувати роботу, який буде користуватися авторитетом навіть у американських колах. Таку людину ми знайшли, президент погодив. Пропозиція американській стороні надіслана. Вони зараз завершують розгляд.</p>
      <p><b>Про відставку Курта Волкера та скасування його посади.</b> Я думаю, треба повернутися до того формату, який був за Вікторії Нуланд. Вона одночасно займала офіційну позицію у Держдепі США і відповідала за цей регіон, у неї за спиною стояла вся потужність Державного департаменту.</p>
      <p>Пана Волкера я особисто дуже поважаю, але його позиція була дещо відмінною від Нуланд. Він не був співробітником Держдепу, у нього не було апарату, який би на нього працював, він не міг бути залучений до всіх існуючих процесів. Це вже на той момент був трохи зменшений рівень взаємодії з нами. Але він сам по собі, маючи менше обов’язків, був набагато активніший.</p>
      <p><b>Про те, чи втручалася Україна у вибори 2016 року в США. </b>Ні.</p>
    </article>
  </body>
</html>