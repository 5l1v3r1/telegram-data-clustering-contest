<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/politics/frouzis-i-touloupaki-den-ennoouse-na-katatheso-ayta-pou-iksera-alla-ayta-pou-ithele/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T11:43:53+00:00"/>
    <meta property="og:title" content="Φρουζής: Η Τουλουπάκη δεν εννοούσε να καταθέσω αυτά που ήξερα αλλά αυτά που ήθελε"/>
    <meta property="og:description" content="Σε πλήρη εξέλιξη βρίσκεται η κατάθεση του Κωνσταντίνου Φρουζή στην προανακριτική επιτροπή της Βουλής. Ο άλλοτε ισχυρός άνδρας της Novartis επανήλθε σύμφωνα με πληροφορίες στην άτυπη συνάντησή του με την εισαγγελέα Τουλουπάκη τον Μάιο του 2018"/>
  </head>
  <body>
    <article>
      <h1>Φρουζής: Η Τουλουπάκη δεν εννοούσε να καταθέσω αυτά που ήξερα αλλά αυτά που ήθελε</h1>
      <h2>Σε πλήρη εξέλιξη βρίσκεται η κατάθεση του Κωνσταντίνου Φρουζή στην προανακριτική επιτροπή της Βουλής. Ο άλλοτε ισχυρός άνδρας της Novartis επανήλθε σύμφωνα με πληροφορίες στην άτυπη συνάντησή του με την εισαγγελέα Τουλουπάκη τον Μάιο του 2018</h2>
      <address><time datetime="2019-11-14T11:43:53+00:00">14 Nov 2019, 11:43</time> by <a rel="author">Σταυρόπουλος Λάμπρος</a></address>
      <p>Σε πλήρη εξέλιξη βρίσκεται η κατάθεση του Κωνσταντίνου Φρουζή στην προανακριτική επιτροπή της Βουλής. Ο άλλοτε ισχυρός άνδρας της Novartis επανήλθε σύμφωνα με πληροφορίες στην άτυπη συνάντησή του με την εισαγγελέα Τουλουπάκη τον Μάιο του 2018 για την οποία είχε πει (την Τρίτη) ότι του ζητούσε να καταθέσει στοιχεία για τα πολιτικά πρόσωπα και ότι θα έμπαινε σε ειδικό καθεστώς προστασίας.</p>
      <p>Ο ίδιος επανερχόμενος στο θέμα φέρεται να είπε πως ήταν ξεκάθαρο από την αρχή της κουβέντας γιατί δεν έχω κληθεί έως σήμερα να καταθέσω και ότι η εισαγγελέας Διαφθοράς ζητώντας του να καταθέσει δεν εννοούσε να καταθέσω αυτά που ήξερα αλλά ζητούσε να πω αυτά που η ίδια ήθελε.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Ερωτηθείς αργότερα γιατί δεν κατήγγειλε την συνάντηση αυτή με την κυρία Τουλουπάκη, φέρεται να απάντησε ότι δεν είχε σκοπό να αντιπαρατεθεί με το κράτος και ότι δεν έχει κάνει αναφορά για παράτυπη συμπεριφορά.</p>
      <p>Επίσης, είπε ότι οι δικηγόροι του τον ρώτησαν τι ήθελε να κάνει και ότι τους είπε ότι το μόνο που ήθελε ήταν να ξεμπλοκάρουν οι λογαριασμοί του. Σύμφωνα με πληροφορίες ο κ. Φρουζής είπε ότι έχουν δεσμευθεί 1,8 εκατ. ευρώ σε λογαριασμό στην Ελβετία.</p>
      <p>Ο ίδιος επιμένει ότι δεν κλήθηκε ποτέ επισήμως από τους εισαγγελείς για να καταθέσει ενώ κύκλοι ΣΥΡΙΖΑ σχολίαζαν ότι αυτό δεν ισχύει και ότι έχει κληθεί τρεις φορές: Φεβρουάριο του 2018, Μάρτιο του 2019 και Απρίλιο του 2019 ενώ εκείνος επέλεξε να στείλει υπόμνημα.</p>
      <p>Υποστήριξε πάντως ότι δεν του έχει δοθεί ούτε αντίγραφο της δικογραφίας, ενώ σχετικά με τις συναντήσεις του με πολιτικά πρόσωπα φέρεται να είπε ότι:</p>
      <p>Πριν το 2015 συναντήθηκε με αρκετά στελέχη της τότε αξιωματικής αντιπολίτευσης του ΣΥΡΙΖΑ καθώς και με τον Αλέξη Τσίπρα πριν την ψήφιση του νομοσχεδίου το οποίο μείωνε τις τιμές των φαρμάκων, κάτι που είχε καταψηφίσει ο ΣΥΡΙΖΑ.</p>
      <p>Συγκεκριμένα είπε ότι είχε συναντήσει τρεις φορές τον Γιώργο Σταθάκη, αλλά και τον αρμόδιο τομεάρχη του ΣΥΡΙΖΑ Ανδρέα Ξανθό, καθώς και μέλη του αρμόδιου τμήματος της Κ.Ο. του ΣΥΡΙΖΑ.</p>
      <p>Σύμφωνα με πάντα με τις πληροφορίες ο κ. Φρουζής φέρεται να είπε ότι συναντήθηκε και με τον Νίκο Παππά σημειώνοντας ότι δεν είναι ένοχο να τους δω: και τον Φίλη έχω συναντήσει στην “Αυγή”, και τον Δραγασάκη και τον Χουντή.</p>
      <p>Για τον Αντώνη Σαμαρά είπε ότι τον είχε συναντήσει σε μεγάλη ανοιχτή συνάντηση παρουσία της Μέρκελ όπου είχε κληθεί ως πρόεδρος του Σύνδεσμος Φαρμακευτικών Επιχειρήσεων Ελλάδας (ΣΦΕΕ) και ότι δίπλα του καθόταν ο κ. Δασκαλόπουλος ως πρόεδρος του ΣΕΒ.</p>
      <p>Υποστήριξε μάλιστα ότι ήταν επιθετικός στην συνάντηση έναντι της γερμανικής αντιπροσωπείας για να πιέσει τον τότε πρωθυπουργό κ. Σαμαρά να τους πληρώσει. Φέρεται δε να κατέθεσε ότι κατ’ ιδίαν ποτέ δεν συνάντησε τον κ. Σαμαρά και ουδέποτε του μετέφερε ούτε τροχήλατη ούτε ιπτάμενη βαλίτσα.</p>
      <p>Είπε ακόμα ότι δεν συναντήθηκε ποτέ με τον Ευάγγελο Βενιζέλο, τον Δημήτρη Αβραμόπουλο και τον Γιώργο Κουτρουμάνη, ενώ τον Παναγιώτη Πικραμένο τον είδε μόνο μια φορά σε εκδήλωση.</p>
      <p>Τον Ανδρέα Λοβέρδο φέρεται να είπε ότι τον είδε μια φορά στο προαύλιο υπουργείου όπου ήταν και άλλοι μπροστά και ότι δεν πρόλαβε καν να χαιρετίσει. Όσον αφορά τους Γιάννη Στουρνάρα, Ανδρέα Λυκουρέντζο, Άδωνι Γεωργιάδη και Μάριο Σαλμά, ο κ. Φρουζής είπε ότι τους είχε συναντήσει κάποιες φορές ως πρόεδρος του ΣΦΕΕ.</p>
      <p>Ο μάρτυρας φέρεται να ρωτήθηκε για ένα προς ένα τα πολιτικά πρόσωπα αν τους έδωσε χρήματα και δήλωσε ότι ουδέποτε έδωσε και ένα ευρώ σε πολιτικό πρόσωπο. Εδώ είπαν ότι σε 15 ημέρες πρωθυπουργίας έδωσα λεφτά στον Πικραμμένο, λέγεται ότι κατέθεσε ο κ. Φρουζής.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>