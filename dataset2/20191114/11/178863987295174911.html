<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ria-m.tv/news/171648/ridkisna_hvoroba_prizvela_do_togo_scho_hlopchik_zabuv_mayje_use_navit_batkiv_prote_yogo_spravi_nalagodilisya_pislya_togo_yak_vin_stav_kiborgom.html"/>
    <meta property="og:site_name" content="РИА Мелитополь"/>
    <meta property="article:published_time" content="2019-11-14T11:48:00+00:00"/>
    <meta property="og:title" content="Рідкісна хвороба призвела до того, що хлопчик забув майже усе, навіть батьків. Проте його справи налагодилися після того, як він став кіборгом"/>
    <meta property="og:description" content="Вроджене захворювання позбавило маленького хлопчика пам'яті на довгий час, але його батьки не зневірилися і знайшли спосіб нагадати синові про себе. Завдяки сучасним технологіям дитина перетворилася на справжнього кіборга і подарувала надію на одужання десяткам інших дітей, інформує Ukr.Media."/>
  </head>
  <body>
    <article>
      <h1>Рідкісна хвороба призвела до того, що хлопчик забув майже усе, навіть батьків. Проте його справи налагодилися після того, як він став кіборгом</h1>
      <address>
        <time datetime="2019-11-14T11:48:00+00:00">14 Nov 2019, 11:48</time>
      </address>
      <p>
        <b>Вроджене захворювання позбавило маленького хлопчика пам'яті на довгий час, але його батьки не зневірилися і знайшли спосіб нагадати синові про себе. Завдяки сучасним технологіям дитина перетворилася на справжнього кіборга і подарувала надію на одужання десяткам інших дітей, інформує Ukr.Media.</b>
      </p>
      <p>У Емми Сіддал і Уейна Бонда з міста Шеффілд, Великобританія, у 2014 році народився син Харлі. Спочатку з хлопчиком усе було гаразд, але вже у 2016 році, у трирічному віці, його розвиток загальмувався. Після обстеження лікарі поставили дитині страшний діагноз — синдром Санфіліппо, більш відомий під назвою "дитяча деменція".</p>
      <p>Синдром Санфіліппо — це генетичне захворювання, що трапляється у кожної сімдесятитисячної новонародженої дитини. В уражених цією недугою людей бракує ферменту, необхідного для нормальної роботи клітин мозку, через що у ньому накопичуються токсичні речовини, які призводять до деменції, втрати мови, пам'яті, зору і навіть до смерті. Хворі Санфіліппо діти помирають до пубертатного періоду. Поки відомого методу лікування цього захворювання немає, але постійно проводяться клінічні випробування нових способів.</p>
      <p>В одному з таких випробувань, проведених фармацевтичною компанією Allievex, батькам Харлі і запропонували взяти участь у 2017 році. До цього часу дитина вже почала втрачати пам'ять.</p>
      <p>"Він не міг згадати простих речей — як користуватися туалетом або що є їстівним, а що ні, не знав, хто ми, навіть не міг назвати нас мамою або татом."</p>
      <figure>
        <img src="https://ukr.media/static/ba/aimg/4/0/5/405710_2.jpg"/>
      </figure>
      <p>Зміст випробування зводився до того, що у голову дитини збиралися імплантувати чіп, який мав автоматично вводити необхідні ферменти одразу у мозок хлопчика. Попри те, що до цього подібних методів лікування не існувало, батьки все одно погодилися на операцію, бажаючи використати всі можливі шанси на одужання свого сина.</p>
      <figure>
        <img src="https://ukr.media/static/ba/aimg/4/0/5/405710_3.jpg"/>
      </figure>
      <p>"Ми намагаємося зробити усе, що від нас залежить, щоб залишатися позитивними. І це найскладніше, адже діти з таким синдромом не досягають зрілого віку. Ми знаємо, що нам просто потрібно насолоджуватися часом, який ми проводимо з ним."</p>
      <p>Після тривалих обстежень і підготовок операцію нарешті провели.</p>
      <figure>
        <img src="https://ukr.media/static/ba/aimg/4/0/5/405710_4.jpg"/>
      </figure>
      <p>І батьки Харлі були у захваті від її результатів — після того, як йому імплантували чіп, хлопчик знову почав впізнавати їх обох, згадувати забуті раніше слова і краще рухатися. Шах і мат, технофоби.</p>
      <p>"Ми розуміємо, що це не вилікує його, але може дати нам кілька додаткових дорогоцінних років із нашим сміливим сином. У нас з'явилася надія на майбутнє і ми раді, що він добре піддається лікуванню."</p>
      <figure>
        <img src="https://ukr.media/static/ba/aimg/4/0/5/405710_5.jpg"/>
      </figure>
      <p>За словами лікарів, імплантат зупинив розвиток захворювання у Харлі. Хлопчик став першим серед двадцяти двох дітей, яким встановлять аналогічні чіпи.</p>
      <p>
        <a href="https://ukr.media/world/405710/">https://ukr.media/world/405710/</a>
      </p>
    </article>
  </body>
</html>