<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
    <meta property="og:site_name" content="Mind UA"/>
    <meta property="article:published_time" content="2019-11-14T11:06:00+00:00"/>
    <meta property="og:title" content="«Європейська Солідарність» і «Голос»: законопроєкт про ринок землі має доопрацювати спеціальна робоча група"/>
    <meta property="og:description" content="Пропонується встановити мінімальну вартість гектару землі у гривневому еквіваленті $2000 - $3000 за гектар та захистити прикордонні території від скупки іноземцями"/>
  </head>
  <body>
    <article>
      <h1>«Європейська Солідарність» і «Голос»: законопроєкт про ринок землі має доопрацювати спеціальна робоча група</h1>
      <h2>Пропонується встановити мінімальну вартість гектару землі у гривневому еквіваленті $2000 - $3000 за гектар та захистити прикордонні території від скупки іноземцями</h2>
      <address>
        <time datetime="2019-11-14T11:06:00+00:00">14 Nov 2019, 11:06</time>
      </address>
      <p>Фракції «Європейська Солідарність» і «Голос» в парламенті наполягають на створенні відповідної робочої групи з доопрацювання до розгляду у другому читанні законопроєкту (<a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2187-10</a>) щодо обігу земель сільськогосподарського призначення. Про це заявила народний депутат, співголова фракції «Європейська Солідарність» <b>Ірина Геращенко</b>, передає кореспондент <b>Mind</b>.</p>
      <p>«Ми звертаємося до голови Верховної Ради України пана Разумкова з вимогою своїм дорученням негайно створити робочу групу по доопрацюванню законопроєкту про ринок землі до другого читання, де мають бути враховані обов'язково позиції і наших політичних сил, і «Батьківщини», і інших політичних сил, які так само вважають, що в законопроєкті про ринок землі мають бути враховано – захистити українського власника землі – встановлення мінімальної ціни сільськогосподарської землі на рівні, не нижчому ніж еквівалент $2000-$3000 за гектар і треба це зробити в гривні», –  сказала Геращенко.</p>
      <p>Також, за словами Геращенко, необхідно зменшити максимальний обсяг продажу землі в розмірі 210 тис га. «Хто може купити 210 000 га? Можливо та людина, яка вчора виграла суди, що вона вже не винна одному з банків $1,5 млрд?», – спитала парламентар.</p>
      <p>Також, на думку членів фракцій «Голос» та «Європейська Солідарність» до другого  читання в законопроєкті необхідно передбачити запобіжники того, що «землю, особливо на прикордонних територіях, скупить країна-агресор». «Як ви потім це у Харкові будете пояснювати, чи на Сумщині, чи на Чернігівщині?», – спитала Геращенко, звертаючись до депутатів з фракції «Слуга Народу», які вчора підтримали ухвалення даного законопроєкту.</p>
      <p>Крім того у даному законопроєкті необхідно до другого читання передбачити вирішення питання запровадження механізму ретельної перевірки походження коштів, за які купляється сільськогосподарська земля і важливо – передбачити механізм вилучення землі у власника  у разі злочинного недбалого ставлення до неї.</p>
      <p>ЗІ свого боку голова Верховної Ради Дмитро Разумков порадив усім депутатам, які бажають долучитися до роботи над доопрацюванням загаданого законопроєкту до другого читання, робити це в комітетах.</p>
      <p>Нагадаємо, 13 листопада 2019 року Верховна Рада <a href="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni">ухвалила</a>  законопроєкт про ринок землі у першому читанні. «За» проголосували 240 народних депутати, проти – 52, утримались – 57, не голосували – 16.</p>
      <p>Також <a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu">повідомлялося</a> , що суд суд дозволив Ігорю Коломойському не платити ПриватБанку 7,5 млрд грн боргу. Підставами для такого судового рішення стало те, кредитними договорами фактично визначено додаткову плату, що створило ситуацію подвійної оплати за користування кредитом.</p>
      <related>
        <h4>Також читайте</h4>
        <a href="https://mind.ua/news/20204436-skasuvali-ekonomichne-rabstvo-zelenskij-vidreaguvav-na-prijnyattya-zakonoproektu-pro-rinok-zemli"/>
        <a href="https://mind.ua/news/20204430-glava-derzhavi-pidpisav-zakon-shchodo-auditu-bezpeki-avtomobilnih-dorig"/>
        <a href="https://mind.ua/news/20204429-zelenskij-pidpisav-zakon-pro-vikrivachiv-korupciyi"/>
      </related>
    </article>
  </body>
</html>