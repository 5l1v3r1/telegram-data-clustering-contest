<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/shvejczarske-byuro-spivrobitnicztva-vidnovit-proekt-dopomogi-v-sferi-organichnogo-virobnicztva-v-ukra%d1%97ni/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-14T11:20:00+00:00"/>
    <meta property="og:title" content="Швейцарське бюро співробітництва відновить проект допомоги в сфері органічного виробництва в Україні"/>
    <meta property="og:description" content="Реорганізація Міністерств не вплине на розвиток органічної галузі в Україні. Мінекономіки продовжуватиме підтримку вітчизняних виробників органічної продук"/>
  </head>
  <body>
    <article>
      <h1>Швейцарське бюро співробітництва відновить проект допомоги в сфері органічного виробництва в Україні</h1>
      <address>
        <time datetime="2019-11-14T11:20:00+00:00">14 Nov 2019, 11:20</time>
      </address>
      <figure>
        <img src="https://infoindustria.com.ua/wp-content/uploads/2019/11/20191114104545.jpg"/>
      </figure>
      <p>
        <b>Реорганізація Міністерств не вплине на розвиток органічної галузі в Україні. Мінекономіки продовжуватиме підтримку вітчизняних виробників органічної продукції.  Також в Україні відновить роботу проект допомоги  Швейцарського бюро співробітництва Посольства Швейцарії в Україні. Основна проблема органічної галузі – нерозвинений внутрішній ринок, адже більшість органічної продукції йде на експорт.  Вітчизняний споживач не довіряє такій продукції.</b>
      </p>
      <p>Органічний фокус залишиться на рівні Міністерства, запевнила <b>Інна Мєтєлєва, заступниця Міністра розвитку економіки, торгівлі та сільського господарства України</b> під час офіційного відкриття конференції «Органічна переробка та збут. Нові можливості для готового продукту: бізнес для бізнесу» 14 листопада в Києві.</p>
      <p>До Мінекономіки перейдуть фахівці, які займалися органікою до реформування. «За органічний напрямок відповідаю особисто я. Напряцьовується перелік нормативно-правових актів, продовжується робота робочої групи. Нові можливості – ми завжди їх шукаємо», — відзначила Мєтєлєва.</p>
      <p><b>Віктор Шуткевич, Заступник директора Швейцарського бюро співробітництва Посольства Швейцарії в Україні</b>, розказав, що розпочато нову програму співробітництва в Україні. «Об’єдналося два проекти – FiBL і проект з безпеки молока. Це буде поєднання двох великих напрямків. Програма запланована на три роки. А взагалі ми хотіли б продовжити співробітництво ще на три роки», — пояснив Шуткевич. Зараз відбувається етап збору пропозицій щодо програми, а з січня місяця почнеться практична реалізація. Фокус проекту буде на доданій вартості, сприянні збуту.</p>
      <figure>
        <img src="http://infoindustria.com.ua/wp-content/uploads/2019/11/20191114094655.jpg"/>
      </figure>
      <p><b>Олександр Каліберда, довгостроковий експерт Проекту «Німецько-української співпраці у галузі органічного землеробства»</b>,  додав, що глобальна мета інституції – підтримка розширення знань про органічний сектор. «Український органічній продукції ще потрібно виграти бій за українського споживача. Звичайно, потрібно також виходити і на закордонні ринки. Три роки шукаю українську органічну продукцію з національним маркуванням. Легко можна знайти ягоди з Еквадору, а от українську продукцію знайти важко», — зазначив Каліберда.</p>
      <p>ІА «Інфоіндустрія»</p>
    </article>
  </body>
</html>