<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e6e1eda372408b31/ziua-mondiala-a-comemorarii-victimelor-traficului-rutier-cetatenii-sunt-invitati-maine-la-marsul-sigurantei-din-pman.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T11:29:20+00:00"/>
    <meta property="og:title" content="Ziua Mondială a comemorării victimelor traficului rutier: Cetățenii sunt invitați mâine la „Marșul Siguranței” din PMAN"/>
    <meta property="og:description" content="Cetățenii Republicii Moldova sunt invitați să participe mâine la „Marșul Siguranței Rutiere” din Piața Marii Adunări Naționale dedicat Zilei Mondiale a comemorării victimelor traficului rutier."/>
  </head>
  <body>
    <article>
      <h1>Ziua Mondială a comemorării victimelor traficului rutier: Cetățenii sunt invitați mâine la „Marșul Siguranței” din PMAN</h1>
      <address><time datetime="2019-11-14T11:29:20+00:00">14 Nov 2019, 11:29</time> by <a rel="author">Jurnal.md</a></address>
      <p>
        <b>Cetățenii Republicii Moldova sunt invitați să participe mâine la „Marșul Siguranței Rutiere” din Piața Marii Adunări Naționale dedicat Zilei Mondiale a comemorării victimelor traficului rutier.</b>
      </p>
      <p>Potrivit organizatorilor, scopul evenimentului este de a spori conștientizarea pericolului și gravității accidentelor rutiere.</p>
      <p>Marșul va fi lansat mâine începând cu ora 12:00 prin scurte mesaje din partea reprezentanților poliției, activiștilor, dar și victimelor accidentelor rutiere, după care delegația de mașini a Poliției și serviciilor de urgență și ale organizațiilor obștești vor porni într-un marș spre satul Peresecina, raionul Orhei.</p>
      <p>În Peresecina delegația va fi întâmpinată de un flash-mob organizat de elevii Liceului „A. Donici” din localitate. Evenimentul va dura în jur de 2 ore.</p>
      <p>Traseul Chișinău – Peresecina a fost ales pentru că reprezintă una dintre cele mai periculoase porțiuni de drum național din republică, cu accidente frecvente atât cu implicarea autovehiculelor, cât și a pietonilor.</p>
      <p>În acest an, tematica Zilei mondiale a comemorării victimelor traficului rutier are sloganul „Viața nu poate fi schimbată asemeni unei piese auto”.</p>
      <p>În 9 luni ale anului curent, în Moldova au fost înregistrate 1862 accidente rutiere în care și-au pierdut viața 185 persoane, iar alte 2194 au fost traumatizate.</p>
    </article>
  </body>
</html>