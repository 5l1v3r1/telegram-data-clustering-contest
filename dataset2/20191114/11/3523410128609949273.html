<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639914/%D9%85%D8%A3%D9%85%D9%88%D8%B1%DB%8C%D8%AA-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D8%A7%D9%85%DB%8C%D8%AF-%D8%AF%D8%B1-%D9%85%D8%B5%D8%A7%D9%81-%D8%AD%DB%8C%D8%A7%D8%AA%DB%8C-%D9%88-%D8%AD%DB%8C%D8%AB%DB%8C%D8%AA%DB%8C-%D8%A8%D8%A7-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T11:09:00+00:00"/>
    <meta property="og:title" content="مأموریت بازگرداندن امید در مصاف حیاتی و حیثیتی با عراق"/>
    <meta property="og:description" content="تیم ملی فوتبال کشورمان در آخرین دیدارش در دور رفت مرحله دوم انتخابی جام جهانی ۲۰۲۲ قطر در دیداری خارج از خانه به مصاف عراق می‌رود."/>
  </head>
  <body>
    <article>
      <h1>
        <a href="https://www.bultannews.com/fa/news/639914/%D9%85%D8%A3%D9%85%D9%88%D8%B1%DB%8C%D8%AA-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D8%A7%D9%85%DB%8C%D8%AF-%D8%AF%D8%B1-%D9%85%D8%B5%D8%A7%D9%81-%D8%AD%DB%8C%D8%A7%D8%AA%DB%8C-%D9%88-%D8%AD%DB%8C%D8%AB%DB%8C%D8%AA%DB%8C-%D8%A8%D8%A7-%D8%B9%D8%B1%D8%A7%D9%82">مأموریت بازگرداندن امید در مصاف حیاتی و حیثیتی با عراق</a>
      </h1>
      <h2>تیم ملی فوتبال کشورمان در آخرین دیدارش در دور رفت مرحله دوم انتخابی جام جهانی ۲۰۲۲ قطر در دیداری خارج از خانه به مصاف عراق می‌رود.</h2>
      <address><time datetime="2019-11-14T11:09:00+00:00">14 Nov 2019, 11:09</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> شاید پس از دو دیدار دوستانه مقابل سوریه و کره جنوبی با نمایشی خوب و پیروزی مقابل هنگ‌کنگ و گلباران کامبوج در راه جام جهانی 2022 قطر، کمتر کسی فکر می‌کرد تیم ایران با حضور ویلموتس مقابل بحرین شکست بخورد. با این حال جنگ روانی بحرینی‌ها و ایجاد جوی توهین‌آمیز هنگام پخش سرود ملی ایران پیش از شروع بازی، تمرکز را از بازیکنان ایران گرفت.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، تیم ایران در بازی مقابل بحرین، شبیه به هیچکدام از بازی‌های قبلی خود نبود. نه برتری 5 بر صفر مقابل سوریه، نه تساوی یک - یک در خانه کره جنوبی، نه کسب برد 2 بر صفر در خانه هنگ‌کنگ و نه گلباران کامبوج در آزادی. تیم ویلموتس شبیه هیچکدام از چهار نمایش قبلی‌اش نبود و شاید دلیل اصلی آن عدم تمرکز بازیکنان ایران بود که از ابتدا با عصبانیت در زمین بازی می‌کردند. روی گلی هم که خوردیم، یک اشتباه از احسان حاج‌صفی و درگیری او با داور مسابقه، تمرکز را از این بازیکن گرفت تا اشتباه بعدی‌اش 30 ثانیه بعد روی دروازه ایران خطرآفرین و تبدیل به پنالتی شود.</p>
      <p>حالا تیم ایران بدون حاج‌صفی و با کسب تجربه از دیدار با بحرین، آماده دیدار با عراق شده است. بازیکنان و کادرفنی تیم ملی تأکید می‌کنند که به دنبال جبران شکست مقابل بحرین هستند، آن هم در دیدار حیاتی و حیثیتی با عراق. تیم ایران از سه بازی نخست خود در مرحله دوم انتخابی جام جهانی 2022 قطر و جام ملت‌های 2023 چین، دو پیروزی و یک شکست به دست آورده است، اتفاقی که باعث شده با شش امتیاز و پس از عراق و بحرین هفت امتیازی، در رده سوم قرار بگیرد، رده‌ای که در پایان بازی‌های این مرحله، یعنی خداحافظی با جام جهانی. از طرفی با توجه به شرایط سخت این گروه، شاگردان ویلموتس برای کشیده نشدن کارشان به اما و اگرها، نباید مقابل عراق شکست بخورند و سرنوشت صعود را در دست خودشان نگه دارند.</p>
      <p>البته که تیم ملی در دور برگشت، سه بازی داخل خانه برگزار خواهد کرد و با بحرین و عراق هم که رقبای اصلی هستند، در ایران بازی می‌کند. مسلماً بازی در خانه امتیاز خوبی برای تیم ملی خواهد بود، اما نمی‌توان به این امید از بازی امروز مقابل عراق غافل بود، دیداری که اکنون یک امتیاز ذهنی هم برای ایران دارد و آن هم خروج بازی خانگی عراق از بصره و انتقال آن به کشور اردن است. عراقی‌ها به دلیل درگیری‌های اخیر کشورشان امتیاز میزبانی را از دست دادند و فیفا در تصمیمی قاطعانه اعلام کرد آنها باید در کشور ثالث از ایران و بحرین میزبانی کنند. انتخاب عراقی‌ها هم برگزاری بازی در امان بود تا به این شکل امتیاز میزبانی در خانه را از دست بدهند.</p>
      <p>با این حال تیم ملی فوتبال کشورمان در شرایط خوبی به مصاف عراق خواهد رفت، تیمی که در سال‌های اخیر همیشه برای تیم ایران دردسرساز بوده است و در دو جام ملت‌های قبلی که کارلوس کی‌روش روی نیمکت ایران بود، مقابل ملی‌پوشان فوتبال کشورمان شکست نخورده است. حذف در مرحله یک چهارم نهایی جام ملت‌های 2015 استرالیا مقابل عراق و تساوی در مرحله گروهی مقابل همسایه غربی در جام ملت‌های 2019، نشان می‌دهد که عراقی‌ها به سادگی تن به شکست نمی‌دهند. از طرفی آنها نیز رؤیای صعود به جام جهانی را دنبال می‌کنند که در این راه حداقل نباید امتیازات دیدارهای خانگی خود را از دست بدهند.</p>
      <p>تیم ایران با بازیکنانی آماده به مصاف عراق خواهد رفت، بازیکنانی که اگر روز خوب‌شان باشد، در تک تک خطوط برتر از عراقی‌ها هستند و شکست این تیم چندان دور از ذهن نخواهد بود. شاگردان ویلموتس در صورت برتری مقابل عراق، شانس خود را برای صعود به مرحله بعدی افزایش خواهند داد، هرچند همان‌طور که سرمربی بلژیکی تیم ملی گفته، با شکست هم چیزی تمام نخواهد شد. دیدار عراق و ایران در گروه C مسابقات انتخابی جام جهانی 2022 قطر و جام ملت‌های 2023 چین از ساعت 17:30 امروز (پنجشنبه) در ورزشگاه بین‌المللی امان در کشور اردن برگزار می‌شود. دیگر دیدار گروه بین تیم‌های هنگ‌کنگ و بحرین برگزار می‌شود و کامبوج نیز استراحت خواهد داشت.</p>
      <p>جدول گروه C مرحله دوم انتخابی جام جهانی 2022 قطر و جام ملت‌های 2023 چین به شرح زیر است:</p>
      <p>
        <b>1- عراق، 7 امتیاز<br/>2- بحرین، 7 امتیاز<br/>3- ایران، 6 امتیاز<br/>4- هنگ‌کنگ، یک امتیاز<br/>5- کامبوج، یک امتیاز</b>
      </p>
    </article>
  </body>
</html>