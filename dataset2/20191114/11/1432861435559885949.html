<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/lechkov-e-podpisal-naznachenieto-na-kasabov-zapodozrqha-go-che-bavi-kongresa-1406107.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-14T11:00:00+00:00"/>
    <meta property="og:title" content="Лечков е подписал назначението на Касабов, заподозряха го, че бави конгреса"/>
    <meta property="og:description" content="Йордан Лечков е подписал протокола от заседанието на Изпълнителния комитет, с който за временен президент на БФС бе избран Михаил Касабов Той вече е предоставен на съдията по вписванията"/>
  </head>
  <body>
    <article>
      <h1>Лечков е подписал назначението на Касабов, заподозряха го, че бави конгреса</h1>
      <address><time datetime="2019-11-14T11:00:00+00:00">14 Nov 2019, 11:00</time> by <a rel="author">Sportlive.bg</a></address>
      <p>Йордан Лечков е подписал протокола от заседанието на Изпълнителния комитет, с който за временен президент на <b><a href="https://www.sportlive.bg/tags/4805">БФС</a></b> бе избран Михаил Касабов. Той вече е предоставен на съдията по вписванията. Официалното съобщение на БФС от заседанието също споменава, че той се е отказал от правото да бъде временен шеф като първи заместник на Борислав Михайлов, информира "24 часа".</p>
      <p>Заради това колегите му били доста учудени от жалбата, с която той оспори избора. Според юристи, жалбата е трябвало да се появи доста по-рано, за да се иска предварително да се спре вписването. След акта на вписване е почти безпредметно да се прави подобно нещо, като така само се бави времето. По този начин процедурата по изплащането на парите от фалита на ЦСКА беше забавена близо 2 години с абсолютно безпредметни жалби.</p>
      <p>Нито уставът на БФС, нито Законът за юридическите лица с нестопанска цел, по който е регистриран БФС, изисква изрично вписването на временен президент. Това означава, че в момента се прави поредното нарушение, за да се забави конгресът. Още на първото заседание след оставката на Борислав Михайлов е можело да бъде определена и датата на извънредната сбирка, която да избере негов наследник. В крайна сметка, датата 4 април, върху която бе постигнат консенсус, вече изглежда напълно неизпълнима. Сега вече се говори за 5 май, а има вариант всичко да се отложи за след приключването на първенството.</p>
      <p>Според юристи, нарушенията, които се правят от сегашното ръководство, могат да дадат и основание на спортното министерство да суспендира лиценза на БФС, докато влезе в крак със законите в България. В момента БФС трябва да се прелицензира по изискванията на новия закон за спорта, като срокът за подаване на документи изтича на 18 януари. Същото трябва да направят и клубовете, които искат да бъдат негови редовни членове и да участват на конгреса.</p>
      <p>Очаква се огромна част от тях да не изпълнят изискванията на закона и така ще бъде съкратена сериозно бройката на участниците в конгреса. Общото събрание ще бъде извънредно, като ще бъде избрано ръководство, което да завърши 4-годишния мандат на Борислав Михайлов. Така след малко повече от година трябва да има и редовен изборен конгрес на централата.</p>
      <p>В момента повечето служители в БФС са доста отчаяни от обстановката, която била изключително тягостна. Въпреки това, ежедневната работа се върши, и то на доста добро ниво. В БФС са притеснени и от абсолютното мълчание от страна на ГДБОП след тараша на офисите, който съвпадна с оставката на Борислав Михайлов. Оттогава няма никакво движение и остават въпросите за какво се разхождаха полиция и жандармерия до квартал „Бояна“.<b><i><a href="https://www.sportlive.bg/bgfootball/bgfootballother/Ot-Nasko-Sirakov-do-Krasen-Kralev---koi-sa-vyzmozhnite-kandidati-za-shefskoto-mqsto-v-BFS-1386394.html"> Вижте в този материал кои са възможните кандидати за нов президент на БФС. </a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/Iznenada-Mihail-Kasabov-vse-oshte-ne-e-shef-na-BFS-1405187.html"/>
        <a href="https://www.sportlive.bg/bgfootball/national-team/Naj-dobrata-futbolistka-Nakazanieto-za-Bylgariq-trqbvashe-da-e-krajno-i-bolezneno-1404330.html"/>
        <a href="https://www.sportlive.bg/bgfootball/bgfootballother/BFS-veche-oficialno-ima-nov-prezident-1404072.html"/>
        <a href="https://www.sportlive.bg/bgfootball/national-team/Dermendzhiev-povika-dvama-debyutanti-i-kapitana-na-Lokomotiv-Pd-1391947.html"/>
        <a href="https://www.sportlive.bg/bgfootball/bgfootballother/Lechkov-vnese-zhalba-sreshtu-Kasabov-trqbvalo-toj-da-poeme-BFS-1405560.html"/>
      </related>
    </article>
  </body>
</html>