<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103039/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T11:14:24+00:00"/>
    <meta property="og:title" content="Туск перед виборами закликав британців не здаватися у спробах зупинити Brexit"/>
    <meta property="og:description" content="Президент Європейської Ради Дональд Туск закликав британських виборців не здаватися щодо припинення Brexit."/>
  </head>
  <body>
    <article>
      <h1>Туск перед виборами закликав британців не здаватися у спробах зупинити Brexit</h1>
      <address>
        <time datetime="2019-11-14T11:14:24+00:00">14 Nov 2019, 11:14</time>
      </address>
      <p>Президент Європейської ради Дональд Туск закликав британських виборців не здаватися щодо припинення Brexit.</p>
      <p>Про це він сказав під час виступу у Брюсселі на церемонії відкриття навчального року в Коледжі Європи, повідомляє "Європейська правда" із посиланням на<a href="https://news.sky.com/"> Sky News</a>.</p>
      <p>Туск сказав, що хоче "сказати  дещо, що я не наважився б сказати кілька місяців тому, оскільки мене могли б звільнити за те, що я був занадто відвертим".</p>
      <p>Він заявив, що Британія після Brexit стане "аутсайдером, другорядним гравцем" і що Brexit, ймовірно, ознаменує "реальний кінець Британської імперії".</p>
      <p>"Вибори у Британії відбудуться за місяць. Чи можна все ще повернути? Ганна Арендт (відомий політолог-теоретик. - Ред.) вчила, що речі стають незворотніми лише тоді, коли люди починають так думати. Отже, єдині слова, які сьогодні приходять мені в голову, просто: не здавайтеся", - сказав Туск.</p>
      <p>Він висловив впевненість, що тільки як частина об'єднаної Європи Британія може відігравати глобальну роль.</p>
      <p>"Тільки разом ми можемо протистояти, без будь-яких комплексів, найбільшим державам цього світу. Насправді я можу сказати те саме про Німеччину чи Францію. І світ це знає", - сказав Туск.</p>
      <p>Як відомо, 1 грудня завершуються повноваження Туска на посаді президента Європейської ради, його місце посяде бельгієць Шарль Мішель.</p>
      <related>
        <a href="https://www.eurointegration.com.ua/news/2019/11/7/7102757/"/>
      </related>
    </article>
  </body>
</html>