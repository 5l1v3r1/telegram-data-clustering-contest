<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89610"/>
    <meta property="og:site_name" content="Denník politika"/>
    <meta property="article:published_time" content="2019-11-14T11:35:17+00:00"/>
    <meta property="og:title" content="Minister Gajdoš je pripravený hájiť bezpečnostnú stratégiu, ale rešpektuje politickú dohodu"/>
    <meta property="og:description" content="14.11.2019 (Webnoviny.sk) – Minister obrany Peter Gajdoš rešpektuje politickú dohodu, že sa Bezpečnostná a Obranná stratégia SR nepreložia na rokovanie parlamentu. Uviedol to pre médiá po svojej štvrtkovej účasti na parlamentnom výbore pre obranu a bezpečnosť, ktorý sa zaoberal rozpočtom rezortu obrany."/>
  </head>
  <body>
    <article>
      <h1>Minister Gajdoš je pripravený hájiť bezpečnostnú stratégiu, ale rešpektuje politickú dohodu</h1>
      <address><time datetime="2019-11-14T11:35:17+00:00">14 Nov 2019, 11:35</time> by <a rel="author">Webnoviny</a></address>
      <p>14.11.2019 (Webnoviny.sk) – Minister obrany Peter Gajdoš rešpektuje politickú dohodu, že sa Bezpečnostná a Obranná stratégia SR nepreložia na rokovanie parlamentu. Uviedol to pre médiá po svojej štvrtkovej účasti na parlamentnom výbore pre obranu a bezpečnosť, ktorý sa zaoberal rozpočtom rezortu obrany.</p>
      <p>„<i>Rezort ministerstva obrany predložil všetky strategické dokumenty do Bezpečnostnej rady SR a boli schválené</i>,“ povedal s tým, že v prípade potreby je pripravený dokumenty obhájiť. „<i>Politická dohoda bola ale taká, že sa to nepredloží na rokovanie</i>,“ dodal.</p>
      <h3>Sólymos by dokumenty podporil</h3>
      <p>Podľa ministra životného prostredia Lászlóa Sólymosa (Most-Híd) nie je žiaden dôvod, prečo by Bezpečnostná a Obranná stratégia SR nemala byť odobrená Národnou radou SR. Uviedol to pred stredajším rokovaním vlády.</p>
      <p>Podľa neho by sa o tejto téme malo diskutovať ešte na poslaneckom klube strany Most-Híd. Sám by dokumenty podporil. „<i>Nevidím dôvod prečo by nemala byť schválená. Koaličná zmluva už neplatí a aj ja som za tieto návrhy hlasoval,</i>“ povedal Sólymos.</p>
      <h3>Výhrady SNS</h3>
      <p>Dokumenty v pôvodnom znení predložil do parlamentu nezaradený poslanec Martin Fedor na začiatku novembra. Podľa neho je dôležité, aby boli v súčasnosti platné strategické dokumenty spred desiatich rokov novelizované. Fedor sa totiž domnieva, že bezpečnostné prostredie sa na Slovensku výrazne zmenilo.</p>
      <p>Bezpečnostnú a Obrannú stratégiu SR odobrila vláda ešte na jeseň 2017. Odvtedy o nej Národná rada SR nerozhodovala, pretože svoje výhrady predložila predovšetkým Slovenská národná strana (SNS). Tej prekážala najmä časť textu, kde sa píše o možnej bezpečnostnej hrozbe v podobe Ruskej federácie po udalostiach na východe Ukrajiny. Podľa národniarov musí mať Slovensko dobré vzťahy aj na východ, aj na západ.</p>
      <p>Viac k témam: <a href="https://www.webnoviny.sk/tag/bezpecnostna-strategia-sr/"><u>Bezpečnostná stratégia SR</u></a><br/>Zdroj: Webnoviny.sk – <a href="https://www.webnoviny.sk/minister-gajdos-je-pripraveny-hajit-bezpecnostnu-strategiu-ale-respektuje-politicku-dohodu/"><u>Minister Gajdoš je pripravený hájiť bezpečnostnú stratégiu, ale rešpektuje politickú dohodu</u></a> © SITA Všetky práva vyhradené.</p>
    </article>
  </body>
</html>