<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Associacio-Aremi-Suara-Cooperativa-guardonats-premis-solidaris-ONCE-2019_0_2343965715.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T11:57:20+00:00"/>
    <meta property="og:title" content="L'Associació Aremi i Suara Cooperativa, guardonats amb els Premis Solidaris ONCE"/>
    <meta property="og:description" content="Enric Morist, coordinador de la Creu Roja a Catalunya, rebrà una distinció per la seva trajectòria"/>
  </head>
  <body>
    <article>
      <h1>L'Associació Aremi i Suara Cooperativa, guardonats amb els Premis Solidaris ONCE</h1>
      <h2>Enric Morist, coordinador de la Creu Roja a Catalunya, rebrà una distinció per la seva trajectòria</h2>
      <address>
        <time datetime="2019-11-14T11:57:20+00:00">14 Nov 2019, 11:57</time>
      </address>
      <p>L'Associació Aremi, una entitat dedicada a les persones amb paràlisi cerebral a Lleida, és la institució que aquest any reconeixen els Premis Solidaris ONCE. En destaquen la seva llarga trajectòria de 40 anys i el ventall d'iniciatives i equipaments d'atenció, educació i residencials que ha posat en marxa a tota la demarcació per atendre el col·lectiu.</p>
      <p>A la categoria d'empresa, l'ONCE distingeix Suara, la cooperativa d'iniciativa social que treballa en l'atenció a les persones des de molts àmbits (serveis socials, dependència, atenció a la infància i famílies o la salut). La cooperativa, membre del grup Clade, va atendre unes 46.000 persones l'any passat i compta amb més de 4.200 llocs de treball.</p>
      <p>Els Premis Solidaris destaquen també la trajectòria d'una persona, en aquest cas, d'Enric Morist, coordinador de la Creu Roja a Catalunya. El guardó té en compte la dedicació de Morist a atendre i treballar pels drets socials dels col·lectius més desfavorits.</p>
      <p>L'ONCE reconeix també el projecte o treball dels mitjans de comunicació amb l'objectiu de fomentar la inclusió social i la normalització i visibilització de tots els col·lectius. En aquest cas, el premi recau sobre el reportatge de TV3 <i>Viure la sordceguesa amb 12 anys</i>.</p>
      <p>En la categoria d'administració pública, també reconeix l'Ajuntament de Castellfollit de la Roca pel seu programa de senyalització en Braille de diferents punts d'interès turístic del municipi que conformen un itinerari per moure's pel nucli antic del municipi.</p>
      <p>"Els guardons premien la solidaritat que tenim la sort de rebre cada dia a Catalunya i que ens permet fer la nostra tasca social", ha remarcat el president dels Premis Solidaris i president també del Consell Territorial de l'ONCE Catalunya, David Bernardo. "Els premis donen visibilitat a persones i iniciatives que moltes vegades són invisibles, i ens agradaria que tothom conegués les seves lluites i superacions quotidianes, perquè s'ho mereixen", ha afegit.</p>
    </article>
  </body>
</html>