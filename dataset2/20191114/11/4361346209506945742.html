<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/egesz-debrecen-gyaszolja-a-hajnalban-halalra-gazolt-ferfit/186587"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T11:11:00+00:00"/>
    <meta property="og:title" content="Egész Debrecen gyászolja a hajnalban halálra gázolt férfit"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Egész Debrecen gyászolja a hajnalban halálra gázolt férfit</mark>
      </h1>
      <address><time datetime="2019-11-14T11:11:00+00:00">14 Nov 2019, 11:11</time> by <a rel="author">Bors</a></address>
      <p>A <a href="http://www.police.hu/hu/hirek-es-informaciok/legfrissebb-hireink/felhivasok/halalos-kozlekedesi-baleset-debrecenben">rendőrség</a> nagy erőkkel keresi azt a személyt, aki csütörtök hajnalban 4 óra 30 perc körül, egyelőre tisztázatlan körülmények között elgázolt Debrecenben, a Rákóczi utca és Csapó utca kereszteződésében egy gyalogost, majd elhajtott a helyszínről.</p>
      <figure>
        <img src="http://media.borsonline.hu/cikk/20/192175/big-lead/650x360/2023194_2016156-hands-1926414-960-720.jpg"/>
        <figcaption>© Pixabay</figcaption>
      </figure>
      <p>A <a href="https://haon.hu/kek-hirek/helyi-kek-hirek/halalos-gyalogosgazolas-tortent-hajnalban-debrecenben-3666468/?fbclid=IwAR1WMp5jXjolw9jjlIn4D9SBt_I8GN6AVnbVSADqfL8ju00T__Dni2RZcYs">haon.hu</a> úgy értesült, hogy a város szinte már ikonikussá vált hajléktalan, „bólogatós” Attila az áldozat, aki az évek alatt szinte a városkép részévé vált.</p>
      <p>– Debrecen legnépszerűbb Attilája hosszú évek óta része a belváros életének. Ha nincs ott, már szinte hiányzik. Ha nem lenne, ki kéne találni – írta róla korábban Debreceni Képeslapok nevű blog.</p>
      <p>A férfi azért kapta a "bólogatós" jelzőt, mert gyakran zenét hallgatva sétált az utcákon, közben ritmusra bólogatott. Ez vált a legfőbb ismertetőjelévé.</p>
      <p>A rendőrség tájékoztatása szerint az áldozat olyan súlyosan sérülést szenvedett, hogy a kórházba szállítását követően meghalt. A gázoló illetve annak forgalmi rendszáma ismeretlen. A Debreceni Rendőrkapitányság kéri, hogy akinek bármilyen információja van a balesetről, vagy szemtanúi voltak a gázolásnak, jelentkezzenek a a Debreceni Rendőrkapitányság Közlekedésrendészeti Osztályán (Debrecen, Sámsoni út 149. szám), vagy telefonon tegyenek bejelentést a Telefontanú ingyenesen hívható, 06-80-555-111-es számán, illetve a központi segélyhívón. A bejelentő személyét a rendőrség mindig bizalmasan kezeli!</p>
    </article>
  </body>
</html>