<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/economistul-polonez-witold-orlowski-invitat-special-la-gala-zf-2019-din-21-noiembrie-are-polonia-nevoie-de-euro-ce-castiga-o-tara-si-ce-pierde-daca-intra-in-zona-euro-18586456"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T22:07:00+00:00"/>
    <meta property="og:title" content="Economistul polonez Witold Orlowski, invitat special la Gala ZF 2019 din 21 noiembrie: Are Polonia nevoie de euro? Ce câştigă o ţară şi ce pierde dacă intră în zona euro?"/>
    <meta property="og:description" content="Către finalul anului 2015, profesorul Witold Orlowski se întreba într-o opinie publicată pe Emerging Europe dacă există loc pentru o discuţie raţională privind adoptarea euro în Polonia."/>
  </head>
  <body>
    <article>
      <h1>Economistul polonez Witold Orlowski, invitat special la Gala ZF 2019 din 21 noiembrie: Are Polonia nevoie de euro? Ce câştigă o ţară şi ce pierde dacă intră în zona euro?</h1>
      <address><time datetime="2019-11-14T22:07:00+00:00">14 Nov 2019, 22:07</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Către finalul anului 2015, profesorul Witold Orlowski se întreba într-o opinie publicată pe Emerging Europe dacă există loc pentru o discuţie raţională privind adoptarea euro în Polonia.</p>
      <p>La mijlocul anului 2015, Polonia întrunea criteriile economice stabilite în Tratatul de la Maastricht prin respectarea cărora unei ţări din Uniunea Europeană i se permite să devină membră a zonei euro.</p>
      <p>Deficitul fiscal se situa la sub 3% din PIB, datoria publică la sub 60% din PIB, iar atât rata inflaţiei, cât şi cea de referinţă a dobânzii erau suficient de scăzute. Singurul element al puzzle-ului era declaraţia guvernului privind intrarea în mecanismul ERM-s, antecamera euro.</p>
      <p>Profesorul Orlowski susţinea la acea vreme că momentul părea potrivit pentru trimiterea de către autorităţile poloneze a unei scrisori în acest sens către Bruxelles, având în vedere şi stabilitatea cursului de schimb în ultimii cinci ani în pofida turbulenţelor de pe pieţele financiare şi lipsa oricărei intervenţii de politic.</p>
      <p>Din păcate, scria profesorul Orlowski, acesta nu este un lucru uşor. Îndeplinirea criteriilor este un lucru. A răspunde la întrebarea privind logica economică a introducerii euro şi determinarea unei liste de ajustări necesare în sistemul economic este alt lucru, potrivit acestuia.</p>
      <p>Cine şi când ar trebui să adere la zona euro? se întreba profesorul Witold Orlowski.</p>
      <p>Iniţial, la sfârşitul anilor ’90, răspunsul era unul simplu. Fiecare stat membru al UE, cu mici excepţii ca britanicii şi danezi, era atât de entuziast cu privire la euro, încât toată lumea îşi dorea cu ardoare să treacă la euro, toată lumea lupta să fie admisă în club. Euro era atât de tentant, încât mai multe ţări nu au ezitat să recurgă la „calcule creative“ pentru a-şi îmbunătăţi situaţia fiscală, iar guvernul grec şi-a falsificat pur şi simplu datele, potrivit profesorului.</p>
      <p>Mai târziu, decizia nu a mai părut una la fel de clară. Mai întâi, problema criteriilor „aspre“ a devenit într-un sens irelevantă. Multe ţări din interiorul zonei euro nu le mai respectă, în timp ce câteva ţări din afara zonei le întrunesc, dar nu se grăbesc să-şi trimită scrisoarea de aplicare.</p>
      <p>În al doilea rând, scria profesorul Orlowski în opinia de pe Emerging Europe, nici discuţiile economice nu mai sunt atât de strânse. Majoritatea economiştilor sunt de acord că, pentru o ţară ca Polonia, adoptarea euro ar putea avea un efect pozitiv asupra creşterii pe termen lung, dar, adaugă aceeaşi majoritate, un curs flexibil de schimb are o mulţime de avantaje în vremuri de turbulenţe financiare. Prin urmare, Polonia nu ar trebui să se grăbească. </p>
      <p>Şi totuşi, cea mai mare problemă se regăseşte în mintea oamenilor, potrivit profesorului. Polonezii află continuu despre problemele zonei euro. Prietenii lor germani şi italieni îi informează despre creşterea dramatică a preţurilor ce urmează introducerii euro. Iar foarte des politicienii avertizează împotriva euro, invocând preţurile exorbitante şi sărăcia generalizată.</p>
      <p>Din păcate, în faţa acestor temeri şi emoţii puternice, argumentele logice nu mai sunt convingătoare. Pe termen lung, Polonia ar trebui să adopte euro, totuşi, scria profesorul Orlowski în 2015.</p>
      <p>În 2017, profesorul Witold Orlowski susţinea că problema euro este neglijată de politicienii polonezi, aceştia considerând că nu va fi niciodată importantă. În opinia sa, însă, în cinci ani problema va fi încă deschisă, iar atunci intrarea în zona euro va veni probabil cu costuri mai mari.</p>
      <p>„Sunt convins că indiferent de problemele pe care euro le-ar putea avea, moneda va fi întotdeauna o monedă puternică, iar zona euro va constitui centrul pieţei europene. Nu ştiu când se va întâmpla acest lucru, dar cred că mai devreme sau mai târziu Polonia va dori din nou să intre în zona euro. Chiar dacă astăzi nu suntem interesaţi de euro“, declara profesorul.</p>
      <p>În opinia profesorului Orlowski, există mai multe beneficii decât dezavantaje legate de introducerea euro în Polonia. Principalul beneficiu este că accesul la capital ieftin, cu ajutorul căruia Polonia îşi poate moderniza economia şi se poate dezvolta mai rapid. Dacă o ţară foloseşte corect euro, aceasta se dezvoltă mai rapid. Bineînţeles, ultimul deceniu ne-a învăţat că există şi unele capcane legate de această monedă, arată profesorul.</p>
    </article>
  </body>
</html>