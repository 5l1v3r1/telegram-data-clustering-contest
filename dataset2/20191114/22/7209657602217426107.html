<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/voragine-binari-vignola-1.4886792"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-14T22:37:47+00:00"/>
    <meta property="og:title" content="Bologna Vignola, voragine sotto i binari. Incidente sfiorato, stop ai treni"/>
    <meta property="og:description" content="Massicciata inghiottita dalla rottura di una fognatura"/>
  </head>
  <body>
    <article>
      <h1>Bologna Vignola, voragine sotto i binari. Incidente sfiorato, stop ai treni</h1>
      <h2>Massicciata inghiottita dalla rottura di una fognatura</h2>
      <address><time datetime="2019-11-14T22:37:47+00:00">14 Nov 2019, 22:37</time> by <a rel="author">GABRIELE MIGNARDI</a></address>
      <p>Zola Predosa (Bologna), 15 novembre 2019 - <b>Voragine</b> sotto i binari. <a href="https://www.ilrestodelcarlino.it/bologna/cronaca/bologna-vignola-treni-interrotti-tra-casalecchio-e-bazzano-1.4885902"><b>Treni bloccati</b></a>, incidente sfiorato. È successo ieri mattina a cinquanta metri dalla stazione di <b>Zola Predosa</b> lungo la <b>tratta ferroviaria Bologna-Vignola</b>. Forse per una perdita della condotta fognaria che passa proprio in quel punto, la <b>massicciata </b>che regge traversine e binari è sprofondata per due metri e lungo un tratto di circa tre. Un vuoto di dimensione relativamente ridotta che per la solidarietà del blocco-binari ha retto senza cedimenti nonostante il passaggio di diversi convogli.</p>
      <p>Ad accorgersi della situazione di pericolo e segnalare il fatto è stato, poco dopo le nove del mattino, un <b>operaio di Hera</b> impegnato con la sua squadra in operazioni di controllo della condotta fognaria nel centro abitato di Zola Chiesa. «Siamo arrivati qua e abbiano notato che lì sotto si era creato il vuoto e le traversine stavano sospese nel nulla», hanno spiegato gli operai. In corrispondenza della voragine e perpendicolare alla ferrovia scorre sotto terra una condotta importante della fognatura comunale. Con ogni probabilità è stata proprio la perdita di questo grosso tubo di cemento, con le forti precipitazioni dei giorni scorsi, a generare la<b> fuoriuscita di liquami </b>che hanno eroso in profondità gli inerti di terra e ghiaia che costituiscono la massicciata. Le verifiche di Hera e Fer, proprietaria dell’infrastruttura, sono in corso. Già ieri mattina Fer, in una nota, nel dare comunicazione dell’interruzione della circolazione, riferiva di «...problemi accidentali probabilmente correlati alla rottura di una fognatura». I treni del mattino, almeno otto convogli nelle due direzioni, erano regolarmente transitati sul tratto senza che ci fossero allerte. Solo alle 11 è arrivato lo stop, con pesanti disagi per i passeggeri.</p>
      <p><b>Un convoglio</b> proveniente da Bologna è stato <b>bloccato </b>alla stazione di Zola Chiesa, a una quarantina di metri dal cedimento. I venti passeggeri che stavano sul treno sono stati trasbordati sull’autobus della linea 94 gestita da Tper, che ha allestito un servizio di convogli sostitutivi nelle tre tratte: Bologna-Casalecchio, Casalecchio-Via Lunga e Via Lunga-Vignola. Sul posto anche la Polizia locale Reno Lavino.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/bologna-vignola-treni-interrotti-tra-casalecchio-e-bazzano-1.4885902"/>
      </related>
    </article>
  </body>
</html>