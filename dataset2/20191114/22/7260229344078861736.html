<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/cronaca/19_novembre_15/matsumoto-ospedale-un-malore-papa-capitan-harlok-grave-db2cd946-07e4-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Leiji Matsumoto, malore a Torino: il papà di Capitan Harlock è grave"/>
    <meta property="og:description" content="Il maestro del fumetto è ora ricoverato alle Molinette per accertamenti"/>
  </head>
  <body>
    <article>
      <h1>Leiji Matsumoto, malore a Torino: il papà di Capitan Harlock è grave</h1>
      <h2>Il maestro del fumetto è ricoverato all’ospedale Molinette per accertamenti. Si trovava al Cinema Massimo quando si è sentito poco bene</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Simona Lorenzetti</a></address>
      <p><b>Leiji Matsumoto</b>, 82 anni, papà di <b>Capitan Harlock</b>, è stato colpito da un malore questa sera, 15 novembre, mentre si trovava al cinema Massimo di Torino, dove era in programma la proiezione di <b>«Galaxy Express 999»</b>. Il maestro del fumetto - <a href="https://torino.corriere.it/cultura/19_novembre_15/leiji-matsumoto-dopo-torino-vorrei-andare-marte-8932fec6-0722-11ea-8c46-e24c6a436654.shtml">in questi giorni ospite in città</a> - è ora ricoverato all’ospedale Molinette per accertamenti: le sue condizioni appaiono gravi: il sospetto è che sia stato colpito da un ictus.</p>
      <slideshow>
        <figure>
          <img src="https://images2-torino.corriereobjects.it/methode_image/2019/11/15/Torino/Foto%20Gallery/14119767_MGTHUMB-INTERNA.jpg"/>
          <figcaption>Leiji Matsumoto a Torino: il leggendario fumettista giapponese visita la città</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/15/Torino/Foto%20Gallery/14119915_MGTHUMB-INTERNA.jpg"/>
          <figcaption>Leiji Matsumoto a Torino: il leggendario fumettista giapponese visita la città</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/15/Torino/Foto%20Gallery/2c547a69a4de0792862ea4a5d07d411f_MGTHUMB-INTERNA.jpg"/>
          <figcaption>Leiji Matsumoto a Torino: il leggendario fumettista giapponese visita la città</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/15/Torino/Foto%20Gallery/14119917_MGTHUMB-INTERNA.jpg"/>
          <figcaption>Leiji Matsumoto a Torino: il leggendario fumettista giapponese visita la città</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/15/Torino/Foto%20Gallery/14119909_MGTHUMB-INTERNA.jpg"/>
          <figcaption>Leiji Matsumoto a Torino: il leggendario fumettista giapponese visita la città</figcaption>
        </figure>
        <figcaption>Leiji Matsumoto a Torino: il leggendario fumettista giapponese visita la città</figcaption>
      </slideshow>
      <h4>Improvviso malore</h4>
      <p>Matsumoto è stato colto da un improvviso malore pochi minuti dopo essersi presentato al Cinema Massimo per un dibattito botta e risposta con il pubblico e per assistere alla proiezione di «Galaxy Express 999». Il disegnatore in mattinata era stato al Mercato Centrale per un incontro sul design riservato agli studenti dello Iaad. Dopo il pranzo alla Nuvola Lavazza è tornato in albergo per riposarsi. Nonostante si sentisse molto affaticato, Matsumoto ha voluto comunque andare al Massimo. Ma il malore lo ha costretto a rientrare in hotel, dove è stato affidato alle cure del 118. Alle Molinette i medici lo hanno sottoposto ad accertamenti. L’artista è giunto a Torino giovedì per un fitto programma di appuntamenti organizzato dall’Associazione culturale Leiji Matsumoto.</p>
      <h4>Annullati tutti gli eventi in programma</h4>
      <p>Tutti gli eventi del tour italiano di Leiji Matsumoto per i 40 anni di «Capitan Harlock» sono stati annullati. A comunicarlo l’associazione culturale che porta il nome del famoso disegnatore giapponese. «La presenza del Maestro - spiega l’associazione - è esclusa da tutti gli appuntamenti di Torino, Bologna e Reggio Emilia organizzati per la celebrazioni dei 40 anni di Capitan Harlock; appena possibile forniremo maggiori dettagli. Ci scusiamo con tutti gli appassionati anche nome del maestro ed auguriamo a lui pronta guarigione». A Torino, Matsumoto avrebbe dovuto partecipare ad alcuni eventi al Mao, al Museo del Cinema e al Mufant per poi spostarsi a Bologna e Reggio Emilia il 18 e 19 novembre.</p>
      <p>© RIPRODUZIONE RISERVATA</p>
      <p>Questo pezzo è in aggiornamento</p>
    </article>
  </body>
</html>