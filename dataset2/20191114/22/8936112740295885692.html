<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/euro-2020-anglia-i-czechy-awansowaly-do-mistrzostw-europy,985534.html"/>
    <meta property="og:site_name" content="TVN24"/>
    <meta property="article:published_time" content="2019-11-14T22:47:00+00:00"/>
    <meta property="og:title" content="Anglicy i Czesi świętują. Też jadą na Euro"/>
    <meta property="og:description" content="Reprezentacja Anglii efektownie uczciła swój tysięczny oficjalny mecz. Piłkarze Garetha Southgateaa rozbili Czarnogórę 7:0 i przypieczętowali awans do przyszłorocznych mistrzostw Europy. Na Wembley..."/>
  </head>
  <body>
    <article>
      <h1>Anglicy i Czesi świętują. Też jadą na Euro</h1>
      <address>
        <time datetime="2019-11-14T22:47:00+00:00">14 Nov 2019, 22:47</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/aefa44af-38c2-401a-8dcc-9f8b68feb7c0.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/89e71b16-ce0a-410c-8eda-33f5249c2b8f-480p.mp4"/>
          <figcaption>Anglia zdemolowała Czarnogórę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/721676e1-198c-4e6e-820c-65417fa114a1-480p.mp4"/>
          <figcaption>Anglia - Kosowo w el. Euro 2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/f552c4de-fd0a-4ef1-b636-75409c9b650a-480p.mp4"/>
          <figcaption>Włochy - Grecja w eliminacjach Euro 2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/92670d70-90ff-47dd-84d1-f61e6aecaec5-480p.mp4"/>
          <figcaption>Ukraina awansowała na Euro 2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/c2ab575e-677a-4058-bf5e-11725cd22cdd-480p.mp4"/>
          <figcaption>N'Golo Kante i Michy Batshuayi zaprezentowali piłkę na Euro...</figcaption>
        </figure>
        <figcaption>Anglia jedzie na Euro 2020 Foto: PAP/EPA | Video: PAP/EPA</figcaption>
      </slideshow>
      <h3>Reprezentacja Anglii efektownie uczciła swój tysięczny oficjalny mecz. Piłkarze Garetha Southgateaa rozbili Czarnogórę 7:0 i przypieczętowali awans do przyszłorocznych mistrzostw Europy. Na Wembley królował Harry Kane, autor trzech trafień. Na Euro 2020 jadą również Czesi.</h3>
      <p>W Londynie napastnik Tottenhamu szybko, bo w 37 minut, skompletował hat-tricka. Jeszcze szybciej trzy asysty z rzędu zgarnął Ben Chillwell. Lewy obrońca Leicesteru City w 11. minucie podawał, gdy prowadzenie Anglikom dał Alex Oxlade-Chamberlain. W 19. i 24. minucie idealnie dośrodkowywał na głowę Harry'ego Kane'a. Najpierw z rzutu wolnego, potem rożnego.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/0ffc0edf-e389-4db5-88d1-2a60652d077c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Harry Kane miał magiczny wieczór - potrzebował 37 minut na trzy gole<cite>Źródło: PAP/EPA</cite></figcaption>
      </figure>
      <p>Trzeci gol Kane'a w spotkaniu z Czarnogórą był jego jedenastym w tych eliminacjach. W reprezentacji strzelił już 31 goli. W tabeli najlepszych strzelców wszech czasów jest już na szóstym miejscu.</p>
      <p>Przed snajperem Spurs już tylko Michael Owen, Jimmy Greaves, Gary Lineker, Bobby Charlton i Wayne Rooney. Gary Lineker (obecnie dziennikarz BBC) jednak uważa, że dorobek Kane'a został zbudowany na meczach ze słabymi rywalami...</p>
      <h3>Dawno tyle nie strzelali</h3>
      <p>Anglicy do przerwy prowadzili 5:0, po zmianie stron dołożyli jeszcze dwa gole - samobójczy Aleksandara Sofranaca i trafienie Tammy'ego Abrahama. Wyspiarze strzelili w tym roku już 33 gole. Pierwszy raz od 1982 roku przekroczyli barierę trzydziestu bramek. Wtedy w 15 spotkaniach uzbierali 34 gole.</p>
      <p>Anglicy będą jednym z gospodarzy turnieju.</p>
      <h3>Inni też awansowali</h3>
      <p>W rozgrywanym równolegle drugim spotkaniu grupy A Czesi pokonali w Pilznie reprezentację Kosowa 2:1. Jeszcze przed rozpoczęciem meczu bez trudu można było dostrzec, której ze stron towarzyszą większe nerwy. Zwycięstwo gwarantowało naszym południowym sąsiadom awans na przyszłoroczne mistrzostwa Europy.</p>
      <p>Wygrali, choć nie bez problemu. Goście prowadzili od 50. minuty (Atdhe Nuhiu), ale Czechów uratował Alex Kral, który najpierw wyrównał, a następnie strzelił zwycięskiego gola.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/1ab72515-3c0e-4897-ae1c-3f9112c5e5ad.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Czesi zasłużenie sięgnęli po zwycięstwo nad reprezentacją Kosowa<cite>Źródło: Getty Images</cite></figcaption>
      </figure>
      <p><a href="https://eurosport.tvn24.pl/pilka-nozna,105/turcja-islandia-wynik-na-zywo-i-relacja-eliminacje-euro-2020,985465.html">Z awansu mogą cieszyć się również Francuzi i Turcy.</a> Mistrzowie świata zapewnili sobie udział w turnieju, bowiem Turcja zremisowała z Islandią 0:0 i również awansowała. Trójkolorowi na mecz z Mołdawią wyszli już pewni swego, wygrali 2:1.</p>
      <p><b>Czwartkowe mecze 9. kolejki:</b><br/><b>grupa A </b><br/>Anglia - Czarnogóra 7:0<br/>Czechy - Kosowo 2:1<br/><b>grupa B </b><br/>Serbia - Luksemburg 3:2 <br/>Portugalia - Litwa 6:0<br/><b>grupa H</b><br/>Turcja - Islandia 0:0 <br/>Francja - Mołdawia 2:1 <br/>Albania - Andora 2:2</p>
      <p>Autor: MSk, jac/twis / Źródło: eurosport.pl</p>
    </article>
  </body>
</html>