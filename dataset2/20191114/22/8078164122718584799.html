<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_15/gullit-non-dimentica-milan-ecco-foto-van-basten-rijkaard-91e6797a-07a0-11ea-b2e9-a925197cc31f.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Gullit nostalgico ricorda il vecchio Milan: posta la foto con Van Basten e Rijkaard  "/>
    <meta property="og:description" content="L’ex campione olandese ha postato un vecchio scatto con gli ex compagni su Instagram: un’immagine nostalgica per i tifosi rossoneri"/>
  </head>
  <body>
    <article>
      <h1>Gullit nostalgico ricorda il vecchio Milan: posta la foto con Van Basten e Rijkaard  </h1>
      <h2>Come eravamo: l’ex campione olandese ha mostrato un vecchio scatto con gli ex compagni su Instagram. Un’immagine molto apprezzata dai tifosi rossoneri</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Simona Marchetti</a></address>
      <p>Nostalgia canaglia. Che è poi lo spunto del «Throwback Thursday» lanciato sui social e dove ogni giovedì si ricorda un evento del passato. Solo che l'ultimo #tbt firmato Ruud Gullit è stato un vero e proprio colpo al cuore per i tifosi del Milan che fu (e che da un pezzo non è più), perché l’ex campione rossonero ha pensato bene <a href="https://www.instagram.com/p/B42Np_ygtJ-/">di pubblicare su Instagram</a> una foto storica insieme con gli ex compagni di squadra Marco Van Basten e Frank Rijkaard. Ovvero, un capitolo di storia del calcio impossibile da dimenticare.</p>
      <p><b>Immortalati su una non meglio precisata spiaggia tropicale negli anni Ottanta, i tre olandesi indossano uno striminzito costumino da bagno</b> («Looking sharp in speedo’s», ha commentato non a caso lo stesso Gullit, oggi 57enne, nella didascalia della foto) e fra le centinaia di commenti, spiccavano proprio quelli dei nostalgici tifosi del Milan, pronti ad ammettere come Gullit, Van Basten e Rijkaard non avessero bisogno della maglia rossonera per incutere timore agli avversari, stante i fisici scultorei «da bronzi di Riace».</p>
      <p><b>E in effetti negli anni d’oro di Silvio Berlusconi come presidente del Milan, il trio olandese è stato fondamentale,</b> contribuendo ai successi del club sia in Italia che in Europa. Ma non va dimenticata nemmeno la Nazionale olandese, che proprio grazie a Gullit, Van Basten e Rijkaard vinse l’Europeo nel 1988, con i primi due a segno nella finale contro la Russia. «Vi vorrei titolari anche a 80 anni», ha commentato un giovane tifoso in rete. E probabilmente non c’è milanista che non sarebbe d’accordo con lui...</p>
    </article>
  </body>
</html>