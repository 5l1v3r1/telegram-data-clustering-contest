<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/stsena/mat-deymn-gordo-zayavyavam-che-sm-nay-tpiyat-aktor-za-vsichki-vremena_news709296.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T22:32:00+00:00"/>
    <meta property="og:title" content="Мат Деймън: Гордо заявявам, че съм най-тъпият актьор за всички времена"/>
    <meta property="og:description" content="Носителят на Оскар направи това признание по повод отказа му да играе главната роля в &quot;Аватар“"/>
  </head>
  <body>
    <article>
      <h1>Мат Деймън: Гордо заявявам, че съм най-тъпият актьор за всички времена</h1>
      <h2>Носителят на Оскар направи това признание по повод отказа му да играе главната роля в "Аватар“</h2>
      <address>
        <time datetime="2019-11-14T22:32:00+00:00">14 Nov 2019, 22:32</time>
      </address>
      <p>https://blitz.bg/stsena/mat-deymn-gordo-zayavyavam-che-sm-nay-tpiyat-aktor-za-vsichki-vremena_news709296.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573736327-ae5dd8e9aa0c47b9a3e82ae03a77f0e5.jpg"/>
      </figure>
      <p><b>Мога гордо да заявя, че аз съм най-тъпият актьор за всички времена, най-лошият бизнесмен. </b><br/><br/>Това заяви в сутрешния блок на Би Би Си холивудската суперзвезда Мат Деймън в присъствието на Крисчън Бейл, с когото си партнират в излизащия тази седмица на екраните филм "Пълно ускорение“.<br/><br/>Носителят на Оскар направи това признание по повод отказа му да играе главната роля в "Аватар“, за която режисьорът Джеймс Камерън му предложил навремето 10% от приходите на филма.<br/><br/>Деймън отказал, ролята отиде в Сам Уортингтън, филмът се превърна в явление не само в изкуството, но и в боксофиса – до днес има приход от над 2,5 милиарда долара, по който отстъпва само на "Отмъстителите: Краят" в историята на киното.<br/> <br/>"Не искам да слушам, определено не искам да го чуя", усмихна се Деймън, когато водещият прошепка, че той се е лишил от цели 250 милиона долара, полагащи му се от 10-те процента от офертата на Джеймс Камерън.<br/><br/>"Най-болезненото за мен бе, че не играх във филм, режисиран от Джим (Джеймс Камерън)“, добави Мат Деймън, което удиви Крисчън Бейл: "Ти си загубил четвърт милиард долара, а те боли, че не си играл за Джим?!“ "Да, казвам, че съм готов следващия път да играя и без пари за него“, каза Мат Деймън, а Крисчън Бейл услужливо предложи той да прибере 10-те процента на Мат.</p>
    </article>
  </body>
</html>