<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597408/synergatis-tou-tramp-mplokare-tin-apofasi-gia-ti-genoktonia-ton-armenion"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T22:13:00+00:00"/>
    <meta property="og:title" content="Συνεργάτης του Τραμπ μπλόκαρε την απόφαση για τη γενοκτονία των Αρμενίων"/>
    <meta property="og:description" content="Σημαίνων ρεπουμπλικανός γερουσιαστής που συναντήθηκε με τον πρόεδρο της Τουρκίας κατά την επίσκεψή του στην Ουάσινγκτον μπλόκαρε απόφαση της Γερουσίας που..."/>
  </head>
  <body>
    <article>
      <h1>Συνεργάτης του Τραμπ μπλόκαρε την απόφαση για τη γενοκτονία των Αρμενίων</h1>
      <address><time datetime="2019-11-14T22:13:00+00:00">14 Nov 2019, 22:13</time> by <a rel="author">sigmalive</a></address>
      <p>Σημαίνων ρεπουμπλικανός γερουσιαστής που συναντήθηκε με τον πρόεδρο της Τουρκίας κατά την επίσκεψή του στην Ουάσινγκτον μπλόκαρε απόφαση της Γερουσίας που αναγνωρίζει τη γενοκτονία των Αρμενίων, μετά την επίσημη αναγνώρισή της από τη Βουλή των Αντιπροσώπων με συντριπτική πλειοψηφία στα τέλη Οκτωβρίου.</p>
      <p>Ο γερουσιαστής Λίντσεϊ Γκράχαμ μπλόκαρε την προσπάθεια Δημοκρατικών βουλευτών να υιοθετηθεί αυτή η απόφαση μέσω ταχείας διαδικασίας στη Γερουσία, σχεδόν μόλις μια ώρα μετά τη συνάντησή του με τον Ρετζέπ Ταγίπ Ερντογάν χθες, Τετάρτη, στον Λευκό Οίκο.</p>
      <p>Ο Γκράχαμ δήλωσε ότι η αντίρρησή του σε αυτό δεν είχε στόχο να "χρυσώσει την Ιστορία ή να προσπαθήσει να την ξαναγράψει, αλλά να διεκπεραιώσει το παρόν".</p>
      <p>Ο γερουσιαστής της Νότιας Καρολίνας, στενός συνεργάτης του Ντόναλντ Τραμπ, είχε διαφωνήσει έντονα με την απόφαση της αποχώρησης των αμερικανικών δυνάμεων από τη βορειοανατολική Συρία και είπε πολύ σκληρά λόγια για την Τουρκία μετά την επίθεση της Άγκυρας στον τομέα αυτό, την οποία εξαπέλυσε μετά την αμερικανική απόφαση.</p>
      <p>Ο αρχηγός της ρεπουμπλικανικής πλειοψηφίας στη Γερουσία Μιτς ΜακΚόνελ θα μπορεί πάντα μέσω της καθιερωμένης διαδικασίας να θέσει την απόφαση αυτή προς ψήφιση.</p>
      <p>Αλλά η ενέργεια του Γκράχαμ προκάλεσε την οργή των Δημοκρατικών. "Αν δεν μπορείτε να καταγγείλετε μια γενοκτονία, τότε για ποιο πράγμα αγωνίζεστε Λίντσεϊ Γκράχαμ;" έγραψε στο Twitter η δημοκρατική βουλευτής Κάθριν Κλαρκ.</p>
      <p>Ο Δημοκρατικός γερουσιαστής Ρόμπερτ Μενέντεζ που είχε κινήσει αυτή την ταχεία διαδικασία στην άνω βουλή δήλωσε ότι θα συνεχίσει να "αγωνίζεται μέχρι η Γερουσία να αναγνωρίσει επιτέλους αυτό το ιστορικό γεγονός".</p>
      <p>Η γενοκτονία των Αρμενίων αναγνωρίζεται από σχεδόν τριάντα χώρες και την κοινότητα των ιστορικών. Σύμφωνα με τις εκτιμήσεις, από 1,2 εκατομμύριο έως 1,5 εκατομμύριο Αρμένιοι σφαγιάστηκαν κατά τη διάρκεια του Α΄Παγκοσμίου Πολέμου από τα στρατεύματα της Οθωμανικής Αυτοκρατορίας, τότε συμμάχου της Γερμανίας και της Αυστροουγγαρίας. Η Τουρκία αρνείται τον όρο "γενοκτονία".</p>
      <p>Η υιοθέτηση της απόφασης με 405 ψήφους επί συνόλω 435 στη Βουλή των Αντιπροσώπων είχε προκαλέσει την οργή της 'Αγκυρας, που την είχε καταγγείλει ως "προσβολή" και ως ένα μέτρο "άνευ ουδεμίας αξίας".</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>