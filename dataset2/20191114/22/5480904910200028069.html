<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-anglie-francie-a-turecka-si-zajistili-misto-na-me/1821208?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T22:59:00+00:00"/>
    <meta property="og:title" content="Fotbalisté Anglie, Francie a Turecka si zajistili místo na ME"/>
    <meta property="og:description" content="Praha - Fotbalisté Anglie v jubilejním 1000. zápase rozstříleli 7:0 Černou Horu a zajistili si místo na mistrovství Evropy. Postup dnes oslavili rovněž mistři světa z Francie, Česká republika a také Turecko, naopak až do posledního kola budou muset o místo na Euru bojovat obhájci titulu Portugalci, přestože deklasovali 6:0 Litvu."/>
  </head>
  <body>
    <article>
      <h1>Fotbalisté Anglie, Francie a Turecka si zajistili místo na ME</h1>
      <address><time datetime="2019-11-14T22:59:00+00:00">14 Nov 2019, 22:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Anglie v jubilejním 1000. zápase rozstříleli 7:0 Černou Horu a zajistili si místo na mistrovství Evropy. Postup dnes oslavili rovněž mistři světa z Francie, Česká republika a také Turecko, naopak až do posledního kola budou muset o místo na Euru bojovat obhájci titulu Portugalci, přestože deklasovali 6:0 Litvu.</p>
      <p>Anglii by sice k postupu stačil i bod, ale domácí tým nedal při sváteční příležitosti ve Wembley soupeři šanci. Díky hattricku kapitána Harryho Kanea vyhrál první poločas 5:0, když všech pět branek nastřílel za úvodních 37 minut. Rychlejších pět gólů dali Angličané naposledy v roce 1946 za 35 minut Nizozemsku.</p>
      <p>Výběr trenér Garetha Southgatea o dva góly zaostal za nejvyšší soutěžní výhrou a vyhrál šestý ze sedmi kvalifikačních zápasů. Spolu s ním dnes oslavila postup na Euro také Česká republika, která Anglii po senzačním domácím vítězství 2:1 připravila jedinou dosavadní ztrátu v kvalifikaci.</p>
      <p>"Bylo to jediné zaváhání a zareagovali jsme na to skvěle. Chtěli jsme dnes oslavit postup a také pobavit diváky, když šlo o tisící zápas, a myslím, že pěti góly v první půli se nám to povedlo," řekl Kane, který se v pořadí anglických střelců posunul na šesté místo o gól před slavného Alana Shearera.</p>
      <p>Šestadvacetiletý Kane má na kontě 31 zásahů ve 44 zápasech, Shearer dal 30 branek v 76 utkáních. "Všichni víme, že Shearer byl fantastický střelec. Je to pěkný milník, ale snad ještě nějaké góly přijdou," prohlásil útočník Tottenhamu.</p>
      <p>Místo na šampionátu mají v předstihu jisté i Turci díky bezbrankové remíze s Islandem. Tento výsledek na turnaj poslal rovněž mistry světa Francouze ještě před jejich utkáním s Moldavskem. V něm evropští vicemistři sice od deváté minuty prohrávali, ale ještě do přestávky srovnal Raphaël Varane a výhru z penalty zajistil v 79. minutě Olivier Giroud.</p>
      <p>Portugalsko k vysoké výhře nasměroval třemi góly Cristiano Ronaldo, ale protože Srbsko si poradilo 3:2 s Lucemburskem, budou muset mistři Evropy bojovat o postup až do posledního kola. Portugalci mají na druhém místě, které jako poslední zajišťuje postup, náskok jednoho bodu právě před Srbskem.</p>
      <p>Výhoda je ale na straně výběru trenéra Fernanda Santose. Posledním soupeřem Portugalska bude totiž Lucembursko, které prohrálo poslední čtyři zápasy. Srbové nastoupí proti dosud neporaženému lídrovi skupiny B Ukrajině.</p>
      <p>Ronaldo navíc proti Lucembursku nebude hrát pouze o postup, ale také se může stát teprve druhým hráčem v historii po někdejším íránském střelci Alim Daeím, který za reprezentaci nastřílí 100 branek. Hvězda Juventusu má po 55. hattricku v kariéře zatím na kontě 98 branek. Daeí dal během kariéry 109 gólů.</p>
      <p>Po dnešku má jisté místo na Euru deset týmů. Dnes si zajistily postup Turecko, Francie, Anglie a Česká republika, už dříve ho mohly slavit Belgie, Itálie, Polsko, Rusko, Španělsko a Ukrajina. Šampionát se uskuteční příští rok na přelomu června a července ve dvanácti evropských zemích.</p>
      <h3>Bulharsko před zápasem s Čechy prohrálo s Paraguayí </h3>
      <p>Fotbalisté Bulharska prohráli v přípravném utkání v Sofii s Paraguayí 0:1. Nedělního posledního soupeře českých reprezentantů v kvalifikaci mistrovství Evropy poprvé vedl trenér Georgi Dermendžiev, který po říjnovém debaklu 0:6 s Anglií vystřídal na lavičce Krasimira Balakova.</p>
      <p>Bulhaři zatím v kvalifikaci ani jednou nevyhráli, ze sedmi zápasů třikrát remizovali. Neuspěli ani v přípravě s jihoamerickým protivníkem, kterou rozhodl po hodině hry gól Miguela Almirona.</p>
      <h3>Kvalifikace fotbalového ME 2020:</h3>
      <p>--------</p>
      <p>
        <b>Skupina A:</b>
      </p>
      <p>
        <b>Londýn: Anglie - Černá Hora 7:0 (5:0)</b>
      </p>
      <p>Branky: 19., 24. a 37. Kane, 11. Oxlade-Chamberlain, 30. Rashford, 66. vlastní Šofronac, 84. Abraham.</p>
      <p>
        <b>Tabulka:</b>
      </p>
      <ul>
        <li>1. | Anglie | 7 | 6 | 0 | 1 | 33:6 | 18</li>
        <li>2. | ČR | 7 | 5 | 0 | 2 | 13:10 | 15</li>
        <li>3. | Kosovo | 7 | 3 | 2 | 2 | 13:12 | 11</li>
        <li>4. | Bulharsko | 7 | 0 | 3 | 4 | 5:17 | 3</li>
        <li>5. | Černá Hora | 8 | 0 | 3 | 5 | 3:22 | 3</li>
      </ul>
      <p>  </p>
      <p>
        <b>Skupina B:</b>
      </p>
      <p>
        <b>Faro: Portugalsko - Litva 6:0 (2:0)</b>
      </p>
      <p>Branky: 7. z pen., 22. a 65. Ronaldo, 52. Pizzi, 56. Paciencia, 63. Silva.</p>
      <p>
        <b>Bělehrad: Srbsko - Lucembursko 3:2 (2:0)</b>
      </p>
      <p>Branky: 11. a 43. Mitrovič, 70. Radonjič - 54. Rodrigues, 75. Turpel.</p>
      <p>
        <b>Tabulka:</b>
      </p>
      <ul>
        <li>1. | Ukrajina | 7 | 6 | 1 | 0 | 15:2 | 19</li>
        <li>2. | Portugalsko | 7 | 4 | 2 | 1 | 20:6 | 14</li>
        <li>3. | Srbsko | 7 | 4 | 1 | 2 | 15:15 | 13</li>
        <li>4. | Lucembursko | 7 | 1 | 1 | 5 | 7:14 | 4</li>
        <li>5. | Litva | 8 | 0 | 1 | 7 | 5:25 | 1</li>
      </ul>
      <p>
        <b>Skupina H:</b>
      </p>
      <p>
        <b>Istanbul: Turecko - Island 0:0</b>
      </p>
      <p>
        <b>Saint-Denis: Francie - Moldavsko 2:1 (1:1)</b>
      </p>
      <p>Branky: 35. Varane, 79. Giroud z pen. - 9. Rata.</p>
      <p>
        <b>Elbasan: Albánie - Andorra 2:2 (1:1)</b>
      </p>
      <p>Branky: 6. Balaj, 55. Manaj - 18. a 48. Martínez.</p>
      <p>
        <b>Tabulka:</b>
      </p>
      <ul>
        <li>1. | Francie | 9 | 7 | 1 | 1 | 23:6 | 22</li>
        <li>2. | Turecko | 9 | 6 | 2 | 1 | 16:3 | 20</li>
        <li>3. | Island | 9 | 5 | 1 | 3 | 12:10 | 16</li>
        <li>4. | Albánie | 9 | 4 | 1 | 4 | 16:12 | 13</li>
        <li>5. | Andorra | 9 | 1 | 1 | 7 | 3:18 | 4</li>
        <li>6. | Moldavsko | 9 | 1 | 0 | 8 | 3:24 | 3</li>
      </ul>
    </article>
  </body>
</html>