<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/mzs-ukrajini-privitalo-shvalennya-oon-krimskoji-rezolyuciji-640025.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T22:13:03+00:00"/>
    <meta property="og:title" content="МЗС України привітало схвалення ООН кримської резолюції"/>
    <meta property="og:description" content="МЗС України підтримало заклик резолюції до Росії забезпечити доступ міжнародних моніторингових місій до окупованого півострова"/>
  </head>
  <body>
    <article>
      <h1>МЗС України привітало схвалення ООН кримської резолюції</h1>
      <address>
        <time datetime="2019-11-14T22:13:03+00:00">14 Nov 2019, 22:13</time>
      </address>
      <h4>МЗС України підтримало заклик резолюції до Росії забезпечити доступ міжнародних моніторингових місій до окупованого півострова</h4>
      <p>Міністерство закордонних справ України привітав схвалення Третім комітетом 74-ї сесії Генасамблеї ООН резолюції «Ситуація з правами людини в Автономній Республіці Крим та м. Севастополі.</p>
      <p>Про це йдеться в коментарі <a href="https://mfa.gov.ua/ua/press-center/news/75964-komentar-mzs-u-zvjazku-zi-skhvalennyam-tretim-komitetom-74-ji-sesiji-generalynoji-asambleji-oon-projektu-rezolyuciji-situacija-z-pravami-lyudini-v-avtonomnij-respublici-krim-ta-m-sevastopoli-ukrajina">МЗС.</a></p>
      <p>«МЗС України вітає схвалення 14 листопада 2019 року Третім комітетом 74-ї сесії Генеральної Асамблеї ООН оновленої та посиленої резолюції «Ситуація з правами людини в Автономній Республіці Крим та м. Севастополі, Україна», - йдеться в повідомленні.</p>
      <p>Зазначається, що цей документ є важливим елементом політики деокупації тимчасово окупованих територій України, яка послідовно здійснюється, у тому числі на виконання Указу Президента України «Про невідкладні заходи з проведення реформ та зміцнення держави».</p>
      <p>«Проєкт резолюції має на меті припинити порушення державою-окупантом прав людини на півострові, протидіяти спробам легітимізувати окупацію та анексію АР Крим та м.Севастополя, а також консолідувати позицію міжнародної спільноти щодо незмінності статусу Криму як невід’ємної складової частини України», - наголошують в МЗС.</p>
      <p>Потужним сигналом, підкреслили у міністерстві, стала фіксація в резолюції факту здійснення державою-окупантом політики, яка має на меті примусову зміну складу населення півострова, включаючи як шляхом переслідування окремих категорій кримчан, у т.ч. представників кримськотатарського народу, репресій проти правозахисників, так і через переселення на тимчасово окуповану територію свого власного населення. Така практика прямо заборонена міжнародним гуманітарним правом, є порушенням Женевських конвенцій 1949 року та кваліфікується як воєнний злочин.</p>
      <p>МЗС України підтримало заклик резолюції до Росії забезпечити належний і безперешкодний доступ міжнародних моніторингових місій і неурядових правозахисних організацій до окупованого півострова. В міністерстві наголосили, що їхня присутність та дотримання державою-окупантом міжнародного права з прав людини і міжнародного гуманітарного права має надважливе значення для недопущення подальшого погіршення ситуації.</p>
      <p>Окремо в МЗС відзначили, що мандат СММ ОБСЄ передбачає безпечний і безперешкодний доступ до всієї території України, включаючи АР Крим та м. Севастополь.</p>
      <p>Нагадаємо, 14 листопада Третій комітет Генеральної асамблеї ООН схвалив проєкт резолюції «Ситуація з правами людини в Автономній Республіці Крим та місті Севастополь, Україна», у якому <a href="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html">вперше застосовано визначення «агресія».</a></p>
      <p>Раніше Генасамблея ООН ухвалила три резолюції щодо порушення прав людини в Криму – у 2016, 2017 та 2018 роках, проте Росія проігнорувала їх виконання.</p>
      <p>Третій комітет Генеральної Асамблеї ООН розглядає соціальні, гуманітарні та культурні питання.</p>
      <related>
        <a href="https://glavcom.ua/economics/finances/sluga-narodu-poyasnila-chomu-zhitelyam-okupovanih-teritoriy-treba-viplachuvati-socialku-639720.html"/>
        <a href="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html"/>
        <a href="https://glavcom.ua/country/incidents/v-oon-nazvali-viynu-na-donbasi-naystarishim-konfliktom-u-sviti-639803.html"/>
      </related>
    </article>
  </body>
</html>