<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33084/de-poli-telesystem-con-lincentivo-un-tv-da-22-a-49-euro-e-il-decoder-e-gratis"/>
    <meta property="og:site_name" content="DDay.it"/>
    <meta property="article:published_time" content="2019-11-14T22:13:00+00:00"/>
    <meta property="og:title" content="De Poli (Telesystem): &quot;Con l'incentivo, un TV da 22&quot; a 49 euro. E il decoder è gratis&quot;"/>
    <meta property="og:description" content="Flavio De Poli, amministratore delegato di Telesystem, ci racconta le opportunità e i rischi del nuovo Switch off e del Bonus TV: &quot;O si anticipano le vendite o ci troveremo nella stessa situazione dei seggiolini auto per bambini&quot;"/>
  </head>
  <body>
    <article>
      <h1>De Poli (Telesystem): "Con l'incentivo, un TV da 22" a 49 euro. E il decoder è gratis"</h1>
      <h2>Flavio De Poli, amministratore delegato di Telesystem, ci racconta le opportunità e i rischi del nuovo Switch off e del Bonus TV: "O si anticipano le vendite o ci troveremo nella stessa situazione dei seggiolini auto per bambini"</h2>
      <address><time datetime="2019-11-14T22:13:00+00:00">14 Nov 2019, 22:13</time> by <a rel="author">Gianfranco Giardina</a></address>
      <p>A Bologna, a margine del roadshow di Tivusat che abbiamo seguito, abbiamo avuto modo di incontrare Flavio De Poli, amministratore delegato di Telesystem, azienda tra le più importanti per quanto riguarda la produzione e commercializzazione di decoder e, da qualche tempo, anche TV. L'argomento è quello del momento: switch-off del digitale terrestre e Bonus TV.</p>
      <figure>
        <iframe src="https://www.youtube.com/embed/eQUZaSz8s7I" width="640" height="360" data-service="Youtube" scrolling="no"/>
      </figure>
      <h3> </h3>
      <h3>DDAY.it: Cosa avete predisposto per lo switch off, il cui processo che ci porterà al passaggio al DVB-T2 del giugno 2022?</h3>
      <p><b>Flavio De Poli</b>: "<i>Per quanto riguarda i decoder abbiamo già pronto il decoder adatto agli incentivi, che offre qualcosa di più rispetto a quelli base: sarà dual tuner con la funzionalità PVR e si chiamerà "Facile", proprio perché avrà un telecomando adatto a tutti gli utenti, anche gli anziani</i>".</p>
      <p> </p>
      <h3>DDAY.it: Un decoder, immaginiamo da 49,99 euro…</h3>
      <p><b>De Poli</b>: "<i>Quello che ho indicato costerà qualcosa in più, 59 euro di prezzo consigliato. Ma ci saranno anche decoder che si porteranno a casa gratuitamente (costano meno di 50 euro, ndr), salvo quello Tivusat che ha un costo più alto e che, con l'incentivo, sarà scontato di 50 euro.- Ha senso quindi avere un modello un po' più evoluto che resti all'interno dell'incentivo</i>".</p>
      <p> </p>
      <h3>DDAY.it: Voi proponente anche dei TV che sono disponibili - cosa oramai rara - anche sulle piccole dimensioni, molto utili per i TV della cucina o delle camerette…</h3>
      <p><b>De Poli</b>: "<i>Abbiamo una gamma di TV da 19 a 55 pollici, quindi anche le piccole dimensioni che i grandi brand hanno dismesso. Si tratta di televisori e non monitor TV. Stiamo inserendo tutti i nostri prodotti compatibili nel portale che poi darà accesso al finanziamento</i>". </p>
      <p> </p>
      <h3>DDAY.it: E con i 50 euro di Bonus TV a che prezzi si arriva?</h3>
      <p><b>De Poli</b>: "<i>Il nostro 22 pollici sarà in vendita a 109 euro di prezzo consigliato, che con l'incentivo arriva a 59 euro. In realtà, credo che qualche realtà distributiva cercherà di scendere ancora un po' e arrivare alla soglia psicologica di 49 euro incentivato. Poi sarà il cliente a decidere se preferisce un decoder gratuito o se spendere 50-70 euro per un TV nuovo da 22-24 pollici</i>".</p>
      <p> </p>
      <h3>DDAY.it: che ne pensa del processo del nuovo switch off, soprattutto con riferimento ai tempi stretti?</h3>
      <p><b>De Poli</b>: "<i>Il tempo è molto poco. Il primo switch off è durato 4 anni e mezzo; oggi dovremo fare più o meno le stesse cose in due anni, due anni e mezzo, e all'unisono su tutto il territorio nazionale e non più per aree. A mio avviso se i broadcaster, al di là delle attività di comunicazione, non mettono in campo dei piccoli 'disagi' per il cliente (passando qualche canale a DVB-T2 prima del tempo, ndr), difficilmente riusciremo a fare il passaggio al DVB-T2 nel 2022. Se si arriva all'ultimo giorno con milioni di TV ancora da adeguare, sarà poi impossibile farlo in negozio in poche ore. Non si può vendere in un mese il quantitativo di TV e decoder che normalmente si vende in cinque anni in Italia</i>".</p>
      <p> </p>
      <h3>DDAY.it: Vuol dire che c'è il rischio che si arrivi a un punto di rottura, con i negozi senza merce, o comunque senza merce valida?</h3>
      <p><b>De Poli</b>: "<i>Certo, basta vedere cos'è successo adesso con la vicenda dei seggiolini auto dei bambini: non c'è merce a causa della mancata programmazione ed è stato necessario rinviare le multe. Purtroppo però nel nostro caso, la cessione della banda 700 MHz non è rinviabile e quindi non ci saranno deroghe che tengano…</i>"</p>
      <p> </p>
    </article>
  </body>
</html>