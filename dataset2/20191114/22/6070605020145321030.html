<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Madrid-dinamica-positiva-Barca-Eurolliga_0_2343965818.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T22:11:36+00:00"/>
    <meta property="og:title" content="El Madrid frena la dinàmica positiva del Barça a l'Eurolliga (86-76)"/>
    <meta property="og:description" content="Els blaugranes remunten 20 punts al segon quart però acaben caient en un partit molt físic"/>
  </head>
  <body>
    <article>
      <h1>El Madrid frena la dinàmica positiva del Barça a l'Eurolliga (86-76)</h1>
      <h2>Els blaugranes remunten 20 punts al segon quart però acaben caient en un partit molt físic</h2>
      <address>
        <time datetime="2019-11-14T22:11:36+00:00">14 Nov 2019, 22:11</time>
      </address>
      <p>El Reial Madrid va aconseguir frenar la bona dinàmica del Barça a l’Eurolliga. Els de Svetislav Pesic, que tenien al Wizink Center el primer gran examen de la competició europea, van topar contra un Madrid que va sortir més endollat i va arribar a aconseguir una diferència de 20 punts al segon quart. La reacció blaugrana va ser fulminant i van poder posar-se per davant just abans del descans, però el desgast físic va condicionar la resta de l’enfrontament.</p>
      <p>Nikola Mirotic, amb 19 punts i 14 de valoració, va ser el màxim anotador blaugrana. El montenegrí, que s’enfrontava per segona vegada al seu exequip, va comptar també amb l’ajuda d’Ante Tomic (13 punts) i Kyle Kuric (12 punts), tots dos amb 16 de valoració. Però el seu concurs va ser insuficient per obtenir la victòria. De fet, ells tres van ser els únics que van superar la barrera dels deu punts. Menció a part per a Brandon Davies, que va fer un partit horrible de cara a cistella (0 de 6 llançaments) i va marxar amb 12 negatius de valoració després de jugar 15 minuts.</p>
      <p>El joc del Madrid va ser més coral, amb Antony Randolph com a màxim anotador (16 punts) i amb Campazzo, Deck i Mickey superant la barrera dels deu punts. Els 99 de valoració conjunta enfront dels 57 blaugranes exemplificaven la diferència a la pista, on el Barça va arribar a tenir opcions serioses a l'últim quart però va fallar per petits detalls. “Ens hem complicat molt el partit a la primera part, amb la diferència de menys 20. Ens hem quedat sense energia i ells han tingut més espais per fer cistelles fàcils”, lamentava Kuric.</p>
      <h3>Un inici nefast</h3>
      <p>Els jugadors de Pesic van redreçar al segon quart el naufragi del primer, en què es van veure clarament superats per un Madrid que va estar millor en totes les facetes del joc: en punts, en rebots, en intensitat i en velocitat. El marcador ho resumia amb un 26-4 després dels primers vuit minuts. El partit estava condemnat a fracassar per al Barça, que no trobava la fórmula per parar el vendaval del Madrid. Els blancs estaven esperonats pels aficionats que omplien el Wizink Center, que es posaven el pitet per assistir al que es pensaven que seria una victòria fàcil contra l’etern rival.</p>
      <p>Res feia pensar que el Barça reaccionaria, ni tan sols per haver maquillat el marcador i tancar els primers deu minuts amb un parcial de 32-14 en contra. Els jugadors de Pesic només havien anotat quatre llançaments de 14 i tenien en conjunt tres punts de valoració. Els del Madrid tenien una valoració de 47 i, en l’inici del segon quart, arribarien al màxim avantatge de 20 punts (37-17). Però aquí va arribar una apagada general dels de Laso, que van encaixar de manera sorprenent un parcial de 0-18 que deixava el Barça a només dos punts.</p>
      <p>Tot el que havia tingut el Madrid se li va esfumar de cop, sobretot l’efectivitat en els tirs i l’omnipresència en els rebots. I totes les mancances del Barça es van convertir en virtuts, especialment des del triple. El pavelló va emmudir de cop i només Rudy Fernández, amb un llançament de tres, permetia despertar els blancs. Malgrat tot, la dinàmica havia canviat i el primer temps acabava amb un mínim avantatge del Barça (48-50). El partit tornava a començar.</p>
      <h3>El desgast penalitza</h3>
      <p>Com si fos una qüestió de dinàmiques preestablertes, ara tu i ara jo, el tercer quart havia de ser per al Madrid. Laso va asserenar els seus jugadors, que van seguir concedint en defensa però van afinar la punteria en atac. Això, i la bona gestió de les faltes, els va permetre esgarrapar punts al partit i capgirar el marcador, que se situava 71-64 a falta de deu minuts. Els aficionats van jugar el seu paper en un partit que va acabar sent molt tens. La pressió ambiental i les protestes del Madrid van sorgir efecte en uns col·legiats que, en dues ocasions, van corregir les decisions xiulades inicialment.</p>
      <p>L’últim quart, però, no va poder caure del costat blaugrana, que no en van tenir prou amb la reacció de Higgins, absent fins aleshores, ni amb la direcció de Mirotic. Les defenses es van endurir i al Barça li va faltar una espurna de clarividència. Les cames estaven cansades després d’haver anat a remolc gairebé tota l’estona i el Madrid va trobar més ajudes per combatre els atacs i més espais per rematar el partit.</p>
      <p>D’aquesta manera, el Barça queda empatat amb sis victòries i dues derrotes amb el Maccabi, el Khimki, l’Efes i l’EA7 de Milà; un triomf més que els blancs, que ocupen la setena posició momentània. La setmana vinent els de Pesic jugaran a casa contra el Fenerbahçe, mentre que el Madrid rebrà el Khimki.</p>
    </article>
  </body>
</html>