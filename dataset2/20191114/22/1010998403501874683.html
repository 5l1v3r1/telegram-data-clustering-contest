<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/hiljadi-traktori-blokiraha-centar-na-hamburg.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T22:24:00+00:00"/>
    <meta property="og:title" content="Путин изрази надежда, че Тръмп ще посети Москва в Деня на победата"/>
    <meta property="og:description" content="Той обаче добави, че за момента не планира да се среща с американския президент"/>
  </head>
  <body>
    <article>
      <h1>Путин изрази надежда, че Тръмп ще посети Москва в Деня на победата</h1>
      <h2>Той обаче добави, че за момента не планира да се среща с американския президент</h2>
      <address>
        <time datetime="2019-11-14T22:24:00+00:00">14 Nov 2019, 22:24</time>
      </address>
      <p>Руският президент Владимир Путин изрази надежда, че американският му колега Доналд Тръмп ще посети догодина Москва за честванията на Деня на победата 9 май и заяви, че Русия е готова за разговори със САЩ, предадоха ТАСС и Ройтерс.</p>
      <p>"Колкото до 9 май в Москва, мисля, че посещение по случай края на Втората световна война за лидера на страната, която е дала съществен принос в борбата с нацизма, ще е правилна, вярна стъпка дори в хода на предизборната кампания" в САЩ, каза Путин след срещата на върха на страните от БРИКС в Бразилия.</p>
      <p>Той обаче добави, че за момента не планира да се среща с Тръмп.</p>
      <p>Говорейки за Сирия, Путин призна, че САЩ и Тръмп са дали принос в борбата в Сирия, но добави, че всеки наблюдател може да оцени ролята на Русия. Той каза също, че Русия не смята за легитимно военното присъствие на САЩ в Сирия.</p>
      <p>Путин каза още, че Русия е изпълнила целите си, които си е поставила, като е започнала операцията в Сирия - а именно да се попречи на руска територия да проникнат голям брой обучени и подготвени бойци с опит в бойните действия.<br/>Руският президент заяви, че има още много работа за вършене в сирийската провинция Идлиб, предаде Ройтерс.<br/>Държавният глава изрази надежда, че женевският мирен процес за Сирия ще бъде успешен.<br/><br/>В по-глобален план Путин призова за обединение на усилията на различните страни по света в борбата с тероризма, защото всички са в опасност.<br/>Той предложи да се разшири и кръгът на страните, въвлечени в преговорите за контрол над въоръженията и като в тях да се включат освен Русия и САЩ, и Китай, а също и Франция и Великобритания.</p>
      <p> </p>
    </article>
  </body>
</html>