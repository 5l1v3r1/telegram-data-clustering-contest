<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/stiinta/18585201-anumite-produse-din-plante-folosite-de-bolnavii-de-cancer-le-pot-face-mai-mult-rau-decat-bine"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Anumite produse din plante folosite de bolnavii de cancer le pot face mai mult rău decât bine"/>
    <meta property="og:description" content="Terapiile anticancer complementare pot face mai mult rău decât bine, unele preparate pe bază de plante precum usturoi, ginseng şi ghimbir putând întârzia procesul de cicatrizare a rănilor."/>
  </head>
  <body>
    <article>
      <h1>Anumite produse din plante folosite de bolnavii de cancer le pot face mai mult rău decât bine</h1>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5387/18585201/1/celula-canceroasa-123rf-descopera.jpg"/>
      </figure>
      <p>Terapiile anticancer complementare pot face mai mult rău decât bine, unele preparate pe bază de plante precum usturoi, ginseng şi ghimbir putând întârzia procesul de cicatrizare a rănilor.</p>
      <p>Pacienţii diagnosticaţi cu cancer ar trebui să le spună medicilor lor dacă iau anumite produse din plante, pentru că unele ingrediente pot influenţa negativ efectele tratamentului convenţional. Medicii ar trebui, la rândul lor, să îşi întrebe pacienţii dacă au apelat la astfel de terapii complementare, potrivit Mediafax.</p>
      <p>De exemplu, preparatele medicinale pe bază de usturoi, ghimbir şi ginkgo biloba pot întârzia procesul de cicatrizare a pielii după răspândirea cancerului mamar, potrivit profesorului Maria Joao Cardoso, şeful departamentului de chirurgie oncologică de la Champalimaud Cancer Centre din Lisabona, Portugalia.</p>
      <p>Aceasta a mai declarat pentru BBC că nu există dovezi că medicamentele sau cremele pe bază de plante funcţionează în astfel de cazuri şi că, atunci când există dubii, cel mai bine este să se renunţe la astfel de terapii.</p>
      <p>Cardoso a mai spus că este extrem de important ca pacienţii să ceară medicilor informaţii înainte de a testa terapii complementare, după ce cancerul s-a răspândit la piele. Acest lucru se întâmplă în 20% dintre cazurile de cancer mamar şi într-un procent mai mic în cazul altor cancere.</p>
      <p>Multe astfel de produse influenţează tratamentele hormonale sau chimioterapia recomandate de medici, iar unele încetinesc coagularea sângelui, ceea ce are drept consecinţă întârzierea vindecării.</p>
      <p>Printre produsele care încetinesc coagularea sângelui se numără extractele din Andrographis, usturoi, ginkgo, ginseng, păducel, castană sălbatică, turmeric.</p>
      <p>De asemenea, unele alimente şi băuturi, precum sucul de grapefruit şi portocalele, pot influenţa enzimele care descompun medicamentele anticancer în organism.</p>
      <p>Aflată la o conferinţă internaţională despre cancerul mamar, organizată la Lisabona, Cardoso a mai spus că terapiile precum yoga, reiki şi acupunctura pot avea un impact pozitiv asupra calităţii vieţii pacienţilor.</p>
      <related>
        <a href="https://www.descopera.ro/dnews/18507468-un-algoritm-identifica-pacientii-bolnavi-de-cancer-care-ar-trebui-sa-isi-aleaga-optiunile-de-ingrijire"/>
      </related>
      <related>
        <a href="https://www.descopera.ro/dnews/18474286-care-este-rata-medie-de-supravietuire-a-copiilor-din-romania-diagnosticati-cu-cancer"/>
      </related>
      <related>
        <a href="https://www.descopera.ro/stiinta/18443968-soarecii-de-laborator-au-facut-cancer-la-plamani-din-cauza-expunerii-la-fumul-rezultat-din-tigarile-electronice"/>
      </related>
      <related>
        <a href="https://www.descopera.ro/dnews/18368017-germania-va-interzice-folosirea-erbicidului-glifosat-care-ar-cauza-cancer"/>
      </related>
      <related>
        <a href="https://www.descopera.ro/dnews/18293414-unu-din-cinci-bolnavi-de-cancer-nu-este-angajat-din-cauza-bolii"/>
      </related>
      <related>
        <a href="https://www.descopera.ro/dnews/18273441-marturiile-oliviei-newton-john-care-sufera-de-cancer-in-stadiu-terminal"/>
      </related>
      <related>
        <h4>Citeşte şi</h4>
        <a href="https://www.descopera.ro/stiinta/18443968-soarecii-de-laborator-au-facut-cancer-la-plamani-din-cauza-expunerii-la-fumul-rezultat-din-tigarile-electronice"/>
        <a href="https://www.descopera.ro/stiinta/18257720-gena-tp53-arata-suferi-cancer-sansele-de-supravietuire"/>
        <a href="https://www.descopera.ro/stiinta/18223740-simplificarea-modului-in-care-tipurile-de-cancer-sunt-catalogate-ar-putea-salva-mai-multe-vieti"/>
        <a href="https://www.descopera.ro/stiinta/18098625-pet-ct-recomanda-cancer"/>
      </related>
    </article>
  </body>
</html>