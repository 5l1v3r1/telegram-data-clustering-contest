<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/puskat-obshtestveni-porychki-v-turizma-za-15-mln-lv.429646"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T22:34:00+00:00"/>
    <meta property="og:title" content="Пускат обществени поръчки в туризма за 15 млн. лв."/>
    <meta property="og:description" content="Целта е да се рекламираме като туристическа дестинация | Dnes.bg"/>
  </head>
  <body>
    <article>
      <h1>Пускат обществени поръчки в туризма за 15 млн. лв.</h1>
      <h2>Целта е да се рекламираме като туристическа дестинация</h2>
      <address><time datetime="2019-11-14T22:34:00+00:00">14 Nov 2019, 22:34</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Министерството на туризма ще стартира обществени поръчки на стойност 15 млн. лв., чиято цел е промотирането на страната ни като туристическа дестинация. Търговете ще бъдат на отделни лотове по пазари, като ще се търсят най-добрите решения за привличането на повече организирани туристи у нас, обяви министър Николина Ангелкова.</p>
      <p>Тези средства ще са от изключителна полза за крилата на сезоните, посочи още Ангелкова, цитирана от Министерството. Ако тази инициатива е добра и работи, ще бъде устойчива в политиките на министерството, стана ясно от думите й.</p>
      <p>Министърът подчерта също голямото значение на европроектите за привличане на допълнителни средства за сектора. Тя заяви, че целта е да се осигури по-дълъг престой на туристите, за което вече се прилагат и нетрадиционни форми на реклама. Важни са също срещите с блогъри, влогъри и инфлуенсъри, за да увеличим още интереса към страната, посочи Ангелкова. Това може да са както рекламни стратегии, така и субсидиране на чартърни полети.</p>
      <p>По думите й независимо от трудната година и негативната кампания в началото й, статистиката говори за успешно развитие спрямо рекордната за туризма 2018 г.</p>
      <p>От януари до септември 2019 г. чуждестранните визити у нас са над 7,8 млн., като спадът спрямо същия период на 2018 г. е едва 0,8%. По данни на НСИ 1,374 млрд. лв. са приходите от нощувки в местата за настаняване с 10 и повече легла за периода януари-септември 2019 г., ръстът е 4,2% спрямо същия период на 2018 г.</p>
      <p>Пренощувалите лица в местата за настаняване с 10 и повече легла са над 6,8 млн., което е увеличение с 4,9% в сравнение със същите месеци на 2018 г., информира още министърът. </p>
      <p>Със съвместните усилия на държавата, местната власт и бизнеса и отчитайки огромния потенциал на Пловдив, съм убедена, че съвсем скоро туризмът ще е  структуроопределящ отрасъл за икономиката на града и региона, каза още тя.</p>
    </article>
  </body>
</html>