<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/layfstayl/ptuvane/plashchame-8965-lv-tol-taksa-ot-sofiya-do-burgas_news709361.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T22:40:00+00:00"/>
    <meta property="og:title" content="Плащаме 89,65 лв. тол такса от София до Бургас"/>
    <meta property="og:description" content="По-екологичните камиони ще плащат по-малко по новите наредби"/>
  </head>
  <body>
    <article>
      <h1>Плащаме 89,65 лв. тол такса от София до Бургас</h1>
      <h2>По-екологичните камиони ще плащат по-малко по новите наредби</h2>
      <address>
        <time datetime="2019-11-14T22:40:00+00:00">14 Nov 2019, 22:40</time>
      </address>
      <p>https://blitz.bg/layfstayl/ptuvane/plashchame-8965-lv-tol-taksa-ot-sofiya-do-burgas_news709361.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573115689-kattp.jpg"/>
      </figure>
      <p><b>Камионите с маса над 12 т с четири оси и емисионен клас Евро IV ще плащат 89,65 лв. тол такса за пътя между София и Бургас. Това предвижда проектът на Тарифа за тол таксите, публикуван за обществено обсъждане. </b><br/><br/>Първоначално такса ще се плаша за 6050 км пътища.</p>
      <p>Камионите с тегло между 3,5 т и 12 т ще плащат една и съща такса за всички категории пътища, но тя ще бъде от 4 ст. до 7 ст. на км в зависимост от емисионния им клас. Тези с най-високите еко класове Евро V, Евро VI или EEV ще плащат 4 ст.\км. За Евро III или Евро IV тарифата ще бъде 5 ст.\км, а за тези с най-ниската екокатегория – Евро 0, I или II – 7 ст.\км, уточнява в. Труд.</p>
      <p>Например камион с маса между 3,5 т и 12 т и Евро V ще плати за преминаване по маршрута София-Бургас тол такса от 14,40 лв., за София-Варна – 16,11 лв., а за маршрута Варна-Бургас – 4,03 лв. Ако е с по-нисък еко клас – Евро IV, за пътя от София до Бургас таксата ще бъде 17,89 лв., за София-Варна ще плати 20,09 лв., а за Варна-Бургас – 5,05 лв.</p>
      <p>Камионите над 12 т с две или три оси ще плащат в зависимост от емисионния си клас между 11 ст. и 22 ст. на км за магистрали и от 10 ст. до 21 ст. на км за първи и втори клас пътища. Камионите над 12 тона с четири и повече оси ще плащат между 18 ст. и 36 ст. на км за магистрала, от 17 ст. до 35 ст. за първокласни пътища и между 16 ст. и 34 ст. на км за втори клас.<br/><br/>Например камион над 12 т., с четири и повече оси и Евро V ще плати за пътя София-Бургас 71,72 лв., за София-Варна – 77,66 лв., а за Варна-Бургас – 19,27 лв. За същия камион, но с Евро IV, маршрутът София-Бургас ще струва 89,65 лв., София-Варна – 97,73 лв, а Варна-Бургас – 24,32 лв.</p>
      <p>Тарифата за автобусите над 12 т ще бъде от 5 ст. до 9 ст. на км за магистрала, от 4 ст. до 8 ст. на км за първокласни и от 3 ст. до 6 ст. на км за втори клас пътища. Автобусите до 12 т ще плащат с 1 ст. по-малко на км. Цената на винетките за колите през 2020 г. няма да се променя.</p>
    </article>
  </body>
</html>