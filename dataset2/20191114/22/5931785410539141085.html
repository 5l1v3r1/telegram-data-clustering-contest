<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/14/hladna-londonska-osveta-federer-ekspresno-pobedio-djokovica-i-ostavio-ga-bez-polufinala-i-prvog-mesta/"/>
    <meta property="og:site_name" content="Sportska centrala"/>
    <meta property="article:published_time" content="2019-11-14T22:35:02+00:00"/>
    <meta property="og:title" content="Hladna londonska osveta, Federer ekspresno pobedio Đokovića i ostavio ga bez polufinala i prvog mesta"/>
    <meta property="og:description" content="Rodžer Federer – Novak Đoković 2:0(6:4, 6:3) Novak Đoković će 2019. godinu završiti na drugom mestu ATP liste. To je epilog meča trećeg kola protiv Rodžera Federera na Završnom Mastersu u Londonu, koji je pripao Švajcarcu, a naš teniser je završio takmičenje u grupnoj fazi, sa samo jednom pobedom. Na kraju, Federer – Đoković 2:0(6:4, […]"/>
  </head>
  <body>
    <article>
      <h1>Hladna londonska osveta, Federer ekspresno pobedio Đokovića i ostavio ga bez polufinala i prvog mesta</h1>
      <address><time datetime="2019-11-14T22:35:02+00:00">14 Nov 2019, 22:35</time> by <a rel="author">Darko</a></address>
      <p><b>Rodžer Federer – Novak Đoković 2:0</b>(6:4, 6:3)</p>
      <p>Novak Đoković će 2019. godinu završiti na drugom mestu ATP liste. To je epilog meča trećeg kola protiv Rodžera Federera na Završnom Mastersu u Londonu, koji je pripao Švajcarcu, a naš teniser je završio takmičenje u grupnoj fazi, sa samo jednom pobedom. Na kraju, Federer – Đoković 2:0(6:4, 6:3) za samo sat i 14 minuta.</p>
      <p>Bio je to njihov 49. međusobni duel, i 23. pobeda švajcarskog asa, dok Đoković i dalje ima više pobeda, pošto je slavio na 26 mečeva, poslednji put u finalu Vimbldona, pre tačno 4 meseca. U polufinalu turnira u Londonu igraće Dominik Tim i Rodžer Federer iz grupe “Bjern Borg“, kao i Stefanos Cicipas iz grupe “Andre Agasi“, a čeka se četvrti učesnik iz te grupe.</p>
      <p>Rodžer Federer je odigrao perfektan prvi set. Već u prvom gemu videlo se da je Švajcarac fokusiran, uspeo je da od 40:15 dođe do brejk lopte, pa i ako je Đoković dobio taj gem, stekao je ogromno samopouzdanje. Videlo se to u njegovim servis gemovima koje je dobijao bez muke, izgubivši samo tri poena u pet gemova.</p>
      <p>Ključni gem bio je treći, Novak ga je otvorio sa dve uzastopne dvostruke servis greške, a takav poklon Federer ne odbija. Oduzeo je servis Srbinu bez izgubljenog poena i stekao prednost brejka koja mu je donela prvi set.</p>
      <p>Federerove brojke bile su fantastične. Osam as servisa, 83% ubačenog prvog servisa, čak 12 vinera i samo dve greške. Sa takvim ciframa, čak ni protiv Novaka Đokovića ne možete izgubiti set. A za njegovo osvajanje Švajcarcu je trebalo 36 minuta. Više od dve trećine tog vremena igralo se u gemovima u kojima je servirao Đoković.</p>
      <p>Prvi gem drugog seta bio je veliki ispit za Đokovića. Lošu igru iz prvog preslikao je na startu drugog, i očas posla Federer je imao dve vezane brejk lopte. Uspeo je srpski as da se iskobelja nekako iz te, gotovo izgubljene, situacije i povede u setu. U narednom gemu Novak je prvi put pritisnuo servis rivala, stigao je do izjednačenja, ali je Švajcarac ponovo pronašao prvi servis. Dobra vest bila je to što je Đoković počeo da pogađa forhend, iz koga je napravio najveći broj vinera, ali je bekhend totalno zaribao. Imao je naš teniser prvu brejk loptu u četvrtom gemu drugog seta, ali je Federer dobro odservirao, stekao prednost u poenu i na kraju ga osvojio. Dobio je i gem, izjednačio na 2:2, a onda po drugi put u meču oduzeo servis Đokoviću.</p>
      <p>Još jedan slab servis gem odigrao je Đoković, poklonio je nekoliko poena rivalu i posle 0:40, nije se moglo očekivati ništa drugo. Spasio je prvu brejk loptu Novak, ali ne i drugu, pa je Švajcarac došao nadomak trijumfa. Osvojeni brejk je potvrdio u narednom gemu i poveo sa 4:2.</p>
      <p>Nikakvu šansu Federer nije dao Đokoviću ni u svom narednom servis gemu. Dva as servisa i dva servis vinera, bila su više nego dovoljna za gem koji jedva da je trajao minut. Sve je bilo gotovo u narednom gemu. Servirao je Đoković za ostanak u meču i na turniru, a nije osvojio ni poen. Nekoliko puta je rezignirano izbacio lopticu daleko iza linija igrališta, i Švajcarac je slavio više nego zasluženu pobedu, ubedljivu kao retko kada u njihovim međusobnim okršajima.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/14/live-djokovic-federer-2/"/>
        <a href="https://www.sportskacentrala.com/2019/11/14/srbija-saznala-ime-i-poslednjeg-rivala-u-grupi-na-prvom-atp-kupu/"/>
        <a href="https://www.sportskacentrala.com/2019/11/13/poznat-termin-meca-djokovic-federer/"/>
        <a href="https://www.sportskacentrala.com/2019/11/13/djokovic-mora-tezim-putem-do-polufinala-tim-slavio-posle-sjajnog-meca/"/>
        <a href="https://www.sportskacentrala.com/2019/11/12/live-djokovic-tim-2/"/>
        <a href="https://www.sportskacentrala.com/2019/11/12/dobar-otpor-beretinija-nedovoljno-za-federera/"/>
        <a href="https://www.sportskacentrala.com/2019/11/11/nole-rafa-i-rodzer-plovili-temzom-ili-cemo-se-svi-povuci-ili-nece-niko-video/"/>
        <a href="https://www.sportskacentrala.com/2019/11/11/poznat-termin-meca-djokovic-tim/"/>
        <a href="https://www.sportskacentrala.com/2019/11/10/tim-prepisivao-i-pobedio-federera/"/>
      </related>
    </article>
  </body>
</html>