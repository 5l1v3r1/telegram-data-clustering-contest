<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684329/o-mitropolitis-ileias-gia-ti-filoxenia-metanaston-i-ekklisia-mas-"/>
    <meta property="og:site_name" content="enikos.gr"/>
    <meta property="article:published_time" content="2019-11-14T22:46:00+00:00"/>
    <meta property="og:title" content="Ο Μητροπολίτης Ηλείας για τη φιλοξενία μεταναστών: Η Εκκλησία μας έχει ως κέντρο την αγάπη"/>
    <meta property="og:description" content="Συνέντευξη Τύπου σχετικά με την απόφαση της Μητρόπολης Ηλείας..."/>
  </head>
  <body>
    <article>
      <h1>Ο Μητροπολίτης Ηλείας για τη φιλοξενία μεταναστών: Η Εκκλησία μας έχει ως κέντρο την αγάπη</h1>
      <address>
        <time datetime="2019-11-14T22:46:00+00:00">14 Nov 2019, 22:46</time>
      </address>
      <p>Συνέντευξη Τύπου σχετικά με την απόφαση της Μητρόπολης <a href="http://www.enikos.gr/politics/684272/gennimata-foteino-paradeigma-i-mitropoli-ileias-ta-paidia-ton-pro">Ηλείας</a> να παραχωρήσει χώρους μοναστηριών και ένα τμήμα του οικοτροφείου για τη <a href="http://www.enikos.gr/society/684320/apochorisan-oi-prosfyges-apo-ti-moni-poretsou-photo">φιλοξενία μεταναστών και προσφύγων</a>, παρέθεσε ο Μητροπολίτης, Γερμανός, στέλνοντας το μήνυμα ότι βασικό για την Εκκλησία είναι να δείχνει την αγάπη της.</p>
      <p>«Η Εκκλησία μας έχει ως κέντρο την αγάπη, γιατί κέντρο της είναι ο αληθινός Θεός που είναι αγάπη. Επομένως είναι βασικό για την Εκκλησία να δείχνει την αγάπη της», είπε ο Μητροπολίτης Ηλείας. «Όταν ο Χριστός βρέθηκε πρόσφυγας στην Αίγυπτο, θα θέλαμε να τον περιφρονήσουν;» ανέφερε χαρακτηριστικά.</p>
      <p>Σχετικά με τους χώρους φιλοξενίας, διασαφήνισε ότι «προσφέρουμε τον 3ο όροφο του φοιτητικού οικοτροφείου "Αγία Φιλοθέη" στον Πύργο, τις κατασκηνώσεις στην Κάτω Μόνη Δίβρης και τη μονή της Κοιμήσεως Θεοτόκου Πορετσού, στην περιοχή των Αγραμπέλων».</p>
      <p>Παράλληλα, ο κ. Γερμανός υπογράμμισε ότι «η Μητρόπολη Ηλείας δέχτηκε να δώσει το πράσινο φως στη κυβέρνηση για την παραχώρηση των κτιρίων, προκειμένου να χρησιμοποιηθούν για την εγκατάσταση προσφύγων εκ Συρίας και αν είναι δυνατό χριστιανοί, χωρίς όμως να τη δεσμεύουμε». Είπε επίσης πως «ζητήσαμε να μας φέρουν μητέρες με παιδιά, ενώ για τον αριθμό των ατόμων το άφησα στη δική της κρίση».</p>
      <p>Σε ό,τι αφορά στην παραχώρηση των μοναστηριών, ο Μητροπολίτης εξήγησε ότι είναι κλειστά, προσθέτοντας πως «η μονή της Κοιμήσεως Θεοτόκου Πορετσού, η οποία έχει ανακαινιστεί, είναι 20 χρόνια χωρίς κανένα μοναχό».</p>
      <p>Σύμφωνα με το ΑΠΕ-ΜΠΕ, πληροφορίες αναφέρουν ότι ήδη φιλοξενούνται στο οικοτροφείο του Πύργου μητέρες και παιδιά, ενώ στις κατασκηνώσεις της Κάτω Μόνης Δίβρης έφθασαν περισσότεροι από 100 πρόσφυγες και μετανάστες.</p>
      <p>Ο δήμαρχος Αρχαίας Ολυμπίας, Γιώργος Γεωργιόπουλος εξέφρασε «τη δυσαρέσκειά μας, γιατί δεν υπήρξε ούτε η στοιχειώδης ενημέρωση», προσθέτοντας ότι «έπρεπε να υπάρξει έγκαιρα κάποια μέριμνα, για την αντιμετώπιση των αναγκών τους». Όσον αφορά στη στάση των κατοίκων της περιοχής, ο δήμαρχος είπε ότι «δεν έχουν υπάρξει ακραίες ή μεγάλες αντιδράσεις, αλλά σίγουρα υπάρχει προβληματισμός».</p>
      <p>Από την πλευρά τους, κάτοικοι της περιοχής εξέφρασαν τη δυσαρέσκειά τους, γιατί όπως υποστήριζαν, δεν τους είχαν ενημερώσει για την φιλοξενία προσφύγων και μεταναστών.</p>
      <p>Αναφορικά με τα όσα συνέβησαν στη μονή της Κοιμήσεως Θεοτόκου Πορετσού, το ΑΠΕ-ΜΠΕ μεταδίδει ότι οι περισσότεροι από όσους έφθασαν δεν θέλησαν να μείνουν και επιβιβάστηκαν εκ νέου στα λεωφορεία.</p>
      <related>
        <h4>σχετικά άρθρα</h4>
        <a href="http://www.enikos.gr/society/684278/antidroun-oi-katoikoi-ton-agrampelon-stin-egkatastasi-prosfygon-s%0A%20%20%20%20%0A"/>
        <a href="http://www.enikos.gr/society/684223/episkopos-olenis-athanasios-gia-ti-filoxenia-prosfygon-den-kanoum%0A%20%20%20%20%0A"/>
        <a href="http://www.enikos.gr/society/684234/sto-ktirio-tou-polytechneiou-metanastes-apo-tin-katalipsi-boumpou%0A%20%20%20%20%0A"/>
        <a href="http://www.enikos.gr/society/684154/ston-peiraia-eftasan-347-prosfyges-kai-metanastes-apo-mytilini-ka%0A%20%20%20%20%0A"/>
        <a href="http://www.enikos.gr/society/684070/paremvasi-ieronymou-gia-to-prosfygiko-i-tourkia-ekviazei-tin-ella%0A%20%20%20%20%0A"/>
        <a href="http://www.enikos.gr/society/683993/ston-eisangelea-prosfevgei-i-ypiresia-asylou-meta-tis-katangelies%0A%20%20%20%20%0A"/>
        <a href="http://www.enikos.gr/society/684005/anastatosi-sti-veroia-prionisan-kolones-tis-dei-gia-na-kopsoun-to%0A%20%20%20%20%0A"/>
        <a href="http://www.enikos.gr/society/684020/monastiria-stin-ileia-tha-ginoun-domes-filoxenias-prosfygon%0A%20%20%20%20%0A"/>
        <a href="http://www.enikos.gr/society/684011/evropaiko-elegktiko-synedrio-i-ee-den-diacheiristike-me-apotelesm%0A%20%20%20%20%0A"/>
      </related>
    </article>
  </body>
</html>