<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89689"/>
    <meta property="og:site_name" content="Denník politika"/>
    <meta property="article:published_time" content="2019-11-14T22:35:07+00:00"/>
    <meta property="og:title" content="Francúzi vedú hádku o Notre-Dame, Macron odmieta pôvodný vzhľad veže"/>
    <meta property="og:description" content="14.11.2019 (Webnoviny.sk) – Vo Francúzsku sa v posledných dňoch vyhrotili hádky o tom, ako presne zrekonštruovať časti parížskej katedrály Notre-Dame, ktoré 15. apríla zničil požiar. Tie vyústili už aj do osobných invektív medzi francúzskym architektom Philippom Villeneuveom, ktorý je šéfom tímu architektov rekonštruujúcich túto významnú pamiatku, a generálom francúzskej armády Jeanom-Louisom Georgelinom, ktorý je šéfom celej rekonštrukcie. Hlavným bodom sporu je pritom ikonická tenká veža v strede katedrály, ktorá pri požiari kompletne zhorela."/>
  </head>
  <body>
    <article>
      <h1>Francúzi vedú hádku o Notre-Dame, Macron odmieta pôvodný vzhľad veže</h1>
      <address><time datetime="2019-11-14T22:35:07+00:00">14 Nov 2019, 22:35</time> by <a rel="author">Webnoviny</a></address>
      <p>14.11.2019 (Webnoviny.sk) – Vo Francúzsku sa v posledných dňoch vyhrotili hádky o tom, ako presne zrekonštruovať časti parížskej katedrály Notre-Dame, ktoré 15. apríla zničil požiar. Tie vyústili už aj do osobných invektív medzi francúzskym architektom Philippom Villeneuveom, ktorý je šéfom tímu architektov rekonštruujúcich túto významnú pamiatku, a generálom francúzskej armády Jeanom-Louisom Georgelinom, ktorý je šéfom celej rekonštrukcie. Hlavným bodom sporu je pritom ikonická tenká veža v strede katedrály, ktorá pri požiari kompletne zhorela.</p>
      <h3>Georgelin háji Macronov názor</h3>
      <p>Názor hlavného architekta Villeneuvea, že ju treba obnoviť v jej pôvodnej podobe, má prekvapivo silnú opozíciu, a podľa generála Georgelina musí mať nová veža „súčasný“ charakter a moderný vzhľad.</p>
      <p>Nejde pritom len o výmysel generála, ktorý z neznámych dôvodov dostal možnosť rozhodovať o podobe kultúrnych pamiatok. O „súčasnom“ a modernom vzhľade novej veže začal ako prvý hovoriť francúzsky prezident Emmanuel Macron a generál Georgelin teda len háji jeho názor.</p>
      <h3>Architekt nemá stáť v ceste pokroku</h3>
      <p>Hlavný architekt Villeneuve nedávno vyhlásil, že trvá na tom, aby nová veža bola replikou tej starej, a že ak zvíťazí myšlienka „modernej“ veže, on sa na takomto barbarstve nebude podieľať. „<i>Buď sa to zrekonštruuje v pôvodnej podobe, alebo si spravia ´modernú´ vežu, ale v tom prípade bezo mňa,</i>“ vyhlásil Villeneuve pre televíziu RTL.</p>
      <p>Generál Georgelin mu v stredu veľmi nediplomaticky odkázal, aby nestál v ceste údajnému pokroku. „<i>Čo sa týka hlavného architekta, už som sa dávnejšie vyjadril, že by mal zavrieť zobák</i>,“ povedal.</p>
      <p>Viac k témam: <a href="https://www.webnoviny.sk/tag/notre-dame/"><u>Notre Dame</u></a>, <a href="https://www.webnoviny.sk/tag/poziar-katedraly-notre-dame/"><u>požiar katedrály Notre Dame</u></a><br/>Zdroj: Webnoviny.sk – <a href="https://www.webnoviny.sk/francuzi-vedu-hadku-o-notre-dame-macron-odmieta-povodny-vzhlad-veze/"><u>Francúzi vedú hádku o Notre-Dame, Macron odmieta pôvodný vzhľad veže</u></a> © SITA Všetky práva vyhradené.</p>
    </article>
  </body>
</html>