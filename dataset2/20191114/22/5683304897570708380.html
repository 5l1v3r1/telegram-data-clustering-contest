<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/14/km-joseph-writes-seperate-verdict-in-rafale-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T22:46:00+00:00"/>
    <meta property="og:title" content="റഫാൽ വിധി പുനഃപരിശോധനാ ഹർജി; യോജിപ്പിലും ‘വിയോജിച്ച്’ ജസ്റ്റിസ് ജോസഫ്"/>
    <meta property="og:description" content="ഡൽഹി ∙ റഫാൽ ഇടപാടിൽ അഴിമതിയില്ലെന്നു സുപ്രീം കോടതി വിധിച്ചെങ്കിലും പ്രതിപക്ഷത്തിനു പിടിവള്ളിയായി ജസ്റ്റിസ് കെ.എം. ജോസഫിന്റെ പ്രത്യേക വിധിന്യായം.. Rafale Deal. rafale case judgement. Malayalam News. Manorama Online.India News. National News. Malayalam News. Manorama Online"/>
  </head>
  <body>
    <article>
      <h1>റഫാൽ വിധി പുനഃപരിശോധനാ ഹർജി; യോജിപ്പിലും ‘വിയോജിച്ച്’ ജസ്റ്റിസ് ജോസഫ്</h1>
      <address><time datetime="2019-11-14T22:46:00+00:00">14 Nov 2019, 22:46</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ റഫാൽ ഇടപാടിൽ അഴിമതിയില്ലെന്നു സുപ്രീം കോടതി വിധിച്ചെങ്കിലും പ്രതിപക്ഷത്തിനു പിടിവള്ളിയായി ജസ്റ്റിസ് കെ.എം. ജോസഫിന്റെ പ്രത്യേക വിധിന്യായം. സിബിഐ അന്വേഷണത്തിന് ഉത്തരവിടണമെന്ന ഹർജിക്കാരുടെ ആവശ്യം ചീഫ് ജസ്റ്റിസ് രഞ്ജൻ ഗൊഗോയ്, ജസ്റ്റിസ് സഞ്ജയ് കിഷൻ കൗൾ എന്നിവർ ‌എതിർത്തു. അക്കാര്യം രേഖപ്പെടുത്തിയ വിധിന്യായം ജസ്റ്റിസ് കൗൾ എഴുതിയപ്പോൾ, അന്വേഷണം സംബന്ധിച്ചു വ്യത്യസ്ത അഭിപ്രായം രേഖപ്പെടുത്തി ജസ്റ്റിസ് ജോസഫ് പ്രത്യേക വിധിന്യായമെഴുതി.</p>
      <p>കേസിൽ സിബിഐയ്ക്ക് അഴിമതി നിരോധന നിയമത്തിലെ 17 (എ) വകുപ്പു പ്രകാരം സർക്കാർ അനുമതിയോടെ അന്വേഷണം നടത്താം. പുനഃപരിശോധനാ ഹർജിയിലെ വിധി അതിനു തടസ്സമാകില്ല. അതേസമയം, നിലവിൽ ഹർജിക്കാരുടെ വാദങ്ങളും ഹാജരാക്കിയ രേഖകളും അന്വേഷണം പ്രഖ്യാപിക്കാൻ തക്ക കഴമ്പുള്ളവയല്ല – 91 പേജുള്ള വിധിന്യായത്തിൽ ജസ്റ്റിസ് ജോസഫ് വ്യക്തമാക്കി.</p>
      <p>യുദ്ധവിമാനത്തിന്റെ വിലനിർണയം, സാങ്കേതിക വശങ്ങൾ എന്നിവയിൽ പ്രതിരോധ മന്ത്രാലയത്തിലെ വിദഗ്ധ സമിതിയുടെ തീരുമാനങ്ങൾ കോടതി ഏകകണ്ഠമായി അംഗീകരിച്ചു. ഇടപാടു സംബന്ധിച്ചു മന്ത്രാലയ സമിതി ചർച്ചകളിൽ ഏതാനും ഉദ്യോഗസ്ഥർ വ്യത്യസ്ത അഭിപ്രായം രേഖപ്പെടുത്തിയതിൽ തെറ്റില്ല. ഓഫ്സെറ്റ് പങ്കാളിയായി അനിൽ അംബാനിയുടെ റിലയൻസിനെ തിരഞ്ഞെടുത്തതിൽ സർക്കാരിനു പങ്കില്ല. വിമാന നിർമാതാക്കളായ ഫ്രാൻസിലെ ഡാസോ ഏവിയേഷനാണ് അതിന്റെ ചുമതലയെന്നു ഡിഫൻസ് പ്രൊക്യൂർമെന്റ് ചട്ടം (2013) വ്യക്തമാക്കിയിട്ടുണ്ടെന്നും കോടതി ചൂണ്ടിക്കാട്ടി.</p>
      <p>വിഷയത്തിൽ സിഎജി റിപ്പോർട്ട് പബ്ലിക് അക്കൗണ്ട്സ് കമ്മിറ്റി (പിഎസി)യുടെ പരിഗണനയിലാണെന്ന ഡിസംബർ വിധിയിലെ പരാമർശം കോടതി തിരുത്തി. </p>
      <p>‘സിഎജി റിപ്പോർട്ട് പിഎസി പരിഗണിക്കും’ എന്നു വിധിയിലെ വാചകം പരിഷ്കരിക്കണമെന്ന സർക്കാരിന്റെ അപേക്ഷ അംഗീകരിച്ചാണിത്. </p>
      <p>വാജ്പേയി സർക്കാരിൽ മന്ത്രിമാരായിരുന്ന യശ്വന്ത് സിൻഹ, അരുൺ ഷൂറി, രാജ്യസഭാംഗം സഞ്ജയ് സിങ്, അഭിഭാഷകരായ പ്രശാന്ത് ഭൂഷൺ, മനോഹർലാൽ ശർമ എന്നിവരാണു ഹർജി സമർപ്പിച്ചത്.</p>
    </article>
  </body>
</html>