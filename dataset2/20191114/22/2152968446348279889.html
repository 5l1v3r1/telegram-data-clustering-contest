<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/knigi/2019/11/14/da-izpitvash-glad-s-djamal-uariashi.429617"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T22:23:00+00:00"/>
    <meta property="og:title" content="Да изпитваш &quot;Глад&quot; с Джамал Уариаши"/>
    <meta property="og:description" content="Премиерата на романа му е на 20 ноември | Dnes.bg"/>
  </head>
  <body>
    <article>
      <h1>Да изпитваш "Глад" с Джамал Уариаши</h1>
      <h2>Премиерата на романа му е на 20 ноември</h2>
      <address><time datetime="2019-11-14T22:23:00+00:00">14 Nov 2019, 22:23</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Какво е да изпитваш "Глад" описва Джамал Уариаши в новия си роман, чиято премиера ще се състои на 20 ноември от 19.00 ч. в Casa Libri.</p>
      <p>Величията, които се сриват от пиедестала си, винаги са гъделичкали въображението на писателите. Александър Ласло, един от двамата главни герои в "Глад", добива известност с дейността си за хуманитарна организация, която работи в лагерите на глада в Етиопия.</p>
      <p>Постепенно успява да привлече вниманието на Западния свят към африканската държава, където хората умират като мухи, и да набере дарения, които да осигурят така необходимата храна. Повратният момент идва с решението му да осинови няколко сирачета от лагерите и да ги отгледа в Нидерландия. Филантропът изпада в немилост, когато едно от осиновените му деца го обвинява в сексуални посегателства…</p>
      <p>Джамал Уариаши (1978) е роден в Амстердам. Детството му преминава – по собствените му думи – "в съвсем обикновено типично мултикултурно семейство". Майка му е нидерландка, а баща му е с марокански произход. Учи в една от добрите амстердамски гимназии, от която е изключен в 11-и клас.</p>
      <p>Между 2000 и 2008 г. следва психология в Амстердамския университет. Известно време работи като (онлайн) терапевт. Днес е писател на пълен работен ден и автор на 4 романа. През май 2016 г. в Нидерландия излиза романът "Глад", за който Джамал Уариаши печели Наградата за литература на Европейския съюз.</p>
    </article>
  </body>
</html>