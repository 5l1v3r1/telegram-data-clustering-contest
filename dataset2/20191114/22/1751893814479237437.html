<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_15/i-ritratti-pendolari-treno-l-album-dell-architetto-artista-5514ccde-0775-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="I ritratti dei pendolari in treno: l’album dell’architetto-artista"/>
    <meta property="og:description" content="Alberto Cavallari, 32 anni, pendolare tra la Brianza e Milano, dove lavora. Ha iniziato a disegnare i compagni di viaggio, sconosciuti seduti al suo fianco, con cui è quasi impossibile interagire, sono sempre in cuffia o al telefono. Così è nato «Passeggeri»"/>
  </head>
  <body>
    <article>
      <h1>I ritratti dei pendolari in treno: l’album dell’architetto-artista</h1>
      <h2>Alberto Cavallari, 32 anni, pendolare tra la Brianza e Milano, dove lavora. Ha iniziato a disegnare i compagni di viaggio, sconosciuti seduti al suo fianco, con cui è quasi impossibile interagire, sono sempre in cuffia o al telefono. Così è nato «Passeggeri»</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Stefano Landi</a></address>
      <p>Le facce che vedete sono assoluti sconosciuti. Quelli che potresti trovarti seduti nel sedile accanto in un qualunque viaggio in treno. Infatti Alberto Cavallari, 32 anni, che fa il pendolare da una vita, se li è trovati in questi anni. Di tempo su certi treni ne passa parecchio. Con alcuni avrebbe preferito scambiare un paio di parole. Ma erano sempre in cuffia o al telefono. Persi dietro al muro degli occhiali da sole o con gli occhi chiusi causa pennichella prematura. Nessuna interazione. «Allora ho preso carta e penna e ho cominciato a disegnarli», dice Alberto. Magari non sono dei capolavori. Prima a matita, poi con l’iPad. Ne è nato un progetto che è molto più di un passatempo.</p>
      <figure>
        <img src="https://images2-milano.corriereobjects.it/methode_image/2019/11/15/Milano/Foto%20Milano%20-%20Trattate/_alberto%20cavallari-k1mB-U3150953776091BcE-180x140@Corriere-Web-Milano.jpg?v=201911150822"/>
        <figcaption>L’autore. Alberto Cavallari, 32 anni, architetto</figcaption>
      </figure>
      <p><b>Un po’ album delle figurine, un po’ scacchiere dell’«Indovina Chi»</b>, il gioco che ha cresciuto un’intera generazione a furia di domande sui peli sul viso e sul colore dei capelli. A vederli in carrellata tutti insieme potrebbero essere personaggi dei Simpsons. «Sono una scatola di volti fatti al volo, in una manciata di minuti. Ognuno però nasconde tutte le storie quotidiane che ci stanno dietro. La cosa incredibile è che nessuno si è mai accorto di nulla: sono pendolari ignari. Al limite qualcuno mi avrà scambiato per uno stalker dato che per ritrarli li fisso per diversi minuti», racconta.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/albe1_MGTHUMB-INTERNA.jpg"/>
          <figcaption>Alberto Cavallari e il suo «album» dei pendolari in treno</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/pass1_MGTHUMB-INTERNA.JPG"/>
          <figcaption>Alberto Cavallari e il suo «album» dei pendolari in treno</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/pass2_MGTHUMB-INTERNA.jpg"/>
          <figcaption>Alberto Cavallari e il suo «album» dei pendolari in treno</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/pass3_MGTHUMB-INTERNA.jpg"/>
          <figcaption>Alberto Cavallari e il suo «album» dei pendolari in treno</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/pass4_MGTHUMB-INTERNA.jpg"/>
          <figcaption>Alberto Cavallari e il suo «album» dei pendolari in treno</figcaption>
        </figure>
        <figcaption>Alberto Cavallari e il suo «album» dei pendolari in treno</figcaption>
      </slideshow>
      <p><b>Il ritrattista seriale vive a Limbiate, in Brianza. Ogni giorno prende il treno a Bovisio Masciago per venire a Milano</b>. Prima alla Bovisa, quando frequentava l’università lì, ora scende alla stazione Garibaldi. Lavora in uno studio di architettura in zona Isola. Deformazione professionale, a bordo è sempre salito con le sue agendine nel taschino. Per buttar giù qualche schizzo. Ora se riguarda quelle degli ultimi tre quattro anni scopre che sono tutte piene di facce, più che di progetti. Ne avrà fatti almeno duecento su carta. Poi è passato all’iPad, per poter lavorare direttamente a colori. E via avanti al ritmo di un disegno al giorno dei suoi compagni di viaggio. Quelli che ha di fronte, ma anche quelli che scova attraverso il pertugio dei sedili o dei poggiatesta. «Il lavoro nasce e finisce in treno, per passare il tempo e condividere degli sguardi. Anche perché non posso sapere quando uno scende o sale. Non rielaboro più i disegni una volta finiti. Avrebbe poco senso», spiega. Di base il «gioco» si fa sul treno. «Solo quest’estate ho fatto qualche ritratto mentre ero in volo per la Thailandia».</p>
      <p><b>Uomini e donne. Giovani e anziani. Italiani o stranieri</b>. «Per trovare soggetti nuovi spesso cambio posto e pure vagone. Cerco volti caratteristici, mai gli stessi». In questi giorni, Alberto ha aperto un profilo Instagram, <a href="https://www.instagram.com/alberto_cavallari/?hl=en">alberto_cavallari</a>, dove carica un personaggio al giorno. Anche se non è il massimo a livello di privacy ci abbina pure la fotografia. La serie l’ha ribattezzata «Passeggeri». «Non metto nomi, ma pubblico l’immagine originale per far trovare le differenze. Non ho nessuna ambizione artistica, non voglio che il disegno sia fedele. Voglio invece che emerga la rielaborazione. Condividerle diventa soprattutto un modo per tenere traccia di una parte importante delle mie giornate. Adesso non so nemmeno io come possa evolversi questo progetto. Intanto rimane un mio diario di viaggio».</p>
    </article>
  </body>
</html>