<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/federer-vyradil-na-turnaji-mistru-djokovice-jednickou-bude-nadal/1821138?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T22:31:00+00:00"/>
    <meta property="og:title" content="Federer vyřadil na Turnaji mistrů Djokoviče, jedničkou bude Nadal"/>
    <meta property="og:description" content="Londýn - Roger Federer porazil na Turnaji mistrů v rozhodujícím přímém duelu o postup ze skupiny Novaka Djokoviče a zajistil si účast v semifinále. Osmatřicetiletý švýcarský tenista v odvetě za wimbledonské finále zvítězil 6:4, 6:3 a srbského rivala vyřadil. Světovou jedničkou na konci roku tím pádem bude Rafael Nadal."/>
  </head>
  <body>
    <article>
      <h1>Federer vyřadil na Turnaji mistrů Djokoviče, jedničkou bude Nadal</h1>
      <address><time datetime="2019-11-14T22:31:00+00:00">14 Nov 2019, 22:31</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Roger Federer porazil na Turnaji mistrů v rozhodujícím přímém duelu o postup ze skupiny Novaka Djokoviče a zajistil si účast v semifinále. Osmatřicetiletý švýcarský tenista v odvetě za wimbledonské finále zvítězil 6:4, 6:3 a srbského rivala vyřadil. Světovou jedničkou na konci roku tím pádem bude Rafael Nadal.</p>
      <slideshow>
        <figure>
          <img src="https://i3.cn.cz/6/1573768052_P201911141335801.jpg"/>
        </figure>
        <figure>
          <img src="https://i3.cn.cz/6/1573767963_P201911141333301.jpg"/>
        </figure>
        <figure>
          <img src="https://i3.cn.cz/6/1573764601_P201911141274901.jpg"/>
        </figure>
        <figure>
          <img src="https://i3.cn.cz/6/1573747562_P201911140965401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Djokovič potřeboval v Londýně postoupit ze skupiny, aby měl dál naději Španěla přeskočit a pošesté uzavřít sezonu v čele žebříčku, čímž by vyrovnal rekord Američana Peta Samprase. Po jeho prohře je bez ohledu na další výsledky jasné, že na tenisovém trůnu popáté v kariéře přezimuje aktuální lídr Nadal.</p>
      <p>Šestinásobný šampion Federer, který startuje na vyvrcholení sezony ATP Tour posedmnácté, neprošel do semifinále pouze jednou, v roce 2008. Nezaváhal ani letos, kdy po úvodní prohře s Dominicem Thiemem už nesměl ve skupině klopýtnout. Nejprve zvládl duel s Italem Matteem Berrettinim, Djokoviče dnes dokázal zdolat po čtyřech porážkách. Bilanci vzájemných zápasů snížil na 23:26.</p>
      <p>Na kurtu dnes Federer nedal Djokovičovi šanci a po hodině a 13 minutách zápas uzavřel čistou hrou při soupeřově podání. "Hrál jsem neuvěřitelně, věděl jsem, že musím, protože tak to s Novakem je," řekl Švýcar. V zápase udělal jen pět nevynucených chyb. "Výborně jsem podával, skvěle jsem předvídal a měl jasný plán. Dneska to fungovalo perfektně a doufejme, že to nebylo proti Novakovi naposledy," dodal.</p>
      <p>Djokovič naopak uznal, že se mu dnes nic nedařilo. "Byl lepším hráčem ve všech ohledech. Má můj naprostý obdiv. To, co na kurtu dokáže stále předvádět, je fenomenální," složil o šest let staršímu rivalovi poklonu.</p>
      <p>O postup do finále se Federer utká s už jistým vítězem skupiny Andreho Agassiho Stefanosem Tsitsipasem. O druhé místo za řeckým nováčkem budou v pátek usilovat Nadal a obhájce titulu Alexander Zverev z Německa.</p>
      <p>Berrettini uzavřel premiérový start na Turnaji mistrů vítězstvím nad dosud neporaženým Thiemem. Už jistého londýnského semifinalistu přehrál v posledním zápase ve skupině Björna Borga 7:6, 6:3 a oslavil první výhru na závěrečné akci pro osmičku nejlepších hráčů sezony.</p>
      <p>Thiem, který v úvodních dvou zápasech v Londýně získal skalpy Federera a po strhující bitvě i Djokoviče, dnes výkony z předchozích dnů nenapodobil. V úvodním setu sice ještě smazal soupeřův brejk a vynutil si zkrácenou hru, v ní šel ale Ital rychle do vedení 6:1 a třetí setbol proměnil esem. Ve druhé sadě se Berrettini, jenž po úvodních dvou prohrách už neměl naději na postup, ujal vedení 4:2 a zápas pak dopodával.</p>
      <h3>Turnaj mistrů v Londýně</h3>
      <p>
        <i>(tvrdý povrch, dotace 9 milionů dolarů):</i>
      </p>
      <p>
        <b>Dvouhra:</b>
      </p>
      <p>
        <b>Skupina Björna Borga:</b>
      </p>
      <p>Federer (3-Švýc.) - Djokovič (2-Srb.) 6:4, 6:3, Berrettini (8-It.) - Thiem (5-Rak.) 7:6 (7:3), 6:3.</p>
      <p>
        <b>Konečná tabulka:</b>
      </p>
      <ul>
        <li>1. | Thiem | 3 | 2 | 1 | 4:3 | 2</li>
        <li>2. | Federer | 3 | 2 | 1 | 4:2 | 2</li>
        <li>3. | Djokovič | 3 | 1 | 2 | 3:4 | 1</li>
        <li>4. | Berrettini | 3 | 1 | 2 | 2:4 | 1</li>
      </ul>
      <p>
        <b>Čtyřhra:</b>
      </p>
      <p>
        <b>Skupina Jonase Björkmana:</b>
      </p>
      <p>Kubot, Melo (2-Pol./Braz.) - Ram, Salisbury (4-USA/Brit.) 6:7 (5:7), 6:4, 10:7, Dodig, Polášek (8-Chorv./SR) - Klaasen, Venus (5-JAR/N. Zél.) 7:6 (7:4), 6:4.</p>
      <p>
        <b>Konečná tabulka:</b>
      </p>
      <ul>
        <li>1. | Klaasen, Venus | 3 | 2 | 1 | 4:2 | 2</li>
        <li>2. | Kubot, Melo | 3 | 2 | 1 | 4:4 | 2</li>
        <li>3. | Ram, Salisbury | 3 | 1 | 2 | 3:5 | 1</li>
        <li>4. | Dodig, Polášek | 3 | 1 | 2 | 4:4 | 1</li>
      </ul>
    </article>
  </body>
</html>