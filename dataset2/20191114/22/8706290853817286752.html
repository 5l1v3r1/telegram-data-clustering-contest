<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684374/mitsotakis-se-zaef-kai-borisof-oi-kaloi-logariasmoi-kanoun-tous-k"/>
    <meta property="og:site_name" content="enikos.gr"/>
    <meta property="article:published_time" content="2019-11-14T22:53:00+00:00"/>
    <meta property="og:title" content="Μητσοτάκης σε Ζάεφ και Μπορίσοφ: Οι καλοί λογαριασμοί κάνουν τους καλούς φίλους"/>
    <meta property="og:description" content="&quot;Οι καλοί λογαριασμοί κάνουν τους καλούς φίλους&quot;, είπε ο πρωθυπουργός Κυριάκος Μητσοτάκης, απευθυνόμενος στη Βόρεια Μακεδονία και την Αλβανία..."/>
  </head>
  <body>
    <article>
      <h1>Μητσοτάκης σε Ζάεφ και Μπορίσοφ: Οι καλοί λογαριασμοί κάνουν τους καλούς φίλους</h1>
      <address>
        <time datetime="2019-11-14T22:53:00+00:00">14 Nov 2019, 22:53</time>
      </address>
      <p>"Οι καλοί λογαριασμοί κάνουν τους καλούς φίλους", είπε ο πρωθυπουργός Κυριάκος Μητσοτάκης, απευθυνόμενος στη Βόρεια Μακεδονία και την Αλβανία και θέλοντας να είναι ειλικρινής, όπως είπε, έστειλε το μήνυμα πως η πορεία των δύο γειτονικών χωρών προς την Ευρωπαϊκή Ένωση περιλαμβάνει αλλαγές που οφείλουν να γίνουν.</p>
      <p>Από το βήμα του Thessaloniki Summit 2019 και ενώπιον των <a href="http://www.enikos.gr/politics/684353/mitsotakis-se-zaef-na-apofefchthoun-energeies-pou-syntiroun-tin-e">πρωθυπουργών της Βόρειας Μακεδονίας Ζόραν Ζάεφ</a> και της Βουλγαρίας <a href="http://www.enikos.gr/politics/684365/prosfygiko-kai-tourkia-stin-atzenta-tis-synantisis-mitsotaki-bori">Μπόικο Μπορίσοφ</a> ο κ. Μητσοτάκης τόνισε πως "η Αλβανία οφείλει να προχωρήσει στην απρόσκοπτη και αντικειμενική απογραφή, σεβόμενη απόλυτα το δικαίωμα του αυτοπροσδιορισμού και να εγγυηθεί στην πράξη τις περιουσίες και τα δικαιώματα της ελληνικής εθνικής μειονότητας, αποφεύγοντας είτε ενέργειες που υπονομεύουν τους κανόνες καλής γειτονίας είτε ρητορισμούς για ανύπαρκτα ζητήματα".</p>
      <p>Σημείωσε ότι χθες συναντήθηκε με εκπροσώπους της ελληνικής εθνικής μειονότητας στην Αλβανία, άκουσε "από πρώτο χέρι" τα προβλήματα που αντιμετωπίζουν.</p>
      <p>Με τη φράση "αγαπητέ Ζόραν" ο Έλληνας πρωθυπουργός απευθύνθηκε στον πρωθυπουργό της Βόρειας Μακεδονίας και σημείωσε: "Είμαι και πάλι ξεκάθαρος: Έχουμε χρέος να αμβλύνουμε τις πολλές αρνητικές συνέπειες μιας Συμφωνίας που έχει ήδη υπογραφεί. Και πρέπει να το κάνουμε αυτό με ρεαλισμό και ωριμότητα".</p>
      <p>Ο κ. Μητσοτάκης τόνισε ότι "προτεραιότητα για την Ελλάδα αποτελεί η προστασία του ονόματος και της φήμης της Μακεδονίας μα και των προϊόντων της".</p>
      <p>Όπως είπε οι Μακεδόνες παραγωγοί αντιμετωπίζουν αθέμιτη εμπορική πρακτική στις διεθνείς αγορές από ανταγωνιστές που χρησιμοποιούν παράνομα την προστατευόμενη γεωγραφική ένδειξη "Μακεδονία" προβάλλοντας το όνομα "Wines of Macedonia".</p>
      <p>"Αυτό το ατόπημα πρέπει να θεραπευθεί αμέσως στο πλαίσιο της καλής εφαρμογής της Συμφωνίας", δήλωσε ο κ. Μητσοτάκης και τόνισε πως η ελληνική απάντηση είναι το εμπορικό σήμα που παρουσιάστηκε σήμερα και θα συνοδεύει τα μακεδονικά προϊόντα.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684343/se-exelixi-i-synantisi-mitsotaki-borisof%0A%20%20%20%20%0A"/>
        <a href="http://www.enikos.gr/politics/684337/oloklirothike-i-synantisi-mitsotaki-zaef-sti-thessaloniki%0A%20%20%20%20%0A"/>
        <a href="http://www.enikos.gr/politics/684148/synantiseis-mitsotaki-me-zaef-kai-borisof-simera-sti-thessaloniki%0A%20%20%20%20%0A"/>
        <a href="http://www.enikos.gr/politics/684078/sti-saoudiki-aravia-o-mitsotakis-tous-protous-mines-tou-2020%0A%20%20%20%20%0A"/>
        <a href="http://www.enikos.gr/politics/684109/13o-synedrio-tis-nd-afto-einai-to-logotypo-kai-to-programma-photo%0A%20%20%20%20%0A"/>
        <a href="http://www.enikos.gr/politics/684082/synantiseis-mitsotaki-me-zaef-kai-borisof-tin-pempti-sti-thessalo%0A%20%20%20%20%0A"/>
        <a href="http://www.enikos.gr/politics/684102/h-yposchesi-tou-prothypourgou-sta-paidia-ethelontes-apo-to-chamog%0A%20%20%20%20%0A"/>
        <a href="http://www.enikos.gr/politics/683623/episkepsi-mitsotaki-kai-si-tzinpingk-stis-egkatastaseis-tis-cosco%0A%20%20%20%20%0A"/>
        <a href="http://www.enikos.gr/politics/683602/afti-einai-i-koini-diakiryxi-elladas-kinas%0A%20%20%20%20%0A"/>
      </related>
    </article>
  </body>
</html>