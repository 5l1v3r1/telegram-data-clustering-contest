<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sette/incontri/19_novembre_15/mauro-pagani-nella-prima-raccolta-canzoni-guccini-volevano-cantare-tutti-l-avvelenata-0765bca8-0790-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Mauro Pagani: «Nella prima raccolta di canzoni di Guccini volevano cantare tutti L’avvelenata»"/>
    <meta property="og:description" content="Il musicista produce e arrangia una raccolta dei brani più belli del cantautore bolognese ricantati, tra gli altri, da Elisa, Ligabue, Manuel Agnelli , Brunori Sas e Sangiorgi"/>
  </head>
  <body>
    <article>
      <h1>Mauro Pagani: «Nella prima raccolta di canzoni di Guccini volevano cantare tutti L’avvelenata»</h1>
      <h2>Il musicista produce e arrangia una raccolta dei brani più belli del cantautore bolognese ricantati, tra gli altri, da Elisa, Ligabue, Manuel Agnelli , Brunori Sas e Sangiorgi</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Edoardo Vigna</a></address>
      <p><b>«Erano gli inizi degli Anni 90.</b> Prima chissà, perché avevamo giri diversi non c’eravamo mai incrociati. Una sera, al premio Tenco di Sanremo, Guccini mi passa vicino e mi dice: “Te’, che sei una trrroia - arrotando la erre come fa lui -, hai suonato con tutti e con me no! Ti sto sul c...?!”. Risposi: “Ma tu non me l’hai mai chiesto!”». Mauro Pagani, 73 anni, uno dei grandi musicisti italiani, ex PFM, ex collaboratore principe di Fabrizio De André (con cui ha realizzato gli album Crêuza de mä e Le nuvole ), compositore di canzoni e di colonne sonore (quest’anno per il film di Salvatores Tutto il mio folle amore ), concertista («Ho contato duemila esibizioni alla fine degli Anni 80, poi ho smesso di contare») ride, con la sua aria sorniona. È seduto in quella che chiama la sua tana: una stanza piena di chitarre e di ricordi sopra le Officine Meccaniche, il suo studio di registrazione, il più grande di Milano «e forse d’Italia». Sparse per la grande camera, chitarre elettriche rosse, nere, color legno, una testa di Buddha, quadri del ponte di Brooklyn: «Ho avuto casa a New York, per un periodo. Andavo lì a far respirare la testa: suonavo nei locali a dieci dollari a sera. Funzionava così: ti convocavano, arrivavi e nessuno dei musicisti conosceva gli altri. Non potevi neanche metterti d’accordo sulla tonalità. Suonavi e basta: certe volte era una schifezza, ma certe altre era magnifico».</p>
      <p><b>Alla fine con Francesco Guccini non avete mai suonato ma ora lei ha prodotto e arrangiato </b><b><b>Note di viaggio </b></b><b>, la prima raccolta delle canzoni più belle del cantautore che l’anno prossimo festeggerà 80 anni: tra gli altri, Elisa canta Auschwitz , Ligabue Incontro , Brunori Sas Vorrei , Giuliano Sangiorgi Stelle , Manuel Agnelli L’avvelenata , la canzone del «Ma s’io avessi previsto tutto questo, dati causa e pretesto...», che con le sue parolacce ha liberato il linguaggio - e non solo - dei teenager di un paio di generazioni. </b><br/>«Ognuno ha scelto la preferita. Ma questa, a dire il vero, la volevano fare tutti! Avevo pensato di farne una canzone corale. Poi era troppo complicato metterli insieme. Così, con Manuel, la canto io».</p>
      <p><b>Perché Guccini, perché ora.</b><b><br/></b>«Le sue canzoni erano state una folgorazione, quando ero ragazzo. Ricordo Auschwitz, che qui Elisa canta da dio e ha scelto ricordando uno zio deportato a Buchenwald».</p>
      <p><b>Cosa dicevano?</b><br/>«Da ragazzo suonavo musica da camera di Mozart: io al violino, mio padre al flauto - bravissimo - e un calzolaio del paese al sax tenore al posto del violoncello. I brani di Francesco, proprio come Mr Tambourine man di Bob Dylan, mi fecero pensare: “Allora si possono fare anche canzoni belle e intelligenti!” Il repertorio di Francesco era più ricco di quanto la gente ricordi».</p>
      <p><b>Molto politico.</b><br/>«Questa è finita per essere la sua condanna: più la canzone è diventato svago, più chi faceva riflettere era da emarginare. E poi la sua erre - una volta gli dissi che era moscia e lui precisò “ È gutturale”... - marcava le canzoni così tanto da impedire di pensarle con altri interpreti».</p>
      <p><b>Chi ha cantato in questo album come ha scelto il proprio brano? </b><br/>«Per alcuni Guccini è stato importante nel periodo formativo. Malika mi ha detto subito: Canzone quasi d’amore è stata la colonna sonora della mia adolescenza. Molti lo conoscevano attraverso i fratelli maggiori. Sangiorgi l’ha spiegato: “A casa era appiccicato ai muri, i miei lo ascoltavano di continuo”».</p>
      <p><b>Un grande cantautore e grandi interpreti, a loro volta cantautori. </b>«L’obiettivo di questo lavoro era fare in modo di rispettare il pezzo originale ma anche che ogni pezzo sembrasse un brano del repertorio del cantante che l’ha eseguito».</p>
      <p><b>Oggi però si tende spesso a lavorare insieme per il mercato. Tante collaborazioni nascono per questo.</b><br/>«Negli Anni 60 e 70, ognuno aveva molto da dire, e anche se labili, i confini fra gli artisti erano marcati. Difficile nascessero unioni. Adesso, sul modello anglosassone, il featuring ( l’ospitata di un altro artista in una canzone, ndr) è organizzato dalle case discografiche: a parte il caso di alcuni equipaggi, come quello di Salmo, molto unito, spesso si tratta di fare oggetti confezionati. Prendiamo lo spandersi a macchia d’olio delle mode musicali: deriva dal desiderio di ricerca di un’identità di gruppo, in sostituzione di quelle individuali, che tutti fanno fatica a trovare».</p>
      <p><b>Può produrre comunque qualcosa di positivo? </b><br/>«Le collaborazioni sono sempre fondamentali per la crescita. E comunque il mercato discografico sta lottando per sopravvivere: non ci si rende ancora conto di quanto sia difficile vivere di musica, a parte per alcuni privilegiati. C’è gente che fa dischi che ha un doppio lavoro, che fa fatica a pagarsi il disco».</p>
      <p><b>Quindi, che fare? </b><br/>«Bisogna far capire alla gente: ti piace quel cantante? Compragli il disco, così ne farà un altro. Se lo fai sopravvivere, lo difendi anche dai condizionamenti dell’industria».</p>
      <p><b>Alla musica italiana cosa manca?</b><br/>«La crisi generalizzata è una crisi di ispirazione. Intanto la società, che è sempre il motore degli stimoli, manda segnali confusi. Così siamo pieni di talent show che creano interpreti e non autori: vanno avanti per mesi a suonare musica d’altri e poi cadono sul pezzo loro, peraltro spesso scritto da autori che hanno un contratto con la casa discografica proprietaria del marchio. In rari casi è di giovani con una loro personalità: questi sono i pochi che si affermano. Ma noi non abbiamo bisogno di così tanti interpreti!».</p>
      <p><b>Negli anni forti di Guccini la società aveva spinte più intense.</b><br/>«Soprattutto aveva capacità di sognare. Di immaginare un mondo diverso da questo. Ecco il problema. Beati gli uomini sfiorati dall’utopia. La cosa che chi ascolterà il disco percepirà è quanto Guccini non sia un autore barricadero e basta. E invece è capace di profonda poesia. E infatti, l’inedito che contiene il disco è una poesia in dialetto di Francesco - Natale a Pàvana - che ho musicato io. Una sorpresa».</p>
    </article>
  </body>
</html>