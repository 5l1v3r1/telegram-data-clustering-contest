<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903797/u17-van-nederland-na-zinderende-strafschoppenserie-uitgeschakeld-op-wk.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-14T22:42:00+00:00"/>
    <meta property="og:title" content="U17 van Nederland na zinderende strafschoppenserie uitgeschakeld op WK"/>
    <meta property="og:description" content="De U17 van Nederland is uitgeschakeld op het WK. In een spannende penaltyserie trok Mexico in de halve finale aan het langste eind. Na negentig minuten spelen stond het 1-1."/>
  </head>
  <body>
    <article>
      <h1>U17 van Nederland na zinderende strafschoppenserie uitgeschakeld op WK</h1>
      <address>
        <time datetime="2019-11-14T22:42:00+00:00">14 Nov 2019, 22:42</time>
      </address>
      <p>
        <b>De U17 van Nederland is uitgeschakeld op het WK. In een spannende penaltyserie trok Mexico in de halve finale aan het langste eind. Na negentig minuten spelen stond het 1-1.</b>
      </p>
      <p>Dat Oranje tot in de halve finale is gekomen, mag een wonder worden genoemd. De ploeg van bondscoach Peter van der Veen verloor de eerste twee groepswedstrijden en was na de derde afhankelijk van resultaten op andere velden. Uiteindelijk wist Nederland zich via Nigeria en Paraguay te plaatsen voor de halve finale.</p>
      <p>Qua spektakel was de halve finale er een om snel te vergeten. De eerste grote kans was voor Mexico en namens Oranje kreeg Jayden Braaf een scoringskans. Nederland had het meeste balbezit, maar deed daar te weinig mee. Mexico kon amper nog gevaarlijk worden.</p>
      <p><b>Spannende tweede helft<br/></b>De tweede helft was een stuk aantrekkelijker dan de eerste, al veranderde het spelbeeld niet. Nederland was beter dan Mexico en kreeg ook de grootste kansen. Ajax-speler Youri Regeer miste er twee, maar kon in de slotfase opgelucht ademhalen. Een kwartier voor tijd tikte hij binnen na uitstekend werk van Melayro Bogarde.</p>
      <aside>Lees meer<br/><a href="https://www.voetbalprimeur.be/videos/903792/goal-u17-van-oranje-opent-score-maar-mexico-slaat-met-geweldige-knal-terug.html?itm_source=www.voetbalprimeur.be&amp;itm_medium=highlighted-content">GOAL! U17 van Oranje opent score, maar Mexico slaat met geweldige knal terug</a></aside>
      <p>Oranje, dat daarvoor al op een ruime voorsprong had moeten komen, kreeg kort daarna alsnog de deksel op de neus. Efraín Álvarez maakte gelijk voor Mexico door een vrije trap schitterend achter doelman Calvin Raatsie te schieten. De beslissing viel niet meer, waardoor er penalty's moesten worden genomen.</p>
      <p>Álvarez was overmoedig geworden vanwege zijn vrije trap en dacht Raatsen te kunnen passeren met een panenka. De Ajax-doelman pakte de bal echter eenvoudig. Ian Maatsen zette Oranje op 0-1, maar ook Santiago Munoz scoorde. Nadat het 2-2 stond miste aanvoerder Mohamed Taabouni namens Oranje zijn strafschop.</p>
      <p>Nederland stond op de rand van uitschakeling nadat ook Jayden Braaf miste. Daardoor kon Mexico het beslissen, maar de allesbeslissende penalty werd gepakt door Raatsie. Sontje Hansen mocht niet missen en deed dat ook niet. Mexico scoorde, maar Regeer deed dat niet, waardoor Oranje naar huis mag.</p>
    </article>
  </body>
</html>