<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-isro-selects-12-potential-astronauts-for-its-gaganyaan-mission-2850011.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T22:38:24+00:00"/>
    <meta property="og:title" content="इसरो ने ‘गगनयान’ मिशन के लिए 12 संभावित यात्रियों का किया चुनाव"/>
    <meta property="og:description" content="भारत के अंतरिक्ष में पहले मानव मिशन &amp;lsquo;गगनयान&amp;rsquo; के लिए 12 संभावित यात्रियों को चुना गया है। वहीं वायुसेना प्रमुख एयर चीफ मार्शल आरकेएस भदौरिया ने गुरुवार को कहा कि भारतीय अंतरिक्ष अनुसंधान..."/>
  </head>
  <body>
    <article>
      <h1>इसरो ने ‘गगनयान’ मिशन के लिए 12 संभावित यात्रियों का किया चुनाव</h1>
      <address><time datetime="2019-11-14T22:38:24+00:00">14 Nov 2019, 22:38</time> by <a rel="author">एजेंसी।,बेंगलुरु।</a></address>
      <p>भारत के अंतरिक्ष में पहले मानव मिशन ‘गगनयान’ के लिए 12 संभावित यात्रियों को चुना गया है। वहीं वायुसेना प्रमुख एयर चीफ मार्शल आरकेएस भदौरिया ने गुरुवार को कहा कि भारतीय अंतरिक्ष अनुसंधान संगठन (इसरो) की ओर से प्रस्तावित पहले मानव मिशन ‘गगनयान’ के लिए अंतरिक्ष यात्रियों का चुनाव पेशेवर तरीके से किया जा रहा है। उन्होंने कहा, 'संभावित अंतरिक्ष यात्रियों के चयन की प्रक्रिया जारी है और मेरा मनना है कि यह बहुत ही पेशेवर तरीके से किया जाएगा। इसरो के साथ बढ़ते संवाद से स्वयं चयन प्रक्रिया के प्रति समझ बढ़ी है।'</p>
      <p>एयर चीफ मार्शल ने इंडियन सोसाइटी फॉर एयरोस्पेस मेडिसिन (आईएसएएम) के 58 वें वार्षिक सम्मेलन के उद्घाटन सत्र को संबोधित करते हुए यह बात कही। भारतीय वायुसेना की भूमिका के बारे में एयर चीफ मार्सल आरएसके भदौरिया ने कहा कि टीम इसरो के साथ समन्वय कर रही है और अंतरिक्ष यान के डिजाइन के पहलुओं को देख रही है जैसे कि जीवन रक्षक प्रणाली, कैप्सूल का डिजाइन, साथ ही विमानन चिकित्सा प्रकोष्ठ यह सुनिश्चित कर रहा है कि इसरो चुनौती का सफलतापूर्वक सामना कर सफलता प्राप्त करे।</p>
      <h3>Read Also: <a href="https://www.livehindustan.com/national/story-chandrayaan-2-sent-3d-image-of-moon-isro-released-2848284.html">चंद्रयान-2 ने भेजी चांद की ये खूबसूरत तस्वीर, ISRO ने की जारी</a></h3>
      <p><b>गगन यात्रियों का पहला चरण पूरा</b><br/>सम्मेलन को संबोधित करते हुए वायुसेना के चिकित्सा सेवा के महानिदेशक एयर मार्शल एमएस बुटोला ने बताया, गगन यात्रियों के चयन का पहला चरण पूरा हो गया है और संभावित अंतरिक्ष यात्रा के लिए वायुसेना के चुने गए कुछ चालक दल सदस्यों का रूस में प्रशिक्षण पूरा हो गया है।</p>
      <p><b>सात यात्री प्रशिक्षण के लिए रूस में</b><br/>वायुसेना अधिकारी के मुताबिक, बल के 12 लोगों को गगनयान परियोजना के लिए संभावित यात्री के रूप में चुना गया है और इनमें से सात प्रशिक्षण के लिए रूस गए हैं। पहचान जाहिर नहीं करते हुए अधिकारी ने कहा कि रूस गए सात संभावित अंतरिक्ष यात्रियों के वापस आने के बाद चुने गए शेष संभावित यात्रियों को प्रशिक्षण के लिए भेजा जाएगा।</p>
      <h3>Read Also: <a href="https://www.livehindustan.com/national/story-isro-chief-sivan-statement-about-vikram-lander-2828278.html">ISRO चीफ सिवन बोले, Vikram Lander को लेकर कर रहे ये काम</a></h3>
      <p><b>12 में से 4 यात्रियों को चुना जाएगा</b><br/>उन्होंने कहा, पहले चरण में ‘गगनयान’ परियोजना के लिए 12 अंतरिक्ष यात्रियों का चुनाव किया गया है और इनमें से चार को अंतिम रूप से अंतरिक्ष यात्रा के लिए चुना जाएगा। परियोजना को लॉन्च करने के वक्त एक या दो गगन यात्री को मिशन के लिए चुना जाएगा। ‘गगनयान’ भारत का पहला मानव अंतरिक्ष मिशन है जिसे इसरो द्वारा दिसंबर 2021 तक प्रक्षेपित करने का लक्ष्य रखा गया है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>   </p>
    </article>
  </body>
</html>