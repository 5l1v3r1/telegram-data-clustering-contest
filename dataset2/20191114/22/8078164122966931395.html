<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_15/influenza-quattro-settimane-letto-341-mila-italiani-faab108c-07a1-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Influenza, in quattro settimane a letto 341 mila italiani"/>
    <meta property="og:description" content="Oltre centomila persone ammalate solo la scorsa settimana, soprattutto bambini. L’avvertimento dell’Aifa: «Attenzione alle fake-news»"/>
  </head>
  <body>
    <article>
      <h1>Influenza, in quattro settimane a letto 341 mila italiani</h1>
      <h2>Oltre centomila persone ammalate solo la scorsa settimana, soprattutto bambini. L’avvertimento dell’Aifa: «Attenzione alle fake-news»</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Redazione Online</a></address>
      <p>Non è ancora un’epidemia, ma l’influenza ha iniziato quest’anno veloce la corsa: in meno di un mese di sorveglianza sono state 341.000 le persone allettate dal virus in Italia, soprattutto bimbi, di cui 119.000 solo la settimana passata. Questi i numeri dell’ultimo bollettino Influnet, pubblicato dall’Istituto superiore di sanità (Iss). Durante la quarantacinquesima settimana del 2019 (28 ottobre - 3 novembre 2019), ovvero la quarta dall’inizio della sorveglianza per la stagione in corso, l’incidenza totale è pari a 1,97 casi per mille assistiti, ma nella fascia di età 0-4 anni arriva a 3,91 casi per mille assistiti. In tutto 794 medici sentinella hanno inviato dati relativi alla frequenza di sindromi influenzali tra i propri assistiti. In quasi tutte le Regioni l’incidenza è sotto la soglia basale ma «quella osservata in alcune regioni è fortemente influenzata dal ristretto numero di medici e pediatri che hanno inviato, al momento, i loro dati».</p>
      <slideshow>
        <figure>
          <img src="https://images2.corriereobjects.it/methode_image/2019/02/12/Salute/Foto%20Salute%20-%20Trattate/GettyImages-869351730-k1eH-U3100508853004m4F-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/02/12/Salute/Foto%20Salute%20-%20Trattate/GettyImages-907953082-k1eH-U3100508853004m0B-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/02/12/Salute/Foto%20Salute%20-%20Trattate/GettyImages-904131880-k1eH-U31005088530045EG-593x443@Corriere-Web-Sezioni.jpg"/>
        </figure>
        <figcaption>Influenza, vero o falso? Mettiti alla prova</figcaption>
      </slideshow>
      <h4>Le raccomandazioni anti-influenza</h4>
      <p>E intanto Aifa- Agenzia italiana del farmaco lancia la sua campagna anti fake news, ricordando che la vaccinazione antinfluenzale «è raccomandata e gratuita» per le <a href="http://bit.ly/MdS_Influenza">fasce della popolazione più a rischio</a>, ma tutti i cittadini possono decidere di farla acquistando il vaccino antinfluenzale in farmacia. «Soprattutto sui social- avverte Aifa- trovano spazio notizie false o parziali che mettono a repentaglio la salute dei cittadini». Le principali raccomandazioni «per proteggere se stessi e gli altri dall’influenza e dalle sue conseguenze sono, oltre a vaccinarsi, lavare di frequente e accuratamente le mani, utilizzare un fazzoletto quando si starnutisce o tossisce per limitare la diffusione del virus, arieggiare spesso gli ambienti chiusi. Inoltre, non ricorrere agli antibiotici in caso di influenza». Se si hanno dubbi, bisogna rivolgersi al proprio medico curante o alle istituzioni che tutelano la salute pubblica: ministero della Salute, AIFA e Istituto Superiore di Sanità».</p>
      <slideshow>
        <figure>
          <img src="https://images2.corriereobjects.it/methode_image/2019/10/27/Salute/Foto%20Salute%20-%20Trattate/4336.0.791719548-k0PG-U31502134190856PF-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/10/27/Salute/Foto%20Salute%20-%20Trattate/MILANO_20101128_CORSERA_54_0-k0PG-U3150213419085HcH-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/10/27/Salute/Foto%20Salute%20-%20Trattate/he102_INI01F2_144553-k0PG-U31502134190853PG-593x443@Corriere-Web-Sezioni.jpg"/>
        </figure>
        <figcaption>I rischi dell’influenza: perché è importante vaccinarsi</figcaption>
      </slideshow>
    </article>
  </body>
</html>