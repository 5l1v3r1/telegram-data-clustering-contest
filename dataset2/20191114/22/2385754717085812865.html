<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597410/italia-meteferan-pano-apo-1-tono-kokainis-se-fortigo-me-mpananes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T22:51:00+00:00"/>
    <meta property="og:title" content="Ιταλία: Μετέφεραν πάνω από 1 τόνο κοκαΐνης σε φορτηγό με μπανάνες"/>
    <meta property="og:description" content="Ποσότητα κοκαΐνης μεγαλύτερη του ενός τόνου κατασχέθηκε μέσα σε φορτηγό με μπανάνες που έφθασε στο λιμάνι Τζόγια Τάουρο της Καλαβρίας, στη νότια Ιταλία,..."/>
  </head>
  <body>
    <article>
      <h1>Ιταλία: Μετέφεραν πάνω από 1 τόνο κοκαΐνης σε φορτηγό με μπανάνες</h1>
      <address><time datetime="2019-11-14T22:51:00+00:00">14 Nov 2019, 22:51</time> by <a rel="author">sigmalive</a></address>
      <p>Ποσότητα κοκαΐνης μεγαλύτερη του ενός τόνου κατασχέθηκε μέσα σε φορτηγό με μπανάνες που έφθασε στο λιμάνι Τζόγια Τάουρο της Καλαβρίας, στη νότια Ιταλία, προερχόμενο από τη νότια Αμερική και είχε προορισμό τη Γερμανία, ανακοίνωσαν οι αστυνομικοί και η οικονομική αστυνομία.</p>
      <p>Η ποσότητα αυτή - 1,2 τόνος συνολικά - θα μπορούσε να αποφέρει έσοδα τουλάχιστον 250 εκατομμυρίων ευρώ, υπογράμμισε η οικονομική αστυνομία.</p>
      <p>Η υπουργός Εσωτερικών και πρώην νομάρχης Λουτσιάνα Λαμοργκέσε εξέφρασε τα συγχαρητήριά της στην περιφερειακή διεύθυνση καταπολέμησης της μαφίας, στους αστυνομικούς στο Ρήγιο της Καλαβρίας και στους τοπικούς πράκτορες της οικονομικής αστυνομίας για "μια από τις μεγαλύτερες κατασχέσεις κοκαΐνης που έχουν γίνει επί του εθνικού εδάφους".</p>
      <p>Η επιχείρηση πραγματοποιήθηκε με τη στενή συνεργασία μεταξύ των αστυνομικών και της υπηρεσίας τελωνείων του Τζόγια Τάουρο, του μεγαλύτερου λιμανιού εμπορευματοκιβωτίων της Ιταλίας (και το 10ο στην Ευρώπη), και στην οποία μετείχε η Europol, η αστυνομία της Ευρωπαϊκής Ένωσης.</p>
      <p>Τα ναρκωτικά ήταν κρυμμένα σε 144 κιβώτια με μπανάνες στο εσωτερικό ενός εμπορευματοκιβωτίου με ψυκτικό μηχανισμό.</p>
      <p>Η κατάσχεση είναι το αποτέλεσμα μιας "σε βάθος έρευνας της οικονομικής αστυνομίας και των τελωνειακών υπηρεσιών στο σύνολο του φορτηγού από το οποίο επιλέχθηκε περιορισμένος αριθμός κιβωτίων", σύμφωνα με την ανακοίνωση. Τα ναρκωτικά εντοπίστηκαν με τη βοήθεια ραδιογραφικού εξοπλισμού.</p>
      <p>Στην ανακοίνωσή τους οι αστυνομικοί υπογράμμισαν ότι η κατάσχεση αυτή επιβεβαιώνει τον "κεντρικό ρόλο του κάμπου και του λιμανιού του Τζόγια Τάουρο ως προνομιακού κόμβου διαμετακόμισης για τις μεγάλες διακινήσεις κοκαΐνης" που ελέγχονται από την Ντρανγκέτα, τη μαφία της Καλαβρίας.</p>
      <p>"Αυτή η πολύ μεγάλη κατάσχεση ναρκωτικών αποδεικνύει ότι η εξουσία των συμμοριών της Ντρανγκέτα είναι ακόμη τεράστια αλλά επιβεβαιώνει και τα λαμπρά αποτελέσματα των δυνάμεων της τάξης", σχολίασε η εκπρόσωπος στο κοινοβούλιο του κυβερνώντος Κινήματος των Πέντε Αστέρων, η Φεντερίκα Ντιένι που κατάγεται από την Καλαβρία.</p>
    </article>
  </body>
</html>