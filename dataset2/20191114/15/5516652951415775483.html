<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425826/o-dhmos-karpathoy-kataggellei-thn-thanatwsh-spaniwn-pagwniwn-sto-mesoxwri"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T15:25:02+00:00"/>
    <meta property="og:title" content="Ο Δήμος Καρπάθου καταγγέλλει την θανάτωση σπάνιων παγωνιών στο Μεσοχώρι"/>
    <meta property="og:description" content="Σε ανακοίνωση που εξέδωσε ο Δήμος Καρπάθου αναφέρει τα εξής:"/>
  </head>
  <body>
    <article>
      <h1>Ο Δήμος Καρπάθου καταγγέλλει την θανάτωση σπάνιων παγωνιών στο Μεσοχώρι</h1>
      <address>
        <time datetime="2019-11-14T15:25:02+00:00">14 Nov 2019, 15:25</time>
      </address>
      <p>
        <b>Σε ανακοίνωση που εξέδωσε ο Δήμος Καρπάθου αναφέρει τα εξής:</b>
      </p>
      <p>Η ειδεχθής πράξη της θανάτωσης των σπάνιων παγωνιών σε περιοχή της Τοπικής Κοινότητας Μεσοχωρίου, είναι μια ακόμη αφορμή για να δηλώσουμε την αγανάκτηση μας για τέτοιου είδους πρακτικές, οι οποίες εκτός του ότι είναι ποινικά κολάσιμες είναι ηθικά απαράδεκτες και καταδικαστέες απ’ όλη την κοινωνία του νησιού μας και δεν τιμούν πρωτίστως τον πολιτισμό μας και το ήθος το οποίο διέπει τους κατοίκους του.</p>
      <p>Η αποτρόπαιη αυτή πράξη, που προκαλεί τον επώδυνο θάνατο αθώων πλασμάτων, αφενός είναι μια εγκληματική ενέργεια απέναντι στην οποία η κοινωνία δεν πρέπει να μένει αδιάφορη και αφετέρου είναι επικίνδυνη για τη δημόσια υγεία και ειδικότερα για μικρά παιδιά και ζώα που παίζουν σε χώρους όπου ανεύθυνοι πετούν τις παγίδες του θανάτου.</p>
      <p>Ο Δήμαρχος Καρπάθου, προέβη σε καταγγελία – διαμαρτυρία, ζητώντας από τις αστυνομικές αρχές την εύρεση και την παραδειγματική τιμωρία των δραστών σύμφωνα με το Ν. 4039/12, Άρθρο 16, παρ. α, για την «Κακοποίηση των ζώων».</p>
      <p>Ο Δήμος Καρπάθου καταγγέλλει το απαράδεκτο αυτό γεγονός, καταδικάζουμε τέτοιου είδους ενέργειες και ευελπιστούμε να μην υπάρξουν ξανά παρόμοια περιστατικά.</p>
    </article>
  </body>
</html>