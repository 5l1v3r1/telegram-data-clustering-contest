<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152256-rizdvo--25-grudnia-vladyka-myhail-vidpoviv-na-zvernennia-parafiian"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T15:50:00+00:00"/>
    <meta property="og:title" content="Різдво – 25 грудня: владика Михаїл відповів на звернення парафіян"/>
    <meta property="og:description" content="Владика Луцький та Волинський Михаїл відповів на звернення релігійних громад міста про впровадження святкування Різдва 25 грудня."/>
  </head>
  <body>
    <article>
      <h1>Різдво – 25 грудня: владика Михаїл відповів на звернення парафіян</h1>
      <address>
        <time datetime="2019-11-14T15:50:00+00:00">14 Nov 2019, 15:50</time>
      </address>
      <p>Владика Луцький та Волинський <b>Михаїл</b> відповів на звернення релігійних громад міста про впровадження святкування Різдва 25 грудня. Парафіяни аргументують це тим, що настав час відходити від радянської традиції. <br/><br/>Про це повідомляє пресслужба <a href="https://www.facebook.com/pravoslaviavolyni/photos/a.839142239456846/2542767885760931/?type=3&amp;theater">Волинської єпархії ПЦУ</a>.<br/><br/>Відтак, владика Михаїл із розумінням ставиться до цієї ініціативи, може благословити відправу різдвяного богослужіння 25 грудня. <br/><br/>При цьому єпархіальний архієрей наголошує, що не йдеться про відміну святкування Різдва Христового 7 січня. А ті, хто хоче його відзначити одночасно з Вселенським Патріархатом та іншими Православними Церквами 25 грудня, мають і Пилипівку розпочати раніше, а саме 15 листопада.<br/><br/>Нагадаємо, у <b><a href="http://www.volynpost.com/news/152146-rizdvo--25-grudnia-u-lucku-iniciyuvaly-zbir-pidpysiv-za-vidmovu-vid-radianskogo-7-sichnia">листі-зверненні</a></b>, зокрема, йшла мова про те, що чимало українців вже вирішили «перенести» святкування Різдва Христового на 25 грудня, мотивуючи це бажанням повернути чільне місце Різдву у зимових святкуваннях замість «новорічної ейфорії», яка залишилася у спадок від радянського режиму.<br/><br/>Автори звернення зауважили, що 25 грудня – це не тільки католицьке Різдво, а загальнохристиянське.<br/><br/>В єпархії зазначають, що ідея календарної реформи для Українського Православ’я не нова. Розглядаючи дискусії на цю тематику, газета «Волинські єпархіальні відомості» в № 2 за 2019 рік вмістила статтю «ПЦУ і новий стиль». У ній ідеться, що деякі автокефальні Церкви, котрі мають статус державних, перейшли на новий стиль тоді, коли на нього перейшли їхні держави. Потім цей процес поширився й на інші. Але майже в усіх із цього приводу сталися розколи. Особливо великі, багатомільйонні, старостильні Церкви існують у Румунії та Греції. <br/>Дві Православні Церкви – Польська і Чорногорська – через тривалий час повернулися на старий стиль, бо лише маленька частка церковного народу стала новостильною. Окрім того, коли перейти на новий стиль, то не тільки щодо Різдва, а й щодо всіх нерухомих свят: Стрітення, Благовіщення, Преображення, Успіння… Тим часом, щодо свят рухомих стиль залишається старим.</p>
    </article>
  </body>
</html>