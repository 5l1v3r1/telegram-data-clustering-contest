<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197292/stis-arxes-dekemvrioy-i-axiologisi-tis-ellados-apo-tin-greco"/>
    <meta property="og:site_name" content="CNN.gr"/>
    <meta property="article:published_time" content="2019-11-14T15:58:09+00:00"/>
    <meta property="og:title" content="Στις αρχές Δεκεμβρίου η αξιολόγηση της Ελλάδος από την GRECO"/>
    <meta property="og:description" content="Μέσα στην πρώτη εβδομάδα του Δεκεμβρίου η Ομάδα Κρατών κατά της Διαφθοράς του Συμβουλίου της Ευρώπης ( GRECO ) θα εκδώσει την έκθεση αξιολόγησής της για τις..."/>
  </head>
  <body>
    <article>
      <h1>Στις αρχές Δεκεμβρίου η αξιολόγηση της Ελλάδος από την GRECO</h1>
      <h2>Μέσα στην πρώτη εβδομάδα του Δεκεμβρίου η Ομάδα Κρατών κατά της Διαφθοράς του Συμβουλίου της Ευρώπης (GRECO) θα εκδώσει την έκθεση αξιολόγησής της για τις αλλαγές που επέφερε η νέα ελληνική κυβέρνηση στον Ποινικό Κώδικα και στον Κώδικα Ποινικής Δικονομίας.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 17:58 , 14 November 2019 - 18:01</p>
      <p>Ο Εκτελεστικός Γραμματέας της GRECO<b> Τζιανλούκα Εσποζίτο</b> δήλωσε στο CNN Greece πως η ad hoc έκθεση αξιολόγησης για την Ελλάδα θα εγκριθεί από την Ομάδα Κρατών κατά της Διαφθοράς του Συμβουλίου της Ευρώπης μεταξύ 2 και 6 Δεκεμβρίου.</p>
      <p>Αν και δεν θέλησε να προβεί σε σχολιασμό των <b>νομοθετικών</b> <b>διατάξεων</b> που ψήφισε η Βουλή, είτε για την κατ’ έγκληση δίωξη της κακουργηματικής απιστίας, είτε για το ξέπλυμα χρήματος, ωστόσο ο Εκτελεστικός Γραμματέας της GRECO έδειξε πως η Ελλάδα είναι <b>υπό στενή παρακολούθηση</b>.</p>
      <p>«Το νομικό σύστημα θα πρέπει να διασφαλίζει την αποτελεσματική καταπολέμηση της διαφθοράς και της νομιμοποίησης εσόδων από παράνομες δραστηριότητες και αυτό πρέπει να γίνεται σύμφωνα με τα διεθνή πρότυπα τα οποία έχει προσυπογράψει η Ελλάδα», ανέφερε σχετικά.</p>
      <p>Οι αλλαγές που ψήφισε χθες η κυβέρνηση στον Ποινικό Κώδικα δεν θεωρούνται συμβατές με τις διεθνείς υποχρεώσεις της χώρας.</p>
      <p>Σε σχέση με το<b> άρθρο 390 του Ποινικού Κώδικα</b> που αφορά στην κακουργηματική απιστία, πλέον προβλέπεται πως η ποινική δίωξη του εγκλήματος της απιστίας, όταν ζημιώνεται άμεσα πιστωτικό ή χρηματοδοτικό ίδρυμα, εναρμονίζεται με την αρχή της κατ’ έγκληση δίωξης όλων των περιουσιακών αδικημάτων (απάτη, υπεξαίρεση, καταδολίευση κλπ) του ιδιωτικού τομέα. Στην πράξη αυτό σημαίνει πως για την κακουργηματική απιστία που διαπράττεται από τραπεζικά στελέχη η δίωξη θα απαιτεί μήνυση. Για τις ήδη ασκηθείσες διώξεις θα δοθεί ένα διάστημα τεσσάρων μηνών προκειμένου να ασκηθούν οι μηνύσεις και να συνεχιστούν οι διώξεις.</p>
      <p>Να σημειωθεί πως η <b>τροπολογία</b> που ψηφίστηκε χθες από την Βουλή για το <b>ξέπλυμα χρήματος</b> προβλέπει ένα διάστημα τριών μηνών προκειμένου ανακριτές και δικαστικά συμβούλια να αποφασίσουν για το σε ποιες υποθέσεις θα πρέπει να εξακολουθήσει το «<b>πάγωμα</b>» των περιουσιακών στοιχείων των <b>κατηγορουμένων</b>. Εάν αυτό το διάστημα των τριών μηνών παρέλθει άπρακτο τότε το εγκληματικό προϊόν που έχει δεσμευθεί για ξέπλυμα χρήματος για περισσότερους από <b>18 μήνες θα επιστρέφεται.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197395/ftinos-laikismos-den-eipe-tipota-gia-tin-tampakiera-politiki-kontra-gia-to-dimosieyma-ton-ft">«Φτηνός λαϊκισμός», «δεν είπε τίποτα για την ταμπακιέρα»: Πολιτική κόντρα για το δημοσίευμα των FT</a>
        </li>
        <li>
          <a href="https://www.cnn.gr/news/politiki/story/197210/tsiaras-aystires-poines-gia-tromokratia-paiderastia-plimmelima-i-diataraxi-koinis-isyxias">Τσιάρας: Αυστηρές ποινές για τρομοκρατία, παιδεραστία - Πλημμέλημα η διατάραξη κοινής ησυχίας</a>
        </li>
        <li>
          <a href="https://www.cnn.gr/news/politiki/story/197114/petsas-ta-panepistimia-epistrefoyn-stoys-foitites-toys">Πέτσας: Τα πανεπιστήμια επιστρέφουν στους φοιτητές τους</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/375/diafthora">ΔΙΑΦΘΟΡΑ</a>
        </li>
        <li>
          <a href="https://www.cnn.gr/eidhseis/tag/39004/xeplyma-xrhmatos">ΞΕΠΛΥΜΑ ΧΡΗΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/8789/symvoylio-tis-ee">ΣΥΜΒΟΥΛΙΟ ΤΗΣ ΕΕ</a>
        </li>
        <li>
          <a href="https://www.cnn.gr/eidhseis/tag/72738/greco">GRECO</a>
        </li>
        <li>
          <a href="https://www.cnn.gr/eidhseis/tag/82001/kakoyrghmatikh-apistia">ΚΑΚΟΥΡΓΗΜΑΤΙΚΗ ΑΠΙΣΤΙΑ</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197407/snapshot/2404554.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197424/snapshot/2733247.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197431/snapshot/2337760.jpg"/>
      </figure>
    </article>
  </body>
</html>