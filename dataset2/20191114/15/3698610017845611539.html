<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sluga-holodov-prigroziv-shemam-sudom-cherez-rozsliduvannya-yogo-cigarkovogo-biznesu-329669_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T15:59:00+00:00"/>
    <meta property="og:title" content="&quot;Слуга&quot; Холодов пригрозив &quot;Схемам&quot; судом через розслідування його цигаркового бізнесу"/>
    <meta property="og:description" content="Депутат каже, що продав компанію ще рік тому, але вона досі зареєстрована в його маєтку.  "/>
  </head>
  <body>
    <article>
      <h1>"Слуга" Холодов пригрозив "Схемам" судом через розслідування його цигаркового бізнесу</h1>
      <h2>Депутат каже, що продав компанію ще рік тому, але вона досі зареєстрована в його маєтку.  </h2>
      <address>
        <time datetime="2019-11-14T15:59:00+00:00">14 Nov 2019, 15:59</time>
      </address>
      <p>Народний <a href="https://dt.ua/POLITICS/kandidat-zi-spisku-sluga-narodu-holodov-pogrozhuye-zhurnalistam-zmi-316816_.html"><b>депутат від "Слуги народу" Андрій Холодов</b></a> пригрозив судом журналістам програми "Схеми", в якому йдеться про зв'язок депутата з тютюновим бізнесом та його лобіювання у Раді правки для покращення бізнесу.</p>
      <p>"Порада для Радіо Свобода щодо порушень, які вони виявили з чеками в точках продажу та щодо порушень у веденні бізнесу – зверніться, будь ласка, в правоохоронні органи з доказами, адже саме проти таких випадків ми зараз і ведемо боротьбу. Як і я звернусь до суду з позовом на Радіо Свобода за наклеп", - написав Холодов на своїй Facebook-сторінці.</p>
      <p>Також депутат заявив, що продав кіпрську компанію, на яку заведений цей бізнес, "іншому власнику" ще в 2018-му, втім не розповів, кому саме.</p>
      <p>"Впущений факт продажу компанії. "Схеми" (навмисне чи ні) наплутали з датою продажу кіпрскої компанії іншому власнику, який довгий час просто не робив перереєстрацію адреси, що все їх розслідування зводить до нуля. Домовленість про продаж була ще в 2017-му, в 2018 з власників вийшли, що видно в реєстрі. Ще задовго до моєї політичної кар'єри і навіть (що важливо!!) контрактів, які зараз дійсні, за всіма тими мафами за конкурсом, про які йдеться в розслідуванні", – написав депутат.</p>
      <p>Водночас <a href="https://www.radiosvoboda.org/a/news-schemes-kholodov-vidreaguvav/30271444.html">"Схеми" запевняють</a>, що такі заяви Холодова не відповідають дійсності, адже журналісти не оминали цей факт у розслідуванні і нічого не плутали.</p>
      <p>"З 2018 року родина Холодова справді переоформила бізнес на іншого власника, номінального. Засновником фірми Reineweg LTD, на яку записана мережа столичних кіосків, замість дружини Холодова став кіпріот Гіоргос Лантас – це юрист, який крім цього бізнесу фігурує також у майже сотні інших кіпрських компаній. При цьому, і після реєстрації на номінального власника фірма залишалась прописаною у маєтку Холодова в Лімасолі, аж до обрання його у Раду", - зазначили журналісти.</p>
      <p>У розслідуванні, оприлюдненому 13 листопада, журналісти вказують, що <a href="https://dt.ua/POLITICS/deputat-vid-slugi-narodu-prolobiyuvav-u-radi-interesi-svogo-tyutyunovogo-biznesu-shemi-329583_.html"><b>родина депутата Холодова має стосунок до повного циклу дистрибуції цигарок – від оптової закупівлі у виробників (через фірму "Сіті Трейдінг Компані"), розповсюдження цих партій в кіоски</b></a> (власник кіосків – "Київ Маркет Солюшн"), та роздрібного продажу у цих кіосках через дві фірми ("Віктрум" та "Інтертабако")". За їхніми словами, цей бізнес ретельно замаскований за підставними власниками та неіснуючими адресами реєстрації цих фірм, та зрештою виведений на Кіпр. У свою чергу Холодов неодноразово заявляв, що не має жодного інтересу до тютюнового бізнесу.</p>
      <p>У жовтні Верховна Рада ухвалила законопроект №1049 з правкою №8, якою змінюється формула перерозподілу прибутків між різними учасниками ланцюжка з торгівлі цигарками. Зокрема, збільшується маржа заробітку для оптових і роздрібних продавців тютюнових виробів. У коментарі "Схемам" депутат спершу довго робив вигляд, що не може пригадати, про яку правку йдеться, згодом нібито не міг зрозуміти запитання, чи має його родина у власності мережу кіосків на зупинках.</p>
      <p>"Схеми" також тричі звертались до Холодова з проханням про окреме інтерв'ю, проте він відмовив.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3VrcmFuZXdzLmNvbS9uZXdzLzQ4MzI0NS1zdWQtcG8tbmFzeXJvdnUtb2J5YXZ5bC1wZXJlcnl2LWRvLXphdnRyYQ==">Схеми</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>