<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823069.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T15:07:00+00:00"/>
    <meta property="og:title" content="کدخدایی: توقف اجرای برجام توسط ایران، اقدامی طبیعی و منطقی است"/>
    <meta property="og:description" content="به گزارش فارس، «عباسعلی کدخدایی» سخنگوی شورای نگهبان در مصاحبه‌ با خبرگزاری «آسوشیتدپرس» تأکید کرده است که توقف کامل اجرای توافق هسته‌ای توسط ایران، پاسخی طبیعی و منطقی به خساراتی است که آمریکا با خروج از برجام، به منافع ایران زده است."/>
  </head>
  <body>
    <article>
      <h1>کدخدایی: توقف اجرای برجام توسط ایران، اقدامی طبیعی و منطقی است</h1>
      <address>
        <time datetime="2019-11-14T15:07:00+00:00">14 Nov 2019, 15:07</time>
      </address>
      <p>سخنگوی شورای نگهبان در مصاحبه با خبرگزاری «آسوشیتدپرس» با اشاره به صبوری ایران در برجام، گفت: با توجه به اقدامات واشنگتن، اکنون توقف اجرای برجام توسط جمهوری اسلامی پاسخی منطقی و طبیعی است.</p>
      <p>به گزارش فارس، «عباسعلی کدخدایی» سخنگوی شورای نگهبان در مصاحبه‌ با خبرگزاری «آسوشیتدپرس» تأکید کرده است که توقف کامل اجرای توافق هسته‌ای توسط ایران، پاسخی طبیعی و منطقی به خساراتی است که آمریکا با خروج از برجام، به منافع ایران زده است.</p>
      <p>وی در این مصاحبه که در تهران انجام شده، گفته است: «فکر می‌کنم کسانی که این بازی را به هم زدند، باید تنبیه شوند، چراکه آن‌ها به منافع دیگر طرف‌ها آسیب زدند.»</p>
      <p>آسوشیتدپرس به نقل از کدخدایی نوشته است که ایران باید اجرای تمام بندهای برجام را متوقف کند. او این اقدام را «بسیار طبیعی، منطقی و در چارچوب توافق» توصیف کرده است.</p>
      <p>دولت آمریکا اردیبهشت ماه سال گذشته در اقدامی خلاف قطعنامه ۲۲۳۱ شورای امنیت سازمان ملل و با نادیده گرفتن تعهدات مصرح خود، به صورت یکجانبه از توافق هسته‌ای با ایران خارج شد و ضمن احیای تحریم‌های گذشته، تحریم‌های تازه‌ای نیز علیه مردم ایران وضع کرد.</p>
      <p>جمهوری اسلامی ایران ۱۸ اردیبهشت ماه امسال بعد از یک سال صبر و در واکنش به عدم تحقق وعده کشورهای باقی‌مانده در برجام برای جبران آثار منفی تحریم‌های آمریکا، روند کاهش تعهد به برجام را آغاز کرد. تهران تاکنون چهار گام در این راستا برداشته و سقف غنی‌سازی اورانیوم، سقف ذخایر اورانیوم غنی‌شده و محدودیت‌های تحقیق و توسعه هسته‌ای را به حال تعلیق درآورده و غنی‌سازی در سایت «فردو» را نیز از سر گرفته است. این اقدامات بر اساس بند ۳۶ برجام صورت گرفته که عنوان می‌کند در صورت احیای تحریم‌ها، ایران اجرای تمام یا بخشی از تعهدات خود را متوقف می‌کند.</p>
      <p>کدخدایی در این مصاحبه از این اقدامات دفاع کرده و گفته است که توقف کامل اجرای تعهدات برجامی، تنبیهی برای ایالات متحده خواهد بود، چراکه «آن‌ها به منافع دیگران و خودشان آسیب زدند.»</p>
      <p>وی افزود: «جمهوری اسلامی ایران صبر زیادی به خرج داده و در چارچوب تعهداتش باقی مانده است. [ایران] در ماه‌های اخیر، گام‌هایی در جهت استیفاء حقوق خود، برداشته است.»</p>
      <p>آسوشیتدپرس در گزارش خود در مورد مصاحبه کدخدایی، به نقل از «کارشناسان» ابراز نگرانی کرده است که توقف پایبندی ایران به برجام می‌تواند میزان ذخایر اورانیوم ایران را به میزان قابل توجهی افزایش داده و آنچه را که «زمان گریز هسته‌ای» خوانده می‌شود، به تنها چند ماه برساند.</p>
    </article>
  </body>
</html>