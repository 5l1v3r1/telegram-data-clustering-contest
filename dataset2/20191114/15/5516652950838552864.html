<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425829/d-gakhs-gia-g-spano-ta-dwdekanhsa-exasan-enan-oramatisth"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T15:10:01+00:00"/>
    <meta property="og:title" content="Δ. Γάκης για Γ. Σπανό: «Τα Δωδεκάνησα έχασαν έναν οραματιστή»"/>
    <meta property="og:description" content="Σε συλλυπητήρια ανακοίνωση που εξέδωσε ο τέως βουλευτής Δωδεκανήσου κ. Δημήτρης Γάκης για την απώλεια του Γιώργου Σπανού, αναφέρει τα εξής:"/>
  </head>
  <body>
    <article>
      <h1>Δ. Γάκης για Γ. Σπανό: «Τα Δωδεκάνησα έχασαν έναν οραματιστή»</h1>
      <address>
        <time datetime="2019-11-14T15:10:01+00:00">14 Nov 2019, 15:10</time>
      </address>
      <p>
        <b>Σε συλλυπητήρια ανακοίνωση που εξέδωσε ο τέως βουλευτής Δωδεκανήσου κ. Δημήτρης Γάκης για την απώλεια του Γιώργου Σπανού, αναφέρει τα εξής:</b>
      </p>
      <p>Τα Δωδεκάνησα έχασαν έναν δικό τους άνθρωπο, από τα σπλάχνα τους, έναν οραματιστή.</p>
      <p>Ο Γιώργος Σπανός με το σπινθηροβόλο βλέμμα του και την καυστική του γλώσσα ήταν ένας άνθρωπος που υλοποιούσε με πάθος αυτό που του «καρφωνόταν» στο κεφάλι του. Υπήρξε ένας ισχυρογνώμων άνθρωπος, ισχυρογνώμων όχι στην άποψή του αλλά κυρίως στα όνειρά του.</p>
      <p>Δίκαιος και έντιμος, χωρίς όμως συμβιβασμούς και περικοκλάδες, όπως του άρεσε να λέει.</p>
      <p>Ήθελε να εκμηδενίσει τις αποστάσεις μεταξύ των νησιών μας, ήθελε να δημιουργήσει μια «τεράστια γέφυρα» από το Καστελλόριζο μέχρι τη Σάμο.</p>
      <p>Και τα κατάφερε με τα καράβια του και έδωσε μια διαφορετική διάσταση στην «Νησιωτικότητα», μια διαφορετική διάσταση στην εξάλειψη της απομόνωσης των νησιών.</p>
      <p>Του οφείλουμε πολλά. Θερμά συλλυπητήρια στην οικογένεια του και στους συνεργάτες του.</p>
    </article>
  </body>
</html>