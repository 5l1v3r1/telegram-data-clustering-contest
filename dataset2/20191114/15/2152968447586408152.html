<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/14/niama-da-se-plashtat-neustoiki-za-remonta-na-largoto.429609"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T15:25:00+00:00"/>
    <meta property="og:title" content="Няма да се плащат неустойки за ремонта на Ларгото"/>
    <meta property="og:description" content="Министерството на културата е изтървало сроковете за обжалване | Dnes.bg"/>
  </head>
  <body>
    <article>
      <h1>Няма да се плащат неустойки за ремонта на Ларгото</h1>
      <h2>Министерството на културата е изтървало сроковете за обжалване</h2>
      <address><time datetime="2019-11-14T15:25:00+00:00">14 Nov 2019, 15:25</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>БСП поиска оставката на министъра на културата Боил Банов заради пропуснатия срок за обжалване на делото за ремонта на Ларгото.</p>
      <p>Министерството на културата е изтървало сроковете за обжалване, в резултат на което българският данъкоплатец безвъзвратно губи 700 хиляди лева, каза пред журналисти депутатът от "БСП за България" Александър Симов, пише БТА.</p>
      <p>"Виждаме, че отговорността за това скандално бездействие на министерството ще понесе някаква юристка на незначителен пост. Това е замазване на следите. Отговорността в такъв случай, при такава афера трябва да се понесе единствено и само с оставката на Боил Банов. Призоваваме и Бойко Борисов да поиска неговата оставка моментално, след като виждаме, че Банов няма мъжеството, няма морала сам да се оттегли от поста си", каза Симов.</p>
      <p>Депутатът от левицата припомни скандала "Ало, Банов". "В началото на тази година БСП извади на бял свят скандалната афера на културния министър Боил Банов за Ларгото, с която той спестява 700 хиляди лева на частен предприемач. Тогава основното оправдание на Банов беше: "Какво искате от мен, нали водим дело и вероятно ще го спечелим". Вчера видяхме как точно води дело Министерството на културата", каза Симов. Той посочи, че са сезирали прокуратурата и изрази надежда тя да си свърши работата и отново да погледне към този случай.</p>
      <related>
        <h4>Още по темата</h4>
        <a href="https://www.dnes.bg/politika/2019/02/01/alo-banov-sym-dokazatelstvo-li-e-audiozapisyt.400879"/>
        <a href="https://www.dnes.bg/politika/2019/01/31/alo-banov-sym-se-razrastva-oshte-edin-chinovnik-zaplashvan.400864"/>
      </related>
    </article>
  </body>
</html>