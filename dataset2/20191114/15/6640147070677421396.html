<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/google-stadia-no-4k-pc/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="Google Stadia: niente 4K su PC fino al 2020, altri limiti svelati | Game Division"/>
    <meta property="og:description" content="Google Stadia sta per arrivare ma ci sono molti limiti nel primo periodo, ad esempio non potremo usare il 4K su PC. Ecco le ultime informazioni."/>
  </head>
  <body>
    <article>
      <h1>Google Stadia: niente 4K su PC fino al 2020, altri limiti svelati | Game Division</h1>
      <address>
        <time datetime="2019-11-14T15:30:00+00:00">14 Nov 2019, 15:30</time>
      </address>
      <p>Come oramai saprete, il colosso di Mountain View ha da poco condotto una sessione di Domande e Risposte su <a href="http://www.tomshw.it/videogioco/google-stadia/">Google Stadia</a>, il nuovo servizio di game streaming che sarà disponibile a breve termine. Grazie ad esso stiamo apprendendo <b>vari nuovi dettagli, purtroppo legati perlopiù a limiti della piattaforma</b>.</p>
      <p>Abbiamo infatti scoperto che dovremo per forza usare il nostro smartphone per acquistare i giochi. Sappiamo che i trofei/obbiettivi saranno presenti nei giochi e verranno sbloccati, ma non avremo un menù per consultarli e non ci saranno notifiche al loro ottenimento fino a quando non arriverà un update dedicato. Ora scopriamo anche che per poter giocare tramite TV <b>dovremo obbligatoriamente usare il Chromecast Ultra incluso nel bundle</b>: un Chromecast qualsiasi non funzionerà fino a quando non sarà rilasciato un update (e non c’è una data).</p>
      <figure>
        <img src="https://www.tomshw.it/images/images/2019/03/stadia-24464.768x432.jpg"/>
      </figure>
      <p>La parte più importante, però, è legata al fatto che al D1 e per tutto il resto del 2019 non avremo di certo accesso alla qualità massima del servizio giocando tramite PC. Infatti, <b>il 4K HDR con audio surround 5.1 sarà limitato al gioco tramite Chromecast. Il supporto alla qualità massima su PC arriverà unicamente nel 2020</b>, con un aggiornamento. Non abbiamo però un’idea precisa del periodo del 2020 durante il quale questo update potrebbe arrivare.</p>
      <p>Inoltre, è stato indicato che è possibile<b> impostare il servizio su tre livelli di qualità</b>:</p>
      <ul>
        <li>Miglior qualità visiva: solo per gli abbonati Pro, permette di raggiungere la qualità massima (4K); il consumo dati può arrivare fino a 20 GB all’ora</li>
        <li>Bilanciato: Google  Stadia deciderà la qualità a seconda della velocità della connessione</li>
        <li>Uso dati limitato: imposta un consumo dati di circa 4.5 GB all’ora, la risoluzione non va oltre i 720p</li>
      </ul>
      <p>Infine, è stato spiegato che il Buddy Pass, incluso all’interno della Founder’s Edition, non sarà spedito insieme agli altri codici, ma arriverà dopo un paio di settimane. Inoltre, i codici per accedere al servizio saranno inviati alla nostra mail il 19 novembre, ma le spedizioni potrebbero richiedere vari giorni (si va in ordine di prenotazione): in pratica, all’inizio potremo accedere solo da PC e da mobile, non da Chromecast. Essendo il Chromecast l’unico modo per giocare alla qualità massima, questo significa che <b>al D1 dovremo accontentarci di una versione limitata del servizio</b>.</p>
    </article>
  </body>
</html>