<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/spansk-tv-kanal-boikotter-spansk-supercup/71820662"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T15:24:47+00:00"/>
    <meta property="og:title" content="Spansk TV-kanal boikotter spansk supercup"/>
    <meta property="og:description" content="I protest mot at den spanske supercupen i fotball flyttes til Saudi-Arabia, vil det nasjonale TV-selskapet RTVE ikke forsøke å sikre seg TV-rettighetene."/>
  </head>
  <body>
    <article>
      <h1>Spansk TV-kanal boikotter spansk supercup</h1>
      <h2>I protest mot at den spanske supercupen i fotball flyttes til Saudi-Arabia, vil det nasjonale TV-selskapet RTVE ikke forsøke å sikre seg TV-rettighetene.</h2>
      <address><time datetime="2019-11-14T15:24:47+00:00">14 Nov 2019, 15:24</time> by <a rel="author">NTB I</a></address>
      <p>Avgjørelsen om å flytte supercupen til Saudi-Arabia de neste tre sesongene har møtt sterk kritikk.</p>
      <p>
        <b>Blant annet har den tidligere kvinnelandslagsspilleren Veronica Boquete kalt avgjørelsen «en seier for penger og business framfor sport», og den spanske regjeringen har gjort det klart at den ikke kan støtte planene.</b>
      </p>
      <p>Torsdag kunngjorde det nasjonale TV-selskapet RTVE at de ikke vil gjøre noe forsøk på å kjøpe TV-rettighetene til cupen. Årsaken er at de mener Saudi-Arabia setter til side menneskerettighetene.</p>
      <h3>Endringer</h3>
      <p>Det spanske fotballforbundet (RFEF) opplyste på sine nettsider mandag at det også blir endringer i selve cupen, blant annet at den skal spilles i januar og ikke på sensommeren som tidligere.</p>
      <p>Supercupen vil bli avviklet som en turnering der fire lag deltar. Mandag ble trekningen av semifinalene for 2020-utgaven gjennomført. Der skal regjerende seriemester Barcelona ut mot Atlético Madrid, mens Real Madrid møter Valencia.</p>
      <h3>Overskudd til amatørene</h3>
      <p>Turneringen spilles i perioden 8. til 12. januar, og samtlige kamper skal gå i den saudiarabiske byen Jeddah.</p>
      <p>
        <b>Det spanske fotballforbundet har ikke opplyst hva det får ut av avtalen med Saudi-Arabia økonomisk, men deler av overskuddet skal brukes på amatør- og kvinnefotball.</b>
      </p>
      <p>I 2017 ble det tillatt for kvinner å overvære fotballkamper på stadioner i Saudi-Arabia.</p>
    </article>
  </body>
</html>