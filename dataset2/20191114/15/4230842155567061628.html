<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191114-cholovik-u-rozshuku-chomu-nardep-skorohod-opynylasya-u-tsentri-skandalu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T15:56:50+00:00"/>
    <meta property="og:title" content="Чоловік у розшуку: чому нардеп Скороход опинилася у центрі скандалу"/>
    <meta property="og:description" content="У Верховній Раді розгорівся скандал навколо народного депутата Слуги народу Анни Скороход після затримання її чоловіка Олексія Алякіна. Як це було – у матеріалі Фактів ICTV."/>
  </head>
  <body>
    <article>
      <h1>Чоловік у розшуку: чому нардеп Скороход опинилася у центрі скандалу</h1>
      <address>
        <time datetime="2019-11-14T15:56:50+00:00">14 Nov 2019, 15:56</time>
      </address>
      <p>У Верховній Раді розгорівся скандал навколо народного депутата Слуги народу Анни Скороход після затримання її чоловіка Олексія Алякіна. Як це було – у матеріалі Фактів ICTV.</p>
      <p>14 листопада нардеп Слуги народу Анна Скороход заявила, що її чоловіка затримала поліція нібито через її політичну позицію. Спочатку ці звинувачення відкинув голова фракції Давид Арахамія, а пізніше про законність затримання Олексія Алякіна доповіла Генпрокуратура України.</p>
      <h3>Що сталося</h3>
      <p>Народний депутат від Слуги народу Анна Скороход заявила під час засідання Верховної Ради 14 листопада, що її чоловіка Олексія Алякіна затримали у зв’язку з її “неугодною” для фракції позицією.</p>
      <p>За її словами, на її чоловіка “вказали” за те, що вона відстоює державну власність української ГТС та голосувала проти відкриття ринку землі в Україні.</p>
      <p>Скороход повідомила, що Алякіна затримали за запитом Росії, надісланим 2017 року.</p>
      <blockquote>– Сьогодні за мої політичні вподобання та бачення і за те, що я не голосувала так, як мені вказувала фракція, за дорученням одного з замів Адміністрації президента одного з замів генерального прокурора, мого чоловіка було затримано, – сказала вона.</blockquote>
      <p><b>Читайте:</b> <a href="https://fakty.com.ua/ua/ukraine/20191114-shho-vidomo-pro-deputata-slugy-narodu-annu-skorohod/">Що відомо про депутата Слуги народу Анну Скороход</a></p>
      <figure>
        <iframe src="https://www.youtube.com/embed/FOpx0z2fQ2E" width="640" height="360" data-service="Youtube" scrolling="no"/>
      </figure>
      <h3>Реакція Слуги народу</h3>
      <p>Голова фракції Слуга народу Давид Арахамія після виступу Скороход заявив, що партія не має стосунку до затримання її чоловіка, а сама нардеп ніби пропонувала колегам у Раді “грошову допомогу” за голосування.</p>
      <p>Також Арахамія звинуватив Скороход у лобіюванні інтересів конкретних олігархічних груп та повідомив про те, що винесе рішення про виключення її з фракції.</p>
      <blockquote>– Ми тільки на наступному засіданні фракції хотіли піднімати питання щодо виключення її з фракції. Тому що вона не працює на фракцію, вона не працює на Слугу народу, вона працює на якісь чиїсь власні інтереси.</blockquote>
      <p>Скороход зі свого боку заявила, що подасть до правоохоронних органів заяву проти Арахамії за наклеп. Вона також наголосила, що поки залишиться у складі фракції Слуга народу.</p>
      <h3>Реакція Генпрокуратури</h3>
      <p>У ГПУ повідомили, що Алякін перебуває в міжнародному розшуку через підозру в шахрайстві в особливо великих розмірах.</p>
      <p>Раніше він уникнув екстрадиції шляхом оформлення громадянства України через надання міграційній службі неправдивих відомостей. Двічі рішення про надання громадянства Алякіну скасовували.</p>
      <p>7 листопада 2019 року Шостий апеляційний адміністративний суд відмовив йому у задоволенні позовних вимог щодо неправомірності скасування громадянства.</p>
      <p>Алякіна затримали 14 листопада через те, що 11 листопада 2019 року розшук правопорушника було відновлено.</p>
      <p>До слова, про те, <a href="https://fakty.com.ua/ua/ukraine/20191114-oleksij-alyakin-shho-vidomo-pro-cholovika-nardepa-vid-slugy-narodu-anny-skorohod/">що відомо про Олексія Алякіна</a>, чоловіка Анни Скороход, читайте у матеріалі Фактів ICTV.</p>
    </article>
  </body>
</html>