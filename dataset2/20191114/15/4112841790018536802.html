<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76574-Bundy-do-pasa-blaznive-svetre-a-budajky-Ako-vyzerala-moda-pocas-neznej-revolucie"/>
    <meta property="og:site_name" content="REFRESHER"/>
    <meta property="article:published_time" content="2019-11-14T15:19:00+00:00"/>
    <meta property="og:title" content="Bundy do pása, bláznivé svetre a budajky. Ako vyzerala móda počas nežnej revolúcie?"/>
    <meta property="og:description" content="Mnohé kúsky z námestí roku 1989 sa nosia ešte dnes a iné sa možno už onedlho vrátia späť do módy."/>
  </head>
  <body>
    <article>
      <h1>Bundy do pása, bláznivé svetre a budajky. Ako vyzerala móda počas nežnej revolúcie?</h1>
      <address><time datetime="2019-11-14T15:19:00+00:00">14 Nov 2019, 15:19</time> by <a rel="author">Peter Hlavička</a></address>
      <p>
        <b>Mnohé kúsky z námestí roku 1989 sa nosia ešte dnes a iné sa možno už onedlho vrátia späť do módy.</b>
      </p>
      <p>Móda z prelomu 80-tych a 90-tych rokov je doslova nesmrteľná a pre mnohých návrhárov sa rok čo rok stáva obľúbeným zdrojom inšpirácie. V tom čase sa začal napríklad natáčať seriál Beverly Hills 90210, Michael Jackson si užíval pozíciu kráľa popu, svet hip-hopu ovládalo zoskupenie N.W.A. s ich albumom Straight Outta Copmton a Michael Jordan vďaka svojim úspechom na palubovkách NBA odštartoval jednu z historicky najúspešnejších divízií športových tenisiek Nike, Air Jordan.   </p>
      <figure>
        <img src="https://i.refresher.sk/public/lukasdiko/logo.jpg"/>
        <figcaption>
          <cite>Refresher</cite>
        </figcaption>
      </figure>
      <h4>O pár dní si pripomenieme 30. výročie Nežnej revolúcie, ktorá v roku 1989 nenásilnou formou položila komunistický režim. Po krvavom potlačení pokojnej manifestácie študentov 17. novembra 1989 v Prahe sa na námestiach stretávali státisíce ľudí. Doslova v priebehu pár týždňov, porazili režim, ktorý vládol dlhé desaťročia tvrdou rukou a obmedzoval svojich obyvateľov. Nežná revolúcia priniesla slobodu do všetkých oblastí života na Slovensku. <br/>V Refresheri sme sa rozhodli napísať sériu článkov, ktoré ti túto významnú udalosť lepšie priblížia. Pozrieme sa ale aj na neslobodu, ktorá revolúcii predchádzala a na to, ako sa spoločnosť za 30. rokov zmenila.</h4>
      <p>
        <b>V tomto článku sa dozvieš:</b>
      </p>
      <ul>
        <li>Ako vyzerala móda na námestiach v novembri 1989</li>
        <li>Ktoré kúsky z tohto obdobia sa nosia dodnes</li>
        <li>O čo prišiel slovenský módny priemysel zmenou režimu</li>
        <li>Aké oblečenie nosili revoluční tribúni</li>
      </ul>
      <p>Na Slovensku sme ale riešili oveľa zložitejšie otázky a módne trendy zo zahraničia tak boli pre našincov len snom. V domácich predajniach totiž prevládala uniformita, značkové oblečenie sa dalo kupovať len na hranici zákona vďaka vekslákom a ak sa chcel človek obliekať pekne, alebo aspoň inak, ako všetci ostatní, musel sa vynájsť a šaty si tak väčšinou ušiť sám.  </p>
      <figure>
        <img src="https://i.refresher.sk/public/peter-hlavicka/november89/TASR4.jpeg"/>
        <figcaption>
          <cite>Archív TASR</cite>
        </figcaption>
      </figure>
      <p>Obdobie Nežnej revolúcie v roku 1989 preto nepatrí medzi významné momenty slovenskej módy, ale s outfitmi našich revolucionárov to nebolo až také zlé, ako by sme si na prvý pohľad mysleli. Ich prioritou bola síce zmena komunistického režimu a oblečenie respektíve celkový imidž bol druhoradý, no mnohé kúsky z ich šatníkov sa nosia dodnes a iné sa možno už onedlho opäť vrátia do módy. </p>
      <h3>Odznaky VPN</h3>
      <p>Na čele každej revolúcie musí byť nejaké hnutie a novembrové hnutie na Slovensku viedla Verejnosť proti násiliu. Tá vzniklo ako reakcia na krvavé potlačenie študentskej manifestácie v Prahe 17. novembra 1989 a v priebehu niekoľkých dní sa stala hlavnou protikomunistickou silou u nás. V Prahe revolúciu viedla sesterská organizácia Občanské fórum.</p>
      <figure>
        <img src="https://i.refresher.sk/public/peter-hlavicka/november89/TASR.jpeg"/>
        <figcaption>
          <cite>Archív TASR</cite>
        </figcaption>
      </figure>
      <p>Svoju existenciu musela VPN samozrejme komunikovať a rovnako ako v nedávnom prípade vraždy Jána Kuciaka, po ktorej sa Slovensko spojilo pod heslom #AllForJan, sa významným prvkom stali najmä odznaky Verejnosti proti násiliu. Tie nosil svojho času každý, kto chcel vyjadriť názor na zmenu komunistického režimu a dodnes je tak z nich pomerne hodnotný zberateľský predmet. A práve počas protestov Za slušné Slovensko po vražde Jána Kuciaka sa aj heslo Verejnosť proti násiliu opäť vrátilo na slovenské  námestia.</p>
      <h3>Budajka</h3>
      <p>Z hľadiska módneho kultúrneho dedičstva sa na Slovensku prevažne vraciame len ku krojom, modrotlači alebo čičmianskym vzorom. Novodobá história samostatného Slovenska však odštartovala jedným veľkým trendom, ktorým boli už mnohokrát ospevované čiapky - budajky. </p>
      <figure>
        <img src="https://i.refresher.sk/public/peter-hlavicka/november89/TASR__Vladimir_Benko.jpeg"/>
        <figcaption>
          <cite>Archív TASR</cite>
        </figcaption>
      </figure>
      <p>Pokrývky hlavy sú pre mužov prirodzenou súčasťou obliekania už desiatky rokov, ale dlhú dobu boli tolerované len klobúky a barety. V 80- tych rokoch však móda zažila niekoľko prelomových momentov a jedným z nich bolo aj prijatie športového oblečenia za bežnú súčasť našich šatníkov. Muži tak začali nosiť tenisky, šuštiakové bundy alebo vlnené čiapky s brmbolcom, ktoré získali prezývku podľa revolučného lídra, Jána Budaja. </p>
      <h3>Kľúče</h3>
      <p>V dnešnej dobe máme vrecká zaplnené mobilnými telefónmi, elektronikou alebo platobnými kartami, no pred 30-timi rokmi vychádzali ľudia do ulíc len s kľúčmi od bytu a peňaženkou. Jedným z najvýznamnejších prvkov, a zároveň módnych doplnkov Nežnej revolúcie sa tak stali práve kľúče, ktorých význam má hneď niekoľko rovín. </p>
      <figure>
        <img src="https://i.refresher.sk/public/peter-hlavicka/november89/vaclavhavel-library.org.jpeg"/>
        <figcaption>
          <cite>www.vaclavhavel-library.org</cite>
        </figcaption>
      </figure>
      <p>Demonštranti na námestiach cengotom svojich kľúčov doslova odzvonili komunistickému režimu a kľúče nad ich hlavami symbolizovali aj odomykanie dverí do sveta slobody. Hranice sa totiž po novembri 89 otvorili, ľudia získali slobodu, ale aj vytúžené slobodné voľby a slobodu slova, vďaka ktorej dnes môžu meniť svet aj bez kľúčov v rukách. </p>
      <figure>
        <img src="https://i.refresher.sk/public/peter-hlavicka/november89/MwXf3ux2SKjsctfaV-HXDgPosledn-zvonenie.jpg"/>
        <figcaption>
          <cite>Archív TASR</cite>
        </figcaption>
      </figure>
      <h3>Bláznivé svetre</h3>
      <p>Gýčové vianočné svetre boli pred pár rokmi všetkým na smiech, no práve vďaka svojej odpudivej jedinečnosti sa z nich stal celosvetový fenomén. Mnohé z nich pritom majú korene ešte v 80-tych rokoch, kedy návrhári s bláznivými farebnými kombináciami, geometrickými vzormi alebo abstraktnými motívmi nepoznali limit. </p>
      <figure>
        <img src="https://i.refresher.sk/public/peter-hlavicka/november89/TASR7.jpg"/>
        <figcaption>
          <cite>Archív TASR</cite>
        </figcaption>
      </figure>
      <p>Takéto svetre sa dali bežne kúpiť aj u nás a pri ich výbere očividne platilo jediné pravidlo: <i>"čím viac farieb a vzorov, tým lepšie"</i>. S odstupom času ich môžeme považovať za súčasť kultúrneho dedičstva, pretože podobné kombinácie vzorov a farieb by sa už druhýkrát nikomu vymyslieť nepodarilo. </p>
      <figure>
        <img src="https://i.refresher.sk/public/peter-hlavicka/november89/TASR9.jpeg"/>
        <figcaption>
          <cite>Archív TASR</cite>
        </figcaption>
      </figure>
      <h3>Bundy do pása</h3>
      <p>Poznávacím znamením módy 80-tych rokov sú najmä ramenné vypchávky a nadrozmerné siluety. Nafúknuté páperové bundy so širokými rukávmi a krátkym strihom sa tak pochopiteľne dostali aj na námestia v novembri 89 a podľa archívnych fotiek ich nosili všetci revolucionári, vrátane Milana Kňažka. </p>
      <figure>
        <img src="https://i.refresher.sk/public/peter-hlavicka/november89/TASR2_1.jpg"/>
        <figcaption>
          <cite>Archív TASR</cite>
        </figcaption>
      </figure>
      <p>Podobný strih búnd by dnes v obchodoch niesol prívlastok "oversized", no svojho času bola ich nadrozmerná veľkosť považovaná za úplne bežnú. Z módy sa pritom vďaka leteckým bomberám typu MA-1 nikdy celkom nevytratili a mnohí Slováci v nich tak prežijú aj november 2019. </p>
      <figure>
        <img src="https://i.refresher.sk/public/peter-hlavicka/november89/TASR3.jpeg"/>
        <figcaption>
          <cite>Archív TASR</cite>
        </figcaption>
      </figure>
      <h3>Kabáty z Púchova</h3>
      <p>Komunistický režim síce uzatvoril našu krajinu a všetkých jej obyvateľov na viac ako štyridsať rokov do kryokomory, ktorá k nám cez ostnatý drôt neprepustila vplyvy vonkajšieho sveta, ale  módneho priemysel, ktorý nadviazal na predvojnovú tradíciu sa rozvíjal. Na Slovensku sa totiž šila špičková móda, továrne v mestách ako Trenčín, Bytča, Sučany alebo Námestovo zamestnávali tisíce ľudí a oblečenie ušité na Slovensku zásobovalo celý socialistický blok, aj keď tie najkvalitnejšie kúsky bežní obyvatelia u nás hľadali márne. </p>
      <figure>
        <img src="https://i.refresher.sk/public/peter-hlavicka/november89/TASR1.jpeg"/>
        <figcaption>
          <cite>Archív TASR</cite>
        </figcaption>
      </figure>
      <p>Mnohé firmy prechod na trhovú ekonomiku neprežili, no púchovské kabáty zo závodov Makyta sú dodnes pojmom. Počet zamestnancov odevného priemyslu na Slovensku sa s obdobím pred revolúciou nedá porovnať, no Makyta stále zamestnáva stovky ľudí a okrem vlastných kolekcií šije aj produkty pre renomované zahraničné značky ako Armani, Prada, Versace alebo Valentino. </p>
      <h3>Shearling</h3>
      <p>Kožušinové lemovanie síce v novembri 1989 na Slovensku nikto nenazýval pojmom shearling, no o podobných bundách alebo kabátoch snívali mnohí. V tom čase sa totiž nedali ľahko zohnať. Na tribúnach sa v nich v novembri 1989 objavili napríklad operný spevák Peter Dvorský alebo skladateľ Karel Kryl. </p>
      <figure>
        <img src="https://i.refresher.sk/public/peter-hlavicka/november89/TASR11_1.jpeg"/>
        <figcaption>
          <cite>Archív TASR</cite>
        </figcaption>
      </figure>
      <p>Shearlingový kabát alebo bunda je pritom nadčasovým kúskom, ktorý je stále aktuálny. Na prelome 90-tych rokov sa vyrábali výhradne z pravej kože, resp. kožušiny a mnohé z týchto kúskov tak možno ešte stále žijú v second handoch. Ak by si si chcel dnes zadovážiť kvalitnú shearlingovú bundu z pravej kože, v obchode by si mohol zaplatiť 700 - 1 000 €. Ak si teda predstavíme, že na námestiach v novembri 89 mali niektorí ľudia takýto kus odevu, jednoznačne museli patriť medzi najlepšie oblečených revolucionárov.</p>
      <figure>
        <img src="https://i.refresher.sk/public/peter-hlavicka/november89/TASR10.jpeg"/>
        <figcaption>
          <cite>Archív TASR</cite>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/67868-Protestna-moda-Oblecenie-ktore-zmenilo-svet-k-lepsiemu-alebo-horsiemu"/>
        <a href="https://refresher.sk/74214-Prirucka-slowfashion-Ako-nakupovat-kvalitne-oblecenie-ktore-nenici-nasu-planetu"/>
        <a href="https://refresher.sk/76196-Profesionalne-tipy-a-triky-ako-nakupovat-zo-stranky-Supreme"/>
        <a href="https://refresher.sk/76320-Najocakavanejsia-kolekcia-roka-skoncila-v-HM-sklamanim-Prislo-len-20-ludi-a-stojany-ostali-plne-Report"/>
        <a href="https://refresher.sk/76087-Slovenske-a-ceske-ulice-su-plne-stylovych-zien-Sleduj-10-najlepsich-outfitov-za-minuly-mesiac"/>
        <a href="https://refresher.sk/76142-Ludia-sa-tlacili-sacali-ini-sa-povracali-alebo-ich-zhodili-Ako-vyzeral-predaj-kolekcie-Virgila-Abloha-v-bratislavskej-IKEA"/>
        <a href="https://refresher.sk/70251-Tenisky-za-stvrt-miliona-alebo-oblecenie-v-hodnote-luxusneho-auta-Toto-su-najdrahsie-resell-kusky-v-historii-mody"/>
        <a href="https://refresher.sk/70270-Co-si-obliect-na-zimu-Toto-je-6-stylov-panskych-bund-a-kabatov-ktore-by-si-mal-poznat"/>
      </related>
    </article>
  </body>
</html>