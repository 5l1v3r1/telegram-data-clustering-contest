<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640002/%D9%85%D9%85%D9%86%D9%88%D8%B9%DB%8C%D8%AA-%D9%88%D8%A7%D8%B1%D8%AF%D8%A7%D8%AA-%D8%A8%D8%B1-%DA%AF%D8%B1%D8%A7%D9%86%DB%8C-%D8%A8%D8%B1%D9%86%D8%AC-%D8%AE%D8%A7%D8%B1%D8%AC%DB%8C-%D8%AF%D8%A7%D9%85%D9%86-%D8%B2%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T15:19:00+00:00"/>
    <meta property="og:title" content="ممنوعیت واردات، بر گرانی برنج خارجی دامن زد"/>
    <meta property="og:description" content="کشاورز گفت:در پنج ماه اخیر به سبب دوره ممنوعیت و تخصیص نیافتن ارز، وارداتی به کشور نداشتیم."/>
  </head>
  <body>
    <article>
      <h1>
        <a href="https://www.bultannews.com/fa/news/640002/%D9%85%D9%85%D9%86%D9%88%D8%B9%DB%8C%D8%AA-%D9%88%D8%A7%D8%B1%D8%AF%D8%A7%D8%AA-%D8%A8%D8%B1-%DA%AF%D8%B1%D8%A7%D9%86%DB%8C-%D8%A8%D8%B1%D9%86%D8%AC-%D8%AE%D8%A7%D8%B1%D8%AC%DB%8C-%D8%AF%D8%A7%D9%85%D9%86-%D8%B2%D8%AF">ممنوعیت واردات، بر گرانی برنج خارجی دامن زد</a>
      </h1>
      <h2>کشاورز گفت:در پنج ماه اخیر به سبب دوره ممنوعیت و تخصیص نیافتن ارز، وارداتی به کشور نداشتیم.</h2>
      <address><time datetime="2019-11-14T15:19:00+00:00">14 Nov 2019, 15:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مسیح کشاورز دبیر انجمن<b> واردکنندگان برنج</b> درباره دلایل گرانی برنج خارجی در بازار، گفت: با توجه به آنکه در پنج ماه اخیر به سبب دوره ممنوعیت و تخصیص نیافتن ارز، وارداتی به کشور نداشتیم، از این رو قیمت برنج خارجی به سبب کمبود در بازار با نوساناتی روبرو شده است.</p>
      <p>وی واردات برنج را تنها راه حل تنظیم بازار برشمرد و افزود: اگر چه مسئولان اذعان می‌کنند که به سبب شرایط مساعد اقلیمی تولید برنج داخلی حدود ۲ میلیون تن است، اما بازار برنج ایرانی ارتباطی به واردات ندارد چرا که سهم این ۲ بازار از یکدیگر کاملا متفاوت است.</p>
      <p>کشاورز با بیان اینکه ۶ دهک ضعیف جامعه، برنج خارجی مصرف می‌کنند، گفت: بر این اساس افزایش برنج تولید داخل ممکن است روی دست کشاورزان یا خریداران مانده باشد چرا که اقشار ضعیف جامعه توان خرید برنج ایرانی را ندارند.</p>
      <p>دبیر انجمن واردکنندگان برنج با اشاره به اینکه ۲۰۰ هزار تن برنج در بنادر دپو شده است، بیان کرد: با توجه به عدم تخصیص ارز، این میزان برنج در بنادر مانده و این موضوع هیچ ارتباطی به واردات ندارد که بنابر موافقت قائم مقام وزیر صمت در امور بازرگانی دستور تخصیص ارز برای این میزان محموله طی یک تا ۲ هفته آینده صادر شده که با توزیع آن در بازار باید منتظر ماند و دید که چه اتفاقی در تنظیم بازار رخ می‌دهد.</p>
      <p>وی ادامه داد: با توجه به افزایش تقاضا برای خرید برنج در ایام پایانی سال و ابتدای سال آینده انتظار می‌رود که از ۲ هفته آینده با پایان دوره ممنوعیت، واردات آغاز شود تا کمبود عرضه مجدد بر التهاب قیمت برنج در بازار دامن نزند.</p>
      <p>کشاورز با اشاره به اینکه کمبود برنج خارجی بر افزایش قیمت برنج ایرانی در بازار بی تاثیر نیست، بیان کرد: با توجه به کمبود برنج خارجی، طی ماه‌های اخیر قیمت برنج ایرانی به شدت افزایش یافت، درحالیکه با واردات مناسب، قیمت برنج ایرانی رشد منطقی خود را دارد.</p>
      <p>دبیر انجمن واردکنندگان برنج درباره اینکه با ترخیص برنج‌های مانده در گمرک احتمال کاهش قیمت وجود دارد، اظهار کرد: اگرچه برنج خارجی نباید بالاتر از نرخ مصوب خود در بازار عرضه شود، اما فروشندگان به سبب کمبود عرضه با قیمت‌های دلخواه اقدام به فروش محصول می‌کنند که با ترخیص و توزیع برنج‌های مانده در بنادر، محصول با نرخ مصوب در بازار عرضه خواهد شد.</p>
    </article>
  </body>
</html>