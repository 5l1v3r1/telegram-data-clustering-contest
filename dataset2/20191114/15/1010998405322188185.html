<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ivan-geshev-imashe-politicheski-natisk-sreshtu-izbora-mi-za-glaven-prokuror.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T15:55:00+00:00"/>
    <meta property="og:title" content="Иван Гешев: Имаше политически натиск срещу избора ми за главен прокурор"/>
    <meta property="og:description" content="Министърът на правосъдието очаква президентът да подпише указа за назначаване на Гешев до 7 дни"/>
  </head>
  <body>
    <article>
      <h1>Иван Гешев: Имаше политически натиск срещу избора ми за главен прокурор</h1>
      <h2>Министърът на правосъдието очаква президентът да подпише указа за назначаване на Гешев до 7 дни</h2>
      <address>
        <time datetime="2019-11-14T15:55:00+00:00">14 Nov 2019, 15:55</time>
      </address>
      <p>Имаше безпрецедентен политически натиск срещу избора ми за главен прокурор. Това обяви Иван Гешев, след като Висшият съдебен съвет (ВСС) прегласува кандидатурата му днес. </p>
      <p>„Споделям становището на професионалната общност и как политическият натиск е описан, той е описан в становището на Асоциацията на прокурорите в България. Една партията прекъсна кампанията си и се прехвърли към моя избор. Това е политически натиск. Това е една безпрецедентна процедура в рамките на ЕС, в рамките на България, а подозирам, че безпрецедентна в рамките на света. Някой да твърди, че тази процедура не е прозрачна и публична говори само за едно – безпринципност. Никой от тези, които атакуват моята кандидатура, не се интересуват от закона и конституцията, а само да бъде провален конкретният кандидат“, коментира на брифинг Гешев.</p>
      <p>Относно обвиненията на Атанаска Дишева от съдийската квота на ВСС, че е била заплашена от него в почивката след първата част на заседанието на пленума Иван Гешев коментира: „И да бях казал „добър ден“ на г-жа Дишева, сигурно пак щеше да го приеме като заплаха”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbtvnews%2Fvideos%2F416695452330444%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Дишева се оплака пред колегите си от ВСС, че кандидатът за нов главен прокурор ѝ казал "Поздравявам ви, г-жо Дишева – пред вас стои блестяща политическа кариера. От вас ще излезе прекрасен общински съветник”. Гешев уточни, че когато приключи кариерата му като прокурор, с удоволствие би започнал кариера като общински съветник в София.</p>
      <p>Министърът на правосъдието Данаил Кирилов каза, че очаква президентът Румен Радев да подпише указа за назначаването на нов главен прокурор в следващите 3 до 7 дни. Държавният глава няма право да върне прегласуваната кандидатура.</p>
      <p> „Дебатът (преди прегласуването на кандидатурата на Гешев от ВСС) протече свободно. Можеше да бъде освободен от лични нападки, но това е в полза на прозрачността на процедурата. За нас беше важно да не остане неудовлетворено желание за изказване, дори когато то не следва изискванията на закона или съществено се отклонява от темата на дебата“, коментира още Кирилов.</p>
      <p>Настоящият главен прокурор Сотир Цацаров отказа да коментира дали има покана да оглави КПКОНПИ и дали ще се оттегли от поста преди 10 януари 2020 г., когато му изтича мандатът. </p>
    </article>
  </body>
</html>