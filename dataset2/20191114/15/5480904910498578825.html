<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stem-dve-tretiny-cechu-pokladaji-polistopadovy-rezim-za-lepsi/1821087?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:09:00+00:00"/>
    <meta property="og:title" content="STEM: Dvě třetiny Čechů pokládají polistopadový režim za lepší"/>
    <meta property="og:description" content="Praha - Zhruba dvě třetiny Čechů pokládají režim po listopadu 1989 za lepší než předlistopadový. Za mnohem nebo trochu horší považuje polistopadový vývoj 16 procent respondentů, což je nejnižší podíl od roku 1992. K polistopadovému vývoji jsou podstatně kritičtější starší občané, lidé nedostatečně materiálně zajištění a voliči levice. Vyplývá to z aktuálního výzkumu ústavu STEM."/>
  </head>
  <body>
    <article>
      <h1>STEM: Dvě třetiny Čechů pokládají polistopadový režim za lepší</h1>
      <address><time datetime="2019-11-14T15:09:00+00:00">14 Nov 2019, 15:09</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zhruba dvě třetiny Čechů pokládají režim po listopadu 1989 za lepší než předlistopadový. Za mnohem nebo trochu horší považuje polistopadový vývoj 16 procent respondentů, což je nejnižší podíl od roku 1992. K polistopadovému vývoji jsou podstatně kritičtější starší občané, lidé nedostatečně materiálně zajištění a voliči levice. Vyplývá to z aktuálního <a href="https://www.stem.cz/polistopadovy-vyvoj-hodnoti-pozitivne-nejvice-lidi-od-roku-1992-vyrazne-rozdily-v-nazoru-na-polistopadovy-vyvoj-vsak-pretrvavaji/">výzkumu</a> ústavu STEM.</p>
      <p>Současný režim zhodnotilo jako lepší než komunistický 64 procent dotázaných. Pětina respondentů pokládá oba režimy za zhruba stejné.</p>
      <p>Při osobním hodnocení polistopadového vývoje v ČR vyjádřilo 27 procent tázaných výrazné nebo dostatečné uspokojení, naopak 18 procent lidí bylo nespokojeno či výrazně nespokojeno. Zbylých 55 procent má v tomto ohledu smíšené pocity.</p>
      <p>Podíl osobně nespokojených je tak nejnižší od roku 1997, kdy STEM tuto otázku do šetření poprvé zahrnul. Podíl spokojených respondentů byl vyšší jen jednou - v předchozím kulatém výročí sametové revoluce v roce 2009, kdy spokojenost vyjádřilo 30 procent občanů.</p>
      <p>S tím, že ekonomický a politický vývoj v ČR přináší lepší budoucnost jejich dětem, souhlasilo nebo spíše souhlasilo 63 procent dotázaných. STEM podotkl, že optimismus je v této otázce podstatně nižší než na začátku 90. let a v letech 2006 až 2007.</p>
      <p>Nejpozitivněji hodnotí polistopadový vývoj mladí lidé. V kategorii těch, kteří se narodili až po sametové revoluci, bylo s vývojem spokojeno 35 procent a devět procent bylo nespokojených. Z respondentů starších 60 let byla spokojena čtvrtina, nespokojena pětina.</p>
      <p>Na otázky průzkumu odpovídalo 1002 respondentů starších 18 let, a to 11. až 25. října.</p>
    </article>
  </body>
</html>