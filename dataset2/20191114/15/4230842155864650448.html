<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/suspilstvo/20191114-zakon-pro-zemlyu-za-shho-golosuvaly-deputaty-i-chomu-nemaye-yednosti/?utm_campaign=4462686&amp;utm_source=sendpulse&amp;utm_medium=push"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T15:15:27+00:00"/>
    <meta property="og:title" content="Закон про землю: за що голосували депутати і чому немає єдності"/>
    <meta property="og:description" content="Рада попередньо ухвалила законопроект, який регулює ринок землі в Україні. За що проголосували депутати, чому у залі Ради не було єдності та хто протестує проти ринку – у матеріалі Фактів ICTV."/>
  </head>
  <body>
    <article>
      <h1>Закон про землю: за що голосували депутати і чому немає єдності</h1>
      <address>
        <time datetime="2019-11-14T15:15:27+00:00">14 Nov 2019, 15:15</time>
      </address>
      <p>Рада попередньо ухвалила законопроект, який регулює ринок землі в Україні. За що проголосували депутати, чому у залі Ради не було єдності та хто протестує проти ринку – у матеріалі Фактів ICTV.</p>
      <p>Ринок землі в Україні запрацює. 13 листопада депутати у першому читанні ухвалили законопроект про вільний обіг земель сільськогосподарського призначення.</p>
      <h3>За що проголосували депутати?</h3>
      <p>Ухвалений законопроект, принаймні у чинній редакції, передбачає такі положення:</p>
      <ul>
        <li>мораторій знімається <b>1 жовтня 2020 року;</b></li>
        <li>право купівлі буде в українських фізичних осіб, компаній, територіальних громад та держави;</li>
        <li>обмеження – 35% в межах ОТГ, 8% — області, 0,5% — країни. На практиці в одні руки відпускатимуть не більше 210 тис. га;</li>
      </ul>
      <figure>
        <img src="https://fakty.com.ua/wp-content/uploads/2019/11/14/2019-11-moratorij.jpg?1573742866"/>
      </figure>
      <ul>
        <li>іноземці та іноземні компанії купувати землю зможуть тільки з 1 січня 2024 року. Проте якщо компанія протягом останніх трьох років обробляла в Україні землю, за нею зберігається право її придбати. Ймовірно, пункт зазнає правок, адже на нього сьогодні найбільше нарікань;</li>
        <li>першочергове право купівлі належатиме орендатору землі;</li>
        <li>державні та комунальні землі продаватимуть на торгах, а стартова ціна дорівнюватиме нормативній грошовій оцінці.</li>
      </ul>
      <h3>Під куполом знову було неспокійно</h3>
      <p>Чи не вперше у Раді цього скликання законопроект голосувався в такій напруженій атмосфері – блокування трибуни фракціями За життя та Батьківщина, крики Ганьба від незадоволених під час виступу міністра економіки, торгівлі та сільського господарства та обопільні звинувачення в зраді інтересів суспільства.</p>
      <figure>
        <iframe src="https://www.youtube.com/embed/L3WDobPalao" width="500" height="281" data-service="Youtube" scrolling="no"/>
      </figure>
      <p>За словами <b>політолога Ігоря Рейтеровича,</b> партії, що протестували, підхопили хвилю обурення, яка пішла з регіонів від незадоволених селян.</p>
      <blockquote>– Фракції на цьому гратимуть, бо це потенційно їх електорат, і вони можуть виступати як захисники його інтересів. Вони можуть і надалі зривати роботу Ради. Ми вже побачили, що блокування трибуни – за бажання достатньо дієвий інструмент.</blockquote>
      <h3>Хто проголосував за законопроект?</h3>
      <p>Законопроектів про ринок землі розробили аж 11, зокрема й ті, що пропонували уряд і профільний комітет. Зупинились депутати на останньому.</p>
      <p>Та проголосували за нього тільки Слуги народу – 227 депутатів, що майже 90% фракції, та 13 позафракційних представників парламенту.</p>
      <p>Попри розмови протягом останніх тижнів про розкол всередині партії та різні групи впливу, Слуга народу продемонструвала єдність у цьому питанні. Вплинуло й те, що напередодні до Ради приїхав президент на закриту розмову зі своєю фракцією.</p>
      <blockquote>– Ми ще дізнаємось, яким чином деяких людей змусили голосувати, бо не всі хотіли цього робити. Відбулась серйозна робота. Можливо, дехто потім буде говорити, що його змусили і він відкликає голос, – прогнозує політолог.</blockquote>
      <p><b>Читайте:</b> <a href="https://fakty.com.ua/ua/ukraine/20191114-ne-golosuvala-za-ukazom-fraktsiyi-skorohod-zvynuvatyla-slugu-narodu-u-tysku/?utm_source=telegram&amp;utm_medium=social&amp;utm_campaign=live">Не голосувала за “указом” фракції: Скороход звинуватила Слугу народу у тиску</a></p>
      <p>Проти законопроекту про ринок землі виступило 52 депутати, ще 57 утримались. Були й такі, що взагалі не голосували – 16 осіб.</p>
      <h3>Чого хотіли інші партії?</h3>
      <p>Батьківщина свою позицію продемонструвала давно – вони від самого початку були проти зняття мораторію.</p>
      <p>Депутати з цієї фракції навіть порівнювали сесійне засідання з ухваленням диктаторських законів у 2014 році. Зокрема, Юлія Тимошенко нарікала, що законопроект обмежує права українців з подвійним громадянством та зробить з України “країну третього світу”. Їй також не сподобалось положення щодо обмеження на продаж в одну руки максимум 0,5% від всієї землі. За словами нардепа, це завеликі обсяги.</p>
      <p>Нардеп від Слуги народу нагадав Тимошенко про  законопроект 2008 року, коли вона на посаді прем’єра хотіла відкрити ринок. В положенні документа дозволявся продаж землі іноземцям. Виправдовувалась голова Батьківщини тим, що там нібито йшлось не про сільськогосподарські землі.</p>
      <p>У підсумку їхня фракція заявила, що офіційно переходить в опозицію до правлячої партії.</p>
      <blockquote>– Сьогодні опозиція максимально кристалізувалась<b>.</b> У них нарешті з’явилось питання, яке для них принципово важливе і розходиться з рішенням влади. В контексті Батьківщини це показово. До цього вони критикували тільки прем’єра, а зараз доведеться і президента критикувати, – говорить політолог.</blockquote>
      <p>За життя, традиційно для їх партії, продовжувала свої опозиційні настрої. Фракція пропонувала альтернативний законопроект про продовження мораторію та всеукраїнський референдум і закликала “не продавати українську землю”.</p>
      <figure>
        <img src="https://fakty.com.ua/wp-content/uploads/2019/10/29/rada-1.png?1572363998"/>
      </figure>
      <p>Представники Голосу утримались від голосування, хоча раніше декларували бажання відкрити ринок. Політсила пояснила свою позицію небажанням підтримувати редакцію закону, яку запропонували у Слузі народу. Там просять до другого читання врегулювати три питання – виділити фінансування для викупу землі фермерами, забезпечити роботу геокадастрів та реєстрів, а також розробити норму закону про скерування грошей від продажу землі на розвиток сільських територій.</p>
      <p>Європейська солідарність голосувала проти. Там переконують – ринок землі підтримують, але з чіткими регуляторами.  Там пропонують встановити мінімальну ціну на землю, високий реєстраційний збір з купівлі-продажу, обмежити продаж іноземцям та олігархам, а також запровадити перевірку коштів, за які купуватимуть землю.</p>
      <h3>Все через референдум</h3>
      <p>Напередодні голосування про ринок землі президент Володимир Зеленський записав відеозвернення, де заспокоїв суспільство.  Він зазначив, що надавати право купівлі землі іноземцям будуть громадяни через референдум.</p>
      <figure>
        <iframe src="https://www.youtube.com/embed/ifFm6LTvw60" width="500" height="281" data-service="Youtube" scrolling="no"/>
      </figure>
      <blockquote>– Іноземці та компанії, які мають серед засновників іноземців, отримають право купувати українські землі тільки у випадку, якщо на це буде дана згода народу України – на всеукраїнському референдумі, – запевнив президент.</blockquote>
      <p>Політолог пояснює, заява про референдум – це спроба погасити пристрасті у суспільстві, які розгорілись після опублікування законопроекту.</p>
      <blockquote>– Продаж землі іноземцям найбільше збурив суспільство. І на ньому найбільше піарились інші політичні сили.</blockquote>
      <h3>Вирішальним стане друге читання</h3>
      <p>Перше читання і друге – це дві великі різниці, нагадує експерт. Та оскільки ринок землі – непопулярне рішення, яке фактично розділяє суспільство, воно може істотно вдарити по рейтингам президентської політичної сили. Кореляцію можна буде помітити у найближчих соцопитуваннях.</p>
      <p>Суспільство роками залякували ринок землі, який нібито дозволить іноземцям вивезти чорнозем, латифундистам розкупити сотні гектарів, а селян залишити ні з чим. До речі, <a href="https://fakty.com.ua/ua/ukraine/polituka/20190924-pro-rejderstvo-shemy-obmanu-ta-zahmarni-stavky-na-kredyty-top-6-mifiv-shhodo-vidkryttya-rynku-zemli/">Факти ICTV раніше розвінчали топ-6 земельних міфів</a>. Як результат – соцопитування демонструють високий відсоток тих, хто проти ринку землі.</p>
      <p>Та політолог впевнений, Слуга народу може “пом’якшити удар”, якщо вибудує правильну комунікацію.</p>
      <blockquote>– Якщо монобільшість і президент відтермінують розгляд другого читання і зможуть внести більшість зауважень, які були в інших фракцій та профільних асоціацій, що виступали проти ринку землі в нинішньому формулюванні, падіння їх рейтингу може бути несуттєвим.</blockquote>
      <p>До другого читання законопроект має шанси значно змінитись. Принаймні, в положеннях щодо іноземців. Голова фракції Слуга народу Давид Арахамія навіть запевняв, що складе мандат, якщо в остаточній редакції іноземцям не заборонять купувати землю.</p>
      <related>
        <a href="https://fakty.com.ua/ua/ukraine/20191114-vidminyly-ekonomichne-rabstvo-zelenskyj-pro-rynok-zemli/"/>
        <a href="https://fakty.com.ua/ua/ukraine/20191113-istorychnyj-den-reaktsiya-politykiv-ta-ekspertiv-na-zakon-pro-rynok-zemli/"/>
        <a href="https://fakty.com.ua/ua/opinion/zakonoproekt-pro-rynok-zemli-uhvaleno-chy-budut-zminy-do-drugogo-chytannya/"/>
      </related>
    </article>
  </body>
</html>