<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547345.html/%DA%A9%D9%86%DA%AF%D8%B1%D9%87-%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D8%B4%D9%87%DB%8C%D8%AF-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%AF-%D9%85%D8%AD%D9%85%D8%AF%D8%B9%D9%84%DB%8C-%D9%85%D8%A8%D8%A7%D8%B1%DA%A9%D9%87-%D8%A7%DB%8C-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:42:00+00:00"/>
    <meta property="og:title" content="کنگره بزرگداشت شهید آیت‌الله سید محمدعلی مبارکه‌ای برگزار شد"/>
    <meta property="og:description" content="کنگره بزرگداشت شهید آیت‌الله سید محمدعلی مبارکه‌ای با پیام آیت‌الله مکارم شیرازی در مبارکه برگزار شد."/>
  </head>
  <body>
    <article>
      <h1>کنگره بزرگداشت شهید آیت‌الله سید محمدعلی مبارکه‌ای برگزار شد</h1>
      <h2>پیش از ظهر امروز؛</h2>
      <address>
        <time datetime="2019-11-14T15:42:00+00:00">14 Nov 2019, 15:42</time>
      </address>
      <p>کنگره بزرگداشت شهید آیت‌الله سید محمدعلی مبارکه‌ای با پیام آیت‌الله مکارم شیرازی در مبارکه برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از  <a href="http://sahebnews.ir/">صاحب نیوز</a>؛ کنگره بزرگداشت ابوالمعالی، شهید آیت‌الله سید محمدعلی مبارکه‌ای پیش از ظهر امروز با حضور شخصیت‌های حوزوی و فرهنگی در مجتمع فرهنگی الزهرا(س) مبارکه برگزار شد.</p>
      <p>این کنگره با قرائت پیام مرجع عالیقدر جهان تشیع آیت‌‎الله العظمی مکارم شیرازی آغاز به کار کرد. در متن پیام آیت‌الله مکارم شیرازی آمده است: بسم الله الرحمن الرحیم؛ تشکیل این اجلاس که برای بزرگداشت عالم فرزانه مرحوم آیت‌الله سید محمدعلی مبارکه‌ای (رحمت الله علیه) و در هفتاد و سومین سال رحلت ایشان برگزار شده را به همه شما عزیزان و دست اندرکاران تبریک می‌گویم.</p>
      <p>در ادامه این پیام آمده است: حقیقت این است که در هر عصر و زمانی علمای نخبه‌ای پیدا می‌شوند که هم در جامعه زمان خود تاثیر بگذارند و هم آثارشان برای زمان‌های بعد باقی می‌ماند و مرحوم آیت الله مبارکه‌ای (رحمت‌الله علیه) یکی از آنها بود.</p>
      <p>در بخش دیگری از این پیام عنوان شده است: او در علوم مختلف اطلاعات ارزشمندی داشت و از شرایط زمان آگاه بود و برای احیای مذهب اهل بیت (علیهم السلام) تا آنجا که می‌توانست زحمت کشید. مردم مبارکه باید به وجود چنین عالم فرزانه افتخار کنند و راه او را ادامه دهند و زندگی او را سرلوحه زندگی خود قرار دهند. روحش شاد و راهش پر رهرو باد.</p>
      <p>مسئول نهاد نمایندگی مقام معظم رهبری در دانشگاه آزاد اسلامی اصفهان در این مراسم با بیان اینکه آیت الله مبارکه‌ای عالمی جلوتر از زمان خود به شمار می‌رفت، اظهار داشت: این عالم جلیل القدر از جمله علمای به‌نامی بود که محور اتحاد و همدلی جامعه در زمان غیبت امام زمان (عج) محسوب می‌شد.</p>
      <p>حجت‌السلام عباسعلی حیدری با بیان اینکه هدف از برگزاری این کنگره زنده نگه داشتن یاد و نام این شهید عالی قدر است، گفت: جوانان باید با الگو‌هایی این چنینی بیشتر آشنا شده و در مسیر آنها گام بردارند، امروز که جامعه ما تحت تاثیر جو فرهنگی ایجاد شده توسط دشمن است باید با معرفی اینگونه شخصیت‌ها و آثار به جا مانده از آنان در آگاهی بخشی به جوانان موثرتر عمل کنیم.</p>
      <p>وی با بیان اینکه آیت‌الله مبارکه‌ای میان شیعه و سنی مقرب بود و در اتحاد آنان کوشید، تصریح کرد: شخصیت دانشمند و عالم زاهد از جمله صفاتی است که برای ممتاز برشمردن شخصیت آیت‌الله مبارکه‌ای به کار می‌رود. بنابراین تأسی به چنین الگویی می‌تواند ما را در دنیا و آخرت یاری کند.</p>
      <p>در این کنگره همچنین از 6  عنوان کتاب در زمینه معرفی شخصیت آیت‌الله مبارکه‌ای رونمایی شد. ارائه 3 مقاله برتر کنگره همراه با تجلیل از صاحبان مقاله، اجرای سرود «از تبار روشنی» ویژه بزرگداشت آیت الله مبارکه‌ای، پخش مستند تلویزیونی «مصلح بیدار» تهیه شده در سیمای استان و تجلیل از فرزندان آیت‌الله مبارکه‌ای از دیگر برنامه‌های این کنگره بود.</p>
      <p>فردا و همزمان با روز دوم کنگره بزرگداشت آیت‌الله مبارکه‌ای، مراسمی در باغ طوبی واقع در تخت فولاد اصفهان در جوار تربت این عالم وارسته برگزار می‌شود.</p>
      <p>انتهای پیام/ن</p>
    </article>
  </body>
</html>