<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741701"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="เมียทนายเหยื่อกระสุนเผยลางร้าย ก่อนถูกยิงตายคาศาล"/>
    <meta property="og:description" content="เมีย”ทนายวิจัย”เหยื่อกระสุนพล.ต.ต.ยิงดับคาศาล ร่ำไห้รับศพเผยฝันเป็นลางร้าย ก่อนเกิดเหตุ พร้อมขอให้สถานที่ราชการ มีการป้องกันให้มากกว่านี้ เหตุสังคมรู้จักหน้า แต่ไม่รู้จักใจ"/>
  </head>
  <body>
    <article>
      <h1>เมียทนายเหยื่อกระสุนเผยลางร้าย ก่อนถูกยิงตายคาศาล</h1>
      <address>
        <time datetime="2019-11-14T15:30:00+00:00">14 Nov 2019, 15:30</time>
      </address>
      <p>
        <b>เมีย”ทนายวิจัย”เหยื่อกระสุนพล.ต.ต.ยิงดับคาศาล ร่ำไห้รับศพเผยฝันเป็นลางร้าย ก่อนเกิดเหตุ พร้อมขอให้สถานที่ราชการ มีการป้องกันให้มากกว่านี้ เหตุสังคมรู้จักหน้า แต่ไม่รู้จักใจ</b>
      </p>
      <p>เมื่อวันที่ 14 พ.ย. ที่ศาลาการเปรียญ วัดป่ามัชฌิมวงษ์รัตนาราม บ้านเหล่าใหญ่ ต.แชแล อ.กุมภวาปี จ.อุดรธานี เป็นสถานที่ตั้งศพสวดอภิธรรมนายวิจัย สุขรมย์  อายุ 51 ปี อยู่บ้านเลขที่ 117 หมู่ 3 บ้านเมืองพรึก ต.แชแล อ.กุมภวาปี จ.อุดรธานี ทนายความที่ถูก พล.ต.ต.ธารินทร์ จันทราทิพย์ อายุ 67 ปี อดีตจเรตำรวจยิงเสียชีวิตภายในศาลจังหวัดจันทบุรี เมื่อเช้าวันที่ 12 พ.ย. โดยพ่อแม่และญาติเดินทางไปรับศพที่โรงพยาบาลตำรวจ และเดินทางมาถึงมาถึงบ้านเกิด จ.อุดรธานี เวลา 21.00 น.วันที่ 13 พ.ย. และจะทำพิธีฌาปนกิจในวันที่ 17 พ.ย.นี้ โดยมีนายสาคร สุขรมย์ อายุ 75 ปี นางถาวร สุขรมย์ อายุ 75 ปี และนางธนินท์ธร ผัสดี อายุ 51 ปี พ่อแม่ และภรรยาของนายวิจัย พร้อมด้วยญาติ พี่น้อง และเพื่อนบ้าน ช่วยกันจัดงานศพ ซึ่งบรรยากาศเป็นไปด้วยความโศกเศร้า</p>
      <figure>
        <img src="https://www.dailynews.co.th/admin/upload/20191114/news_xOnMyLedrd211511_533.jpg?v=201911151011?v=1772"/>
      </figure>
      <p> <br/>นายสาคร กล่าวว่า ตนมีลูก 3 คน นายวิจัย ผู้ตายเป็นลูกชายคนโต  ผู้ตายมีอุปนิสัย เงียบ พูดน้อย หลังจากเรียนจบชั้นประถมที่บ้านเมืองพรึก ก็ได้เข้าไปเรียนต่อชั้นมัธยมที่ อ.กุมภวาปี จบมัธยมแล้วก็เข้ากรุงเทพฯ ไปเรียนนิติศาสตร์ ที่มหาวิทยาลัยรามคำแหง หลังเรียนจบก็ทำงานอยู่ที่กรุงเทพฯ มาโดยตลอด เป็นเสาหลักให้ครอบครัว จะกลับบ้านในช่วงเทศกาลปีใหม่ สงกรานต์เท่านั้น<br/> <br/>ด้าน นางธนินท์ธร ภรรยากล่าวทั้งน้ำตาว่า รู้สึกเสียใจมากที่เหตุการณ์มาเกิดขึ้นกับครอบครัวของตน เพราะเคยเห็นแต่ในข่าวไม่คาดคิดว่าจะมาเกิดกับครอบครัว  ผู้ตายเป็นนักกฎหมายจริงๆ หลังเลิกงานกลับมาบ้าน ยังตั้งใจทำงานต่ออดหลับอดนอน ซึ่งเจตนาอย่างอื่นไม่มี  สามีเป็นคนดี ไม่ค่อยพูดจา ซึ่งตนก็จะพยายามพูดคุย หยอกล้อ ไม่ให้เครียดกับงาน</p>
      <figure>
        <img src="https://www.dailynews.co.th/admin/upload/20191114/news_OekFUjjJYv211512_533.jpg?v=201911151011?v=8476"/>
      </figure>
      <p> <br/>“ก่อนเกิดเหตุร้าย ฝันเป็นลาง ฝันเห็นร้านอาหาร มีโต๊ะปูผ้าสีแดง และมีขามนุษย์ข้างเดียววางอยู่บนโต๊ะ ยืนมอง แต่ไม่รู้ว่าเป็นขาใคร ตกใจตื่นก็ได้สวดมนต์ ให้ฝันร้ายกลายเป็นดี ต่อมาสามีบอกว่าจะเดินทางไปว่าความที่ จ.จันทบุรี ให้จัดกระเป๋าเสื้อผ้าเหมือนทุกครั้ง แต่ให้เอาเฉพาะสูทสีดำเท่านั้น ไม่ต้องเอาสูทสีเทา เสื้อผ้าไม่ต้องเอาไปมาก รองเท้าแตะไม่ต้องเอาไป เพราะคงไปไม่นาน เมื่อรถตู้สำนักทนายความมารับที่บ้าน ปกติสามีจะลากกระเป๋าเอง แต่ครั้งนี้ดิฉันจะเป็นคนลากกระเป๋าไปส่งสามีขึ้นรถ รู้สึกใจหาย พอคืนวันลอยกระทงได้ไปลอยกระทงกับน้อง แล้วถ่ายรูปส่งไลน์ไปให้สามีดู แต่สามีไม่เปิดดู คงจะเตรียมงานไปศาลในตอนเช้า จึงไม่ได้คุยกัน กระทั่งมาทราบเหตุร้าย เสียใจมากเพราะสามีจากไปแบบกะทันหัน โดยไม่ได้สั่งเสียร่ำลากันเลย  แต่ก็ไปสบายแล้ว จากไปในหน้าที่การงาน ในสถานที่ที่ทำงานก็ถือว่าเป็นเกียรติ  ซึ่งอยากให้เหตุการณ์นี้เกิดขึ้นเป็นครั้งสุดท้าย ขอให้สถานที่ราชการหรือหน่วยงาน มีการป้องกันให้มากกว่านี้ เพราะสังคมปัจจุบันรู้จักหน้า แต่ไม่รู้จักใจ  ”นางธนินท์ธร กล่าว<br/> <br/> ด้านนายเกรียงศักดิ์ ศรีโบราณ นายกเทศบาลตำบลแชแล เพื่อนนายวิจัย กล่าวว่า  ก่อนเกิดเหตุได้เดินทางไปหาผู้ตาย เพื่อปรึกษาคดีความ พบแฟ้มจำนวนมากกองอยู่บนโต๊ะ จึงได้สอบถามว่าเป็นคดีอะไร จึงเตือนผู้ตายให้ระวังตัว แต่ผู้ตายบอกว่า คดีนี้ทำมานาน 10 ปีแล้ว ถ้าจะเกิดคงเกิดนานแล้ว จึงไม่คิดอะไรมาก และสุดท้ายก็มาเกิดเหตุจริงๆ จึงเดินทางไปรับศพกลับมาบ้าน <br/><br/>อ่านข่าวที่เกี่ยวข้อง<br/><a href="https://www.dailynews.co.th/crime/741669">ตร.ศาลเครียดสั่งดูแล24ชม. เสมียนทนายเฮ!ได้ประกัน..</a>.<br/> </p>
    </article>
  </body>
</html>