<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/up-vyzvala-ondracka-aby-se-vzdal-titulu-ktery-ziskal-neeticky/1821094?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:22:00+00:00"/>
    <meta property="og:title" content="UP vyzvala Ondráčka, aby se vzdal titulu, který získal neeticky"/>
    <meta property="og:description" content="Olomouc - Univerzita Palackého vyzvala poslance KSČM Zdeňka Ondráčka, aby rezignoval na svůj akademický titul získaný v rozporu s etickými pravidly. Ondráček dostal výzvu podle informací ČTK osobně v dopise od olomouckého rektora. Univerzita tak reagovala na výsledky kontroly Ondráčkovy disertační práce. Oficiálně už poslanec o titul již přijít nemůže, doktorát získal v roce 2011, zákonná lhůta k zahájení řízení o zneplatnění obhajoby již uplynula, informovala ČTK mluvčí univerzity Gabriela Sýkorová Dvorníková."/>
  </head>
  <body>
    <article>
      <h1>UP vyzvala Ondráčka, aby se vzdal titulu, který získal neeticky</h1>
      <address><time datetime="2019-11-14T15:22:00+00:00">14 Nov 2019, 15:22</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Univerzita Palackého vyzvala poslance KSČM Zdeňka Ondráčka, aby rezignoval na svůj akademický titul získaný v rozporu s etickými pravidly. Ondráček dostal výzvu podle informací ČTK osobně v dopise od olomouckého rektora. Univerzita tak reagovala na výsledky kontroly Ondráčkovy disertační práce. Oficiálně už poslanec o titul již přijít nemůže, doktorát získal v roce 2011, zákonná lhůta k zahájení řízení o zneplatnění obhajoby již uplynula, informovala ČTK mluvčí univerzity Gabriela Sýkorová Dvorníková.</p>
      <p>Ondráčkovo vyjádření ČTK shání. Výzva, kterou UP dnes zveřejnila, má obecnou platnost i pro další podobné případy. "Univerzita Palackého v Olomouci apeluje, aby držitel akademického titulu, jenž byl doložitelně získán v rozporu s etickými pravidly, rezignoval na jeho užívání a na prospěch z něj plynoucí. V tomto smyslu univerzita osloví konkrétní osobu, které se záležitost týká, byť se jedná o akt nad rámec stávajícího zákona," uvedla mluvčí univerzity.</p>
      <p>Ondráček napsal a v roce 2011 obhájil práci s názvem Násilí jako sociálně patologický jev v rodině. Podle výsledků kontroly jeho práce ve své disertaci porušil citační zásady, neuvedl citované zdroje nebo je uvedl nepřesně či nesprávně. Většinu teoretické části, která tvoří více než polovinu textu, sestavil jako kompilát z poznatků, které byly v době jejího vzniku známé, aniž je analyzoval nebo kriticky posoudil jejich vztahy a souvislosti. Pouze je ve výčtech uvádí, uvedli v pátek zástupci UP. Odborníci tak došli k závěru, že Ondráček porušil zásady a zvyklosti tvůrčí vědecké práce, které obsahuje etický kodex zaměstnanců a studentů UP. Porušil zejména zásady pro tvůrčí činnost.</p>
      <p>Univerzita dnes v souvislosti s výsledky šetření disertační práce Zdeňka Ondráčka vyslovila politování nad pozitivním nálezem a opětovně konstatuje, že vzhledem k uplynutí zákonné lhůty nelze zahájit řízení o zneplatnění obhajoby. Vzhledem k tomu, že poslanec není členem akademické obce UP, nelze dát podnět k projednání jeho případu etickou komisí rektora, ani zahájit disciplinární řízení.</p>
      <p>Po zveřejnění výsledků kontroly v pátek minulý týden Ondráček opakovaně odmítl žádost novinářů, aby se k posudku vyjádřil. Po mluvčí vzkázal, že o věci bude komunikovat s univerzitou, až dokument dostane písemně. Vedení KSČM kauzu neřešilo.</p>
    </article>
  </body>
</html>