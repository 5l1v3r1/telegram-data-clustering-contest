<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/straku-strida-u-fotbalistu-karvine-slovensky-kouc-jarabek/1821092?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:21:00+00:00"/>
    <meta property="og:title" content="Straku střídá u fotbalistů Karviné slovenský kouč Jarábek"/>
    <meta property="og:description" content="Karviná - Nástupcem Františka Straky u fotbalistů Karviné se stal slovenský trenér Juraj Jarábek. Sedmapadesátiletý kouč vedl naposledy Zlaté Moravce, ve slovenské lize působil i v Trnavě. Největší úspěch zažil v Dinamu Tbilisi, s kterým v roce 2016 vyhrál gruzínskou ligu i pohár."/>
  </head>
  <body>
    <article>
      <h1>Straku střídá u fotbalistů Karviné slovenský kouč Jarábek</h1>
      <address><time datetime="2019-11-14T15:21:00+00:00">14 Nov 2019, 15:21</time> by <a rel="author" href="http://www.ctk.cz/" target="_blank">ČTK</a></address>
      <p>Karviná - Nástupcem Františka Straky u fotbalistů Karviné se stal slovenský trenér Juraj Jarábek. Sedmapadesátiletý kouč vedl naposledy Zlaté Moravce, ve slovenské lize působil i v Trnavě. Největší úspěch zažil v Dinamu Tbilisi, s kterým v roce 2016 vyhrál gruzínskou ligu i pohár.</p>
      <p>"Od angažování trenéra Jarábka si slibujeme zlepšený herní projev a především body do tabulky, kterých nemáme moc," uvedl člen představenstva MFK Karviná Petr Hort na klubovém webu.</p>
      <p>Karviná je v prvoligové tabulce předposlední. Pětkrát za sebou prohrála, nedala gól a 13 branek při tom inkasovala. Proto skončil v pondělí u mužstva po osmi měsících trenér Straka.</p>
      <p>Slezané, kteří se v minulé sezoně zachránili až v baráži proti druholigové Jihlavě, v 16 kolech aktuálního ročníku získali 11 bodů za dvě výhry a pět remíz. V tabulce mají náskok jednoho bodu na poslední Opavu.</p>
      <p>Jarábek dnes odpoledne krátce po podpisu smlouvy vedl v Karviné první trénink. "Některé chlapce z týmu znám. Slováky znám velmi dobře ještě ze slovenské ligy, Libora Hrdličku jsem vedl v Dinamu Tbilisi. Samozřejmě sleduju českou ligu, takže mám obraz, jací jsou tady fotbalisti," konstatoval slovenský kouč.</p>
      <p>V novém angažmá ho čeká mimořádně těžký začátek. Karviná po reprezentační pauze příští neděli hostí druhou Plzeň a v dalším kole se přestaví na stadionu úřadujících mistrů a lídrů tabulky Slavie.</p>
      <p>"Já se osobně těším, protože jsou to top týmy české ligy. Ale těším se i z toho pohledu, že nás čeká hodně práce. Kádr je solidní. Věřím, že to byla náhoda a potřebuje jenom nový impuls a nakopnutí, abychom dosahovali lepších výsledků a dokázali se odrazit trošku výš v tabulce," uvedl Jarábek.</p>
    </article>
  </body>
</html>