<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/glava-mzs-ugorshchini-zvinuvativ-ukrajinsku-vladu-u-chergah-na-kordonah--639970.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T15:43:17+00:00"/>
    <meta property="og:title" content="Глава МЗС Угорщини звинуватив українську владу у чергах на кордонах"/>
    <meta property="og:description" content="Угорський міністр заявив, що «Україна не готова відкривати нові прикордонні переходи»"/>
  </head>
  <body>
    <article>
      <h1>Глава МЗС Угорщини звинуватив українську владу у чергах на кордонах</h1>
      <address>
        <time datetime="2019-11-14T15:43:17+00:00">14 Nov 2019, 15:43</time>
      </address>
      <h4>Угорський міністр заявив, що «Україна не готова відкривати нові прикордонні переходи»</h4>
      <p>На засіданні комітету парламенту Угорщини з питань національної єдності очільник МЗС Петер Сійярто вирішив основну увагу приділити Закарпаттю. А саме проблемам, з якими стикається так звана угорськомовна меншина, що мешкає в Україні. Про це пише <a href="http://www.mukachevo.net/ua/news/view/648515?fbclid=IwAR2gTyBogWvAPgoul0u8FalZPTsjpwA1apXec37S_nF-Kg8Ca8vJbgL3FlI">Мукачево.нет</a>.</p>
      <p>Міністр побідкався, що «тиск на угорську громаду Закарпаття з боку СБУ продовжує зростати», незважаючи на нову адміністрацію президента України.</p>
      <p>Ще одним з питань стало блокування з боку угорської сторони зближення НАТО-Україна. Голова комітету Янош Бенцик, член скандальної партії Jobbik, наголосив на тому, що «вето має зберігатися до тих пір, поки не буде відчутного вирішення питання щодо закарпатських угорців».</p>
      <p>Ще одне питання, яке підняв Бенцик, стосувалося, з його слів «нелюдських умов» та іноді великих черг  на українсько-угорському кордоні.</p>
      <p>З цього питання міністр закордонних справ Угорщини заявив, що МЗС наразі розробляє нову інноваційну ІТ-систему, яка б значно полегшила перетин кордону. Нововведення та шляхи впровадження незабаром будуть розглядатися угорським урядом.</p>
      <p>У зв'язку з цим Сійярто заявив, що «Україна не готова відкривати нові прикордонні переходи». За словами угорського міністра закордонних справ, необхідно зробити так, аби перехід кордону можна було здійснювати через кожні 1,5-2 кілометри, що є звичайною практикою у Західній Європі.</p>
      <p>На жаль, Сійярто не пояснив чому величезні черги зазвичай виникають саме на угорському боці перетину кордону.</p>
      <related>
        <a href="https://glavcom.ua/news/na-zakarpatti-stalosya-zhorstoke-vbivstvo-638939.html"/>
        <a href="https://glavcom.ua/economics/finances/na-zakarpatti-z-pochatku-roku-onlayn-platezhi-za-gaz-zrosli-mayzhe-na-40-638732.html"/>
        <a href="https://glavcom.ua/news/u-karpatah-vedmedi-ne-mozhut-zasnuti-na-zimu-cherez-teplu-pogodu-638180.html"/>
      </related>
    </article>
  </body>
</html>