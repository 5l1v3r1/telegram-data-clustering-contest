<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/odna-iz-vulic-kijeva-otrimala-imya-lyubomira-guzara-639963.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T15:06:01+00:00"/>
    <meta property="og:title" content="Одна із вулиць Києва отримала ім’я Любомира Гузара"/>
    <meta property="og:description" content="Перейменування підтримали кияни і духовенство УГКЦ та керівництво греко-католицької церкви"/>
  </head>
  <body>
    <article>
      <h1>Одна із вулиць Києва отримала ім’я Любомира Гузара</h1>
      <address>
        <time datetime="2019-11-14T15:06:01+00:00">14 Nov 2019, 15:06</time>
      </address>
      <h4>Перейменування підтримали кияни і духовенство УГКЦ та керівництво греко-католицької церкви</h4>
      <p>Сьогодні, 14 листопада, на пленарному засіданні Київської міської ради депутати перейменували проспект Космонавта Комарова на честь архієпископа Любомира Гузара.</p>
      <p>Рішення підтримали 74 депутати Київради.</p>
      <p>«Проспект Комарова названо на честь Комарова Володимира Михайловича, який безсумнівно був видатною людиною, але він не мав жодного відношення ані до України, ані до столиці. Це перейменування спрямоване в першу чергу на вшанування видатної особистості, а не на реалізацію державної політики в сфері декомунізації. Ми разом із активістами пройшли нелегкий шлях довжиною в два роки, ми проводили роз’яснювальну роботу та просвітницькі заходи, присвячені пам’яті Любомира Гузара. Ми отримали підтримку вчених рад Києво-Могилянської академії, університету імені Бориса Грінченка, різних релігійних спільнот та конфесій», - зазначила одна з ініціаторів відповідного перейменування, депутат Київради Олеся Пинзеник.</p>
      <p>Вклад архієпископа у розвиток української греко-католицької церкви важко переоцінити.  Гузар переніс свою резиденцію зі Львова до столиці підкреслюючи тим самим національне, а не локальне значення УГКЦ.</p>
      <p>«Уже кілька десятків років Блаженніший Любомир Гузар залишається моральним авторитетом для цілого покоління українців. І бажання вшанувати його пам’ять шляхом перейменування вулиці на його честь, знайшло підтримку киян під час громадських слухань. До голосування долучилися 1091 осіб. З них 85% підтримали ідею. Перейменування проспекту Космонавта Комарова на честь архієпископа Любомира Гузара підтримало і духовенство УГКЦ та керівництво греко-католицької церкви», - наголосив заступник міського голови – секретар Київради Володимир Прокопів.</p>
      <p>Як повідомлялося, відповідний <a href="https://glavcom.ua/kyiv/news/u-kijevi-prospekt-kosmonavta-komarova-otrimaje-novu-nazvu-626128.html">проект рішення зареєстрував у Київраді столичний мер Віталій Кличко.</a></p>
      <blockquote>Любомир Гузар – український релігійний діяч, священник, єпископ, Верховний архієпископ Львівський, десять років був патріархом-предстоятелем Української греко-католицької церкви.</blockquote>
      <related>
        <a href="https://glavcom.ua/kyiv/news/u-kijevi-zyavilosya-40-novih-vulic--639479.html"/>
        <a href="https://glavcom.ua/kyiv/news/dekomunizaciya-po-kijivski-na-zaminu-tablichok-potribno-37-mln-grn-637810.html"/>
        <a href="https://glavcom.ua/kyiv/news/u-sudi-shchodo-pereymenuvannya-prospektiv-banderi-i-shuhevicha-stalasya-biyka-video-635913.html"/>
      </related>
    </article>
  </body>
</html>