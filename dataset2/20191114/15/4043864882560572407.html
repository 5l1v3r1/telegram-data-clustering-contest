<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231978/"/>
    <meta property="og:site_name" content="Українська правда"/>
    <meta property="article:published_time" content="2019-11-14T15:11:00+00:00"/>
    <meta property="og:title" content="У ГПУ пояснили, чому затримали чоловіка нардепки &quot;Слуги народу&quot;"/>
    <meta property="og:description" content="У Генеральній прокуратурі підтвердили, що затримали чоловіка народної депутатки від “Слуги народу” Анни Скороход Олексія Алякіна через російську підозру у шахрайстві в особливо великих розмірах."/>
  </head>
  <body>
    <article>
      <h1>У ГПУ пояснили, чому затримали чоловіка нардепки "Слуги народу"</h1>
      <address>
        <time datetime="2019-11-14T15:11:00+00:00">14 Nov 2019, 15:11</time>
      </address>
      <p>У Генеральній прокуратурі підтвердили, що затримали чоловіка народної депутатки від "Слуги народу" Анни Скороход Олексія Алякіна через російську підозру у шахрайстві в особливо великих розмірах.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261163&amp;fbclid=IwAR1q7PH467lqcbTeWT00FRIjdLBW8u8-OQLxaipz2koeos2MY46rlQ4zA0k">пресслужба</a> Генпрокуратури, коментар "Українській правді" прессекретаря прокуратури Києва Надії Максимець</p>
      <p><b>Дослівно:</b> "14 листопада Національна поліція затримала громадянина Російської Федерації, який перебуває в міжнародному розшуку для притягнення до кримінальної відповідальності за підозрою у шахрайстві в особливо великих розмірах.</p>
      <p>Питання про екстрадиційний арешт вирішується в судовому порядку". </p>
      <p><b>Деталі</b>: Алякін після переїзду в Україну у 2013 року отримав українське громадянство. Однак, у прокуратурі пояснили, що рішення про набуття ним громадянства двічі скасовувала міграційна служба.</p>
      <p>Причиною стало те, що Алякін, під час оформлення громадянства, вніс нібито неправдиві відомості та підроблені документи.</p>
      <p>Він оскаржував рішення про скасування громадянства у суді, але 7 листопада 2019 року Шостий апеляційний адміністративний суд апеляцію міграційної служби задовільнив і в задоволенні позовних вимог Алякіну відмовив.</p>
      <p>У прокуратурі повідомляють, що у зв'язку з цим 11 листопада 2019 року розшук Алякіна відновили, в результаті чого його затримали.</p>
      <p>Також відзначається, що екстрадиційну перевірку щодо Алякіна проводить прокуратура Києва: "за її результатами буде зроблено висновок про відсутність або наявність обставин, які можуть перешкоджати видачі (РФ - УП)".</p>
      <p><b>Пряма мова Максимець:</b> "Прокуратура Києва зобов’язана одразу після надходження повідомлення про затримання цієї особи, звернутися до суду з клопотанням про застосування відносно неї екстрадиційного арешту. Відповідне клопотання наразі готується".</p>
      <p><b>Що було раніше: </b>14 листопада народна депутатка від "Слуги народу" Анна <a href="https://www.pravda.com.ua/news/2019/11/14/7231943/">Скороход</a> звинуватила владу у затриманні свого чоловіка Олексія Алякіна через її голосування всупереч позиції фракції.</p>
      <p>Скороход пов'язує затримання з тим, що вона голосувала проти законопроєкту щодо відкриття ринку землі у першому читанні.</p>
      <p>Водночас, голова фракції Давид Арахамія звинуватив Скороход у пропонуванні хабарів.</p>
      <p>Його адвокат Сергій Тарасюк розповів "Українській правді", що Алякіна доставлять до ізолятора тимчасового тримання, пізніше – обиратимуть <a href="https://www.pravda.com.ua/news/2019/11/14/7231958/">запобіжний захід</a> у вигляді тимчасового арешту. На думку адвоката, засідання суду відбудеться 15 або 16 листопада. </p>
      <p><b>Довідково</b>: У серпні 2018 року Служба безпеки затримувала Алякіна за запитом Росії, яка підозрює підприємця у шахрайстві. Він був арештований, однак у вересні цього року термін арешту сплив.</p>
      <p>Алякін є у базі розшуку Інтерполу.</p>
      <p>
        <b>Передісторія: </b>
      </p>
      <ul>
        <li>Анна Скороход – член парламентського комітету з питань енергетики та житлово-комунальних послуг. 31 жовтня вона <a href="https://www.pravda.com.ua/news/2019/10/31/7230637/">розплакалася</a> в сесійній залі нібито через те, що на засіданні їй відмовили в розгляді поправок до закону про ГТС.</li>
        <li>Олексій Алякін був громадянином Росії, в 2013 році отримав українське громадянство, але на початку 2019 року це рішення скасували.</li>
        <li>Він – власник ТОВ "Будівельний комбінат "Прогрес", його пов'язують із російським олігархом Павлом Фуксом.</li>
        <li>У 2013 році Алякін в РФ оголосив себе банкрутом. Його заборгованість перед кредиторами досягла суми в 500 млн рублів.</li>
        <li>У тому ж році Алякін виїхав з Росії до України й отримав українське громадянство. Заснував будівельну компанію "Прогрес Буд", зареєстровану в Борисполі.</li>
        <li>У грудні 2015 року Тверський райсуд Москви санкціонував заочний арешт Алякіна за звинуваченням в організації розкрадання з банку "Пушкіно" близько 10 млрд рублів.</li>
        <li>24 вересня 2015 року Алякіна оголосили у федеральний розшук у Росії, а 20 листопада того ж року його прізвище з'явилося <a href="https://www.interpol.int/How-we-work/Notices/View-Red-Notices?fbclid=IwAR2d4S84hfOXDCtcRGqrZlz4yBlKDWV5YlLIZi6NVceP3WTir4XQ_BuMzoU#2016-46309">в базі Інтерполу.</a></li>
        <li>9 червня 2018 року Алякіна затримали співробітники Служби безпеки України на вимогу російських органів, він перебував під екстрадиційним арештом у СІЗО, але в листопаді 2018 року за станом здоров'я запобіжний захід йому змінили на домашній арешт.</li>
        <li>Екстрадиційний арешт міг тривати до 15 вересня 2019 року.</li>
      </ul>
      <footer>Українська правда</footer>
      <related>
        <a href="https://www.pravda.com.ua/articles/2019/11/14/7231968/"/>
        <a href="https://www.pravda.com.ua/news/2019/11/14/7231971/"/>
        <a href="https://www.pravda.com.ua/news/2019/11/14/7231958/"/>
      </related>
    </article>
  </body>
</html>