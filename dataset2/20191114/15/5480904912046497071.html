<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/exporteri-vyvoz-z-cr-letos-dosahne-rekordnich-4-6-bilionu-kc/1820797?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:40:00+00:00"/>
    <meta property="og:title" content="Exportéři: Vývoz z ČR letos dosáhne rekordních 4,6 bilionu Kč"/>
    <meta property="og:description" content="Trutnov - Vývoz zboží z České republiky do zahraničí by měl letos vzrůst o pět procent na nový rekord 4,6 bilionu korun po loňských 4,4 bilionu korun. Export by tak vykázal růst desátý rok v řadě. Na dnešním Exportním fóru v Trutnově to ČTK řekl místopředseda Asociace exportérů Otto Daněk. Pro rok 2020 asociace další růst exportu nečeká a za úspěch by považovala přiblížení se letošnímu výsledku."/>
  </head>
  <body>
    <article>
      <h1>Exportéři: Vývoz z ČR letos dosáhne rekordních 4,6 bilionu Kč</h1>
      <address><time datetime="2019-11-14T15:40:00+00:00">14 Nov 2019, 15:40</time> by <a rel="author" href="http://www.ctk.cz/" target="_blank">ČTK</a></address>
      <p>Trutnov - Vývoz zboží z České republiky do zahraničí by měl letos vzrůst o pět procent na nový rekord 4,6 bilionu korun po loňských 4,4 bilionu korun. Export by tak vykázal růst desátý rok v řadě. Na dnešním Exportním fóru v Trutnově to ČTK řekl místopředseda Asociace exportérů Otto Daněk. Pro rok 2020 asociace další růst exportu nečeká a za úspěch by považovala přiblížení se letošnímu výsledku.</p>
      <p>Na začátku letošního roku Asociace exportérů odhadovala, že letos export nového rekordu nedosáhne a klesne. Podle Daňka letošnímu růstu pomohlo to, že nenastal brexit. "Hrozba brexitu exportu paradoxně pomohla, protože všichni se chtěli (v Británii) předzásobit a český export do Británie rostl," řekl.</p>
      <p>Nenaplnil se podle Daňka ani předpoklad, že se německá ekonomika dostane do recese již v prvním čtvrtletí. "K tomu došlo až ve čtvrtém čtvrtletí. Dynamika exportu do Německa v prvních třech kvartálech byla velmi pozitivní," řekl. Dodal, že se zatím nenaplnily ani hrozby obchodní války mezi USA a Evropskou unií.</p>
      <p>V příštím roce se podle Daňka již ve výsledcích českého exportu projeví recese v Německu. "Již nyní je řada firem, které jsou závislé na Německu, s meziročním propadem v tržbách o 10 až 30 procent. V Německu je ochlazení již prokazatelné," řekl Daněk. Dalšími hrozbami příštího roku budou podle něj brexit a možnost zavedení cel na zboží vyvážené z Evropy do USA. "Hrozbou je i zavedení elektromobility, na kterou řada zemí, včetně České republiky, není připravena. Problémem je i stále nedořešený vztah s Ruskem, kdy embarga brání českému vývozu do Ruska," řekl Daněk.</p>
      <p>Podle posledních dat ČSÚ vzrostl export zboží z ČR v přeshraničním pojetí v září meziročně o 9,1 procenta na 405 miliard korun. Obchodní bilance za září dosáhla kladného salda 55 miliard korun. Nejvýrazněji k tomu přispěl vývoz motorových vozidel.</p>
      <p>Lichtenštejnský podnikatel a finančník Michael Liechtenstein jako hlavní řečník Exportního fóra prohlásil, že největším problémem Evropské unie je růst byrokracie a obracení se k centralizované ekonomice. "Krize roku 2008 se rozvinula v krizi státních institucí a politického systému. Objevily se dluhová krize, ukrajinská krize a migrační krize a Evropa byla bezradná. Žádná z krizí není vyřešená," řekl. Výsledkem krizí byl podle něj brexit. "Místo abychom se z brexitu poučili, snažili jsme se vybudovat uzavřenější Evropu," řekl.</p>
      <p>Člen monetární rady Maďarské národní banky Gyula Pleschinger v diskuzi uvedl, že západní země váhají akceptovat názory východních zemí a že ze strany západních zemí je směrem k východním zemím cítit nařizování. Připomněl, že země visegrádské čtyřky, Česko, Slovensko, Maďarsko a Polsko, představují dohromady větší podíl v obchodu než Francie či Itálie. "Je třeba tuto sílu využít a přesvědčit západní země k diskuzi," řekl.</p>
    </article>
  </body>
</html>