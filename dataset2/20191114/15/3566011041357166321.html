<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547351.html/%D9%85%D8%AF%D8%A7%D9%84-%D8%A7%D9%84%D9%85%D9%BE%DB%8C%DA%A9-%D8%A8%D8%A7%D8%A7%D8%B1%D8%B2%D8%B4-%D8%AA%D8%B1-%D8%A7%D8%B2-%D8%B2%D8%A7%D8%AF%DA%AF%D8%A7%D9%87-%D9%88-%D9%85%D8%B1%D8%AF%D9%85-%D8%A7%D8%B3%D8%AA%D8%A7%D9%86%D9%85-%D9%86%DB%8C%D8%B3%D8%AA--%D9%85%D8%B1%D8%AF%D9%85-%D9%85%DB%8C%D8%A7%D9%86%D9%87-%D8%A7%D8%B2-%D9%85%D9%86-%D8%A7%D9%86%D8%AA%D8%B8%D8%A7%D8%B1-%D8%A8%DB%8C%D8%B4%D8%AA%D8%B1%DB%8C-%D9%86%D8%B3%D8%A8%D8%AA-%D8%A8%D9%87-%D9%85%D8%B3%D8%A6%D9%88%D9%84%D8%A7%D9%86-%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:38:00+00:00"/>
    <meta property="og:title" content="مدال المپیک باارزش‌تر از زادگاه و مردم استانم نیست/ مردم میانه از من انتظار بیشتری نسبت به مسئولان دارند"/>
    <meta property="og:description" content="یوسف کرمی، دارنده مدال برنز المپیک ۲۰۰۴ آتن گفت: مدال المپیک‌ دارایی با ارزشی برای من است، اما با ارزش‌تر از زادگاه و مردم زادگاهم نیست."/>
  </head>
  <body>
    <article>
      <h1>مدال المپیک باارزش‌تر از زادگاه و مردم استانم نیست/ مردم میانه از من انتظار بیشتری نسبت به مسئولان دارند</h1>
      <h2>یوسف کرمی، دارنده مدال برنز المپیک ۲۰۰۴ آتن:</h2>
      <address>
        <time datetime="2019-11-14T15:38:00+00:00">14 Nov 2019, 15:38</time>
      </address>
      <p>یوسف کرمی، دارنده مدال برنز المپیک ۲۰۰۴ آتن گفت: مدال المپیک‌ دارایی با ارزشی برای من است، اما با ارزش‌تر از زادگاه و مردم زادگاهم نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از تسنیم، در مورد فروش مدال المپیک خود برای کمک به زلزله‌زدگان شهر میانه اظهار داشت: به‌هرحال زلزله در زادگاه من اتفاق افتاده است و هر چه دارم از این شهر و استانم بوده است. در حال حاضر نیز باارزش‌ترین دارایی‌ام، تنها مدال المپیک‌ خودم و استان آذربایجان شرقی در تاریخ رقابت‌های المپیک است.</p>
      <p>وی تأکید کرد: مدال المپیک دارایی باارزشی برای من است، اما با ارزش‌تر از زادگاه و مردم زادگاهم نیست. برای همین تصمیم گرفتم تا این مدال را که سال‌ها برای کسب آن زحمت کشیده بودم، به فروش برسانم تا گوشه‌ای از مشکلات عزیزان زلزله‌زده را حل کنیم.</p>
      <p>دارنده مدال برنز المپیک درباره نحوه فروش مدال عنوان کرد: طبق صحبت‌هایی که با آقای بهتاج، مدیرکل ورزش و جوانان استان آذربایجان شرقی داشتم، قرار شد ابتدا این موضوع را اطلاع‌رسانی کنیم تا با همکاری رسانه‌ها و اداره کل ورزش و جوانان استان درباره زمان و مکان فروش این مدال تصمیم‌گیری کنیم. </p>
      <p>کرمی در پاسخ به این پرسش که دل کندن از مدال المپیک برای او راحت بود، گفت: بعد از این حادثه زلزله، پیام‌های زیادی در شبکه‌های اجتماعی از سوی مردم استان آذربایجان شرقی و آنهایی که دچار حادثه شده بودند، دریافت کردم که نشان می‌داد از من انتظار زیادی وجود دارد. این موضوع برایم باارزش و عجیب بود. من فقط یک ورزشکار هستم و مسئولیت آنچنانی ندارم، اما به نظر می‌رسد به خاطر جایگاهی اجتماعی که در زادگاهم دارم، انتظار بیشتری نسبت به مسئولان از من دارند.</p>
      <p>وی در پایان خاطر نشان کرد: همین موضوع باعث شد تا مدال المپیک خود را به هر قیمتی که خریداری شد به حراج بگذارم تا در این راه کوتاهی نکرده باشم. اصلاً مهم نیست این مدال به چه مبلغی به فروش می‌رود، مهم این است که تمام تلاش خود را انجام داده باشم و رضایت خود و مردم استان را فراهم کنم.</p>
      <p>انتهای پیام/</p>
    </article>
  </body>
</html>