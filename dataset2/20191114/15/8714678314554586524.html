<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/norske-teknologi-grundere-star-bak-gresvig-konsernets-digitale-superbutikk---et-meget-stolt-oyeblikk/"/>
    <meta property="og:site_name" content="Kampanje"/>
    <meta property="article:published_time" content="2019-11-14T15:42:24+00:00"/>
    <meta property="og:title" content="Norske teknologi-gründere står bak Gresvig-konsernets digitale superbutikk"/>
    <meta property="og:description" content="- Vi vil gi kundene en nettbutikkfølelse i den fysiske butikken, sier teknologi-gründer."/>
  </head>
  <body>
    <article>
      <h1>Norske teknologi-gründere står bak Gresvig-konsernets digitale superbutikk</h1>
      <address><time datetime="2019-11-14T15:42:24+00:00">14 Nov 2019, 15:42</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Vi vil gi kundene en nettbutikkfølelse i den fysiske butikken, sier teknologi-gründer.</b>
      </p>
      <p>Gresvig-konsernet har i dag åpnet dørene for den første, nye Intersport-butikken på Sandvika der sportskjeden lanserer sitt helt nye butikkonsept som tar i bruk sensorteknologi, ultralyd, en ny app og et lojalitetsprogram. Store summer er investert i ny og banebrytende teknologi som skal sørge for at kundene får en helt ny og langt mer digital butikkopplevelse.</p>
      <p>- Butikken i Sandvika er en pilot på det vi ser som fremtidens sportsbutikk, og som vår teknologipartner Fluxloop spiller en svært verdifull rolle i dette arbeidet. Neste skritt blir å rulle dette bredt ut når vi i tiden fremover gjør alle våre butikker i Norge om til Intersport-butikker. I tillegg er Sandvika en pilot for Intersport internasjonalt, sier<b> Lars Kristian Lindberg</b>, administrerende direktør i Gresvig.</p>
      <p>
        <b>Les også: <a href="https://kampanje.com/link/28b5fd178d484ca5b6b6796f4864d221.aspx">Radarpar fra Rema 1000 møtes igjen - ny Gresvig-sjef henter Njål Berge fra Bouvet</a></b>
      </p>
      <p>Det var i august i år at Gresvig-konsernet kunne fortelle at over 80 G-sport- og G-Max-butikker skulle omprofileres til Intersport samtidig som et helt nytt butikkonsept skulle rulles ut. Utrullingen skjer altså i samarbeid med de norske teknologi-gründerne i selskapet Fluxloop.</p>
      <p><b>- Et meget stolt øyeblikk</b><br/>FluxLoop er et norsk teknologiselskap som finner brukernes presise fysiske posisjon både innendørs og utendørs gjennom bruk av telefoner. Denne kunnskapen skal gi butikkene «mer relevant kommunikasjon, bedre kundeopplevelser og større mulighet for å måle effekt av tiltak.»</p>
      <p>- Da vi startet Fluxloop hadde vi en målsetning om å revolusjonere brukeropplevelsen i fysisk retail, gjennom å forstå kunden bedre via deres bruk av smarttelefoner. Nå i 2019 har vi lykkes å levere dette på det nivået vi hele tiden har sett for oss. For oss er dette et meget stolt øyeblikk, sier <b>Ulrik Prøitz</b>, administrerende direktør i fluxLoop.</p>
      <p>Samarbeidet med Intersport, mener han, gir butikkene mulighetene til å teste ut helt nye ting innen retail og i butikk. I Sandvika kan kundene blant annet bruke en egen in-store modus i kundeklubb-appen til Intersport, VinnVinn.</p>
      <p>- Er dette det største oppdraget så langt?</p>
      <p>- Ja, i hvert fall med bruk av denne type teknologi som er en kombinasjon av blåtann og ultralyd. Det handler om å forstå hvor kundene befinner seg både innendørs og utendørs ved hjelp av teknolog og bruk av apper på telefonen, sier han.</p>
      <p><b>Kjemper mot butikkdød</b><br/>2019 har vært et vondt år for retailbransjen med mange butikkonkurser ettersom stadig mer av handelen flyttes over på nettet. Fluxloop-gründeren sier den nye teknologien og de nye løsningene man nå ruller ut på sikt vil bidra positivt for varhandelen</p>
      <p>- Vi liker å tro at vi har noe her og at den fysiske handelen vil bestå over tid og igjen komme tilbake i vekst.  Med da må en tørre å tilpasse seg de endringene i brukervanene en ser. Noe av det vi jobber med her, er å gi kundene en nettbutikkfølelse i den fysiske butikken. Du skal kunne se produktene i butikken på samme måte som når du er på nettbutikken. Her bruker vi appen VinnVinn og telefonen til kunden som mediekanal. Om ikke lenge kommer en rekke andre funksjoner som vil styrke<br/>opplevelsen enda mer, sier han.</p>
      <p>Ansatte i butikken vil med denne teknologien raskere kunne gi kundene tilgang til den ekspertisen de har mest behov for der og da.</p>
      <p>- Det er flere aspekter ved dette: De ansatte vil raskt kunne finne kunden der han eller hun befinner seg, i stedet for at kunden må lete rundt etter en ansatt å spørre. De ansatte vet umiddelbart hva kunden er på jakt etter, og kan sende den med best kompetanse for å svare på spørsmål rundt dette. Man kan også tilpasse bemanningen etter soner i butikken, avhengig av hvor det er mest spørsmål og etterspørsel, noe som igjen kan være avhengig av sesong, sier Prøitz.</p>
      <p>- Hvordan fikk dere denne jobben?</p>
      <p>- Det hele begynte med en diskusjon rundt presisjon i dagens kundeinnsikt, etter dette akselererte det helt ganske raskt. Historien er egentlig utrolig, særlig med tanke på tempoet på alt som har skjedd her, sier Prøitz.  </p>
      <p>Noen stor konkurranse om oppdraget ble det ikke, men Fluxloop-sjefen sier selskapets retail-ansvarlige hadde «en relasjon med den nye e-handelssjefen i Gresvig, Njål Berge».</p>
      <p>- Vi møtte Intersport for litt over én måned siden bare. Så her har Intersport vært dyktige og vi har vært flinke med tanke på å få til dette på ekstremt kort tid</p>
      <p><b>- Fremtidens sports-retail</b><br/>Fluxloop har holdt det gående siden 2012 og jobber med flere store kunder, men oppdraget med Gresvig-konsernet kan også bane veien for et internasjonalt gjennombrudd. Siden starten for femti år siden har Intersport International utviklet seg til verdens største aktør innen sportshandel, med en butikkomsetning på rundt 110 milliarder kroner i 2018 og mer enn 5.500 tilknyttede butikker i 43 land.</p>
      <p>- Vi er veldig begeistret for å få muligheten til å ta del i denne reisen sammen med Intersport og gleder oss til å kunne være med å definere fremtidens sport-retail i Norge, avslutter Prøitz.</p>
      <p>- Kan det bli et gjennombrudd internasjonalt her for Fluxloop?</p>
      <p>- Vi jakter jo på det og har allerede fått kunder i Sverige der vi leverer til det som er tilsvarende Avinor i Sverige og det handler hele tiden om å forstå kundereisen bedre. Vi har definitivt ambisjon om å komme ut i Europa, sier han.</p>
      <p><b>Fikk nye eiere</b><br/>Fluxloop fikk tidligere i år inn Idékapital inn på eiersiden med det resultat at venturefondet gikk inn med en betydelig investering i selskapet. Omsetningen i til Fluxloop i 2018 lå på rundt ti millioner kroner, men Prøitz sier omsetningen ikke vil skyte fart umiddelbart.</p>
      <p>- Den vil nok ligge på noen samme nivå i 2019, men med Idékapital fikk vi muligheten til å vri litt på forretningskonseptet og endre fokus. Vi tenker i dag mer langsiktig og selger alle våre tjenester i en recurring business-modell. Det kommer derfor til skje veldig mye i 2020, sier han.</p>
    </article>
  </body>
</html>