<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231979/"/>
    <meta property="og:site_name" content="Українська правда"/>
    <meta property="article:published_time" content="2019-11-14T15:11:53+00:00"/>
    <meta property="og:title" content="Рябошапка: Прокурор, який вів справу &quot;Бурісми&quot;, буде звільнений"/>
    <meta property="og:description" content="Генеральний прокурор Руслан Рябошапка повідомив, що прокурор, від якого залежало рішення про включення в розслідування щодо “Бурісми” Хантера Байдена, сина конкурента президента США Дональда Тромпа на найближчих виборах, не пройшов атестацію і буде звільнений."/>
  </head>
  <body>
    <article>
      <h1>Рябошапка: Прокурор, який вів справу "Бурісми", буде звільнений</h1>
      <address>
        <time datetime="2019-11-14T15:11:53+00:00">14 Nov 2019, 15:11</time>
      </address>
      <p>Генеральний прокурор Руслан Рябошапка повідомив, що прокурор, від якого залежало рішення про включення в розслідування щодо "Бурісми" Хантера Байдена, сина конкурента президента США Дональда Тромпа на найближчих виборах, не пройшов атестацію і буде звільнений.</p>
      <p><b>Джерело:</b> <a href="https://www.currenttime.tv/a/burisma-ryaboshapka-ukraine-baiden/30271167.html">інтерв'ю </a>Рябошапки виданню "Настоящее время"</p>
      <p><b>Деталі:</b> За словами Рябошапки, є "13 або 14" проваджень, в яких фігурує Микола Злочевський, власник "Бурісми", який за президентства Віктора Януковича був міністром екології.</p>
      <p>"Відповідно, від Злочевського проводять зв'язки з "Бурісма Холдинг". Але стосовно "Бурісми" мені відоме одне велике провадження, з якого виділяють різні епізоди", - пояснив генпрокурор.</p>
      <p>Він відмовився прояснити, чи фігурує в цій окремо взятій справі на даний момент Хантер Байден. Але зауважив, що рішення про включення його до справи раніше залежало від прокурора Костянтина Кулика, який в даний момент "знаходиться на лікарняному і не прийшов на тестування", яке проводиться в рамках атестації.</p>
      <p>"Закон нам не залишає іншого шляху, крім як попрощатися з Костянтином Геннадійовичем", - сказав Рябошапка.</p>
      <p>Далі, за його словами, справу буде вести новий прокурор, у якого можуть бути інші позиції в цьому кримінальному процесі.</p>
      <p>"Ми проводимо аудит багатьох справ. В тому числі і одного великого провадження, яке в тому числі може стосуватися діяльності компанії "Бурісма" та інших осіб, які причетні до цієї компанії. У провадженні налічується кілька тисяч томів. Не сотень, а тисяч. Тобто це справа не одного дня і не одного місяця", - розказав генпрокурор.</p>
      <p>Рябошапка окремо підкреслив, що до нього "не зверталися" представники США з проханням надати будь-які відповіді, посприяти в будь-яких діях щодо Хантера Байдена і "Бурісма Холдинг".</p>
      <p>Він також заявив, що "не відчуває" будь-якого тиску у зв'язку зі справою "Бурісма Холдинг".</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/09/26/7227327/">
          <b>
            <i>Байден, Злочевський та Манафорт. Як давня українська історія може погубити Трампа</i>
          </b>
        </a>
      </p>
      <p>
        <a href="https://www.pravda.com.ua/articles/2019/09/25/7227329/">
          <b>
            <i>Чи шантажував Трамп Зеленського. Повний текст розмови</i>
          </b>
        </a>
      </p>
      <p><b>Передісторія</b>:</p>
      <ul>
        <li><a href="https://www.pravda.com.ua/news/2014/05/20/7025859/">Хантер Байден</a> син колишнього віце-президента США, а тепер кандидат у президенти США <a href="https://www.pravda.com.ua/news/2018/01/24/7169396/">Джо Байден</a>а, 2014 році став одним із членів Наглядової ради компанії Burisma, яка належить українському мільйонеру Миколі Злочевському та у часи генпрокурора Віктора Шокіна була об’єктом кількох кримінальних справ.</li>
        <li>16 лютого 2016 року президент Порошенко <a href="https://www.pravda.com.ua/news/2016/02/16/7099204/">попросив Шокіна піти</a> з посади, бо його відомство "не змогло заручитися довірою суспільства".</li>
        <li>У 2018 році <a href="https://www.pravda.com.ua/news/2018/01/24/7169396/">Джо Байден</a> розповів, що погрожував українським лідерам не дати кредит, якщо вони не звільнять Шокіна.</li>
        <li>У розмові із Зеленським Трамп сказав, що Байден нібито вихвалявся звільненням Шокіна, та попросив президента України розібратись з ситуацією.</li>
        <li>Через цю телефонну розмову службовець американської розвідки поскаржився на можливий <a href="https://www.pravda.com.ua/news/2019/09/7/7225581/">тиск Трампа </a>на Зеленського, а у парламенті вирішили ініціювати офіційний запит про <a href="https://www.pravda.com.ua/news/2019/09/24/7227246/">імпічмент</a>.</li>
        <li>Після цього Шокін <a href="https://www.pravda.com.ua/news/2019/10/3/7227969/">заявив</a>, що був змушений припинити розслідування стосовно компанії "Бурісма" під тиском з боку США.</li>
      </ul>
      <related>
        <a href="https://www.pravda.com.ua/news/2019/11/12/7231718/"/>
        <a href="https://www.pravda.com.ua/news/2019/11/8/7231396/"/>
        <a href="https://www.pravda.com.ua/news/2019/11/6/7231179/"/>
      </related>
    </article>
  </body>
</html>