<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/pogljad/ekonomika/perevirka-subsydiantiv-ne-tak-mexanizmom-vyplat-ukrayini"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T15:52:37+00:00"/>
    <meta property="og:title" content="Перевірка субсидіантів: що не так із механізмом виплат в Україні"/>
    <meta property="og:description" content="В Україні не планується проводити перевірки правомірності отримання субсидій, оскільки Мінсоцполітики сподівається на чесність субсидіантів."/>
  </head>
  <body>
    <article>
      <h1>Перевірка субсидіантів: що не так із механізмом виплат в Україні</h1>
      <address><time datetime="2019-11-14T15:52:37+00:00">14 Nov 2019, 15:52</time> by <a rel="author">Сергій Дяченко, Святослав Павлюк</a></address>
      <p>
        <b>В Україні не планується проводити перевірки правомірності отримання субсидій, оскільки Мінсоцполітики сподівається на чесність субсидіантів. «<i>Ніяких нововведень не було. Я сподіваюся, що люди, які подають документи декларативно, розуміють, що повинні надавати правдиву інформацію про свої доходи та майно</i>», – повідомила міністр соціальної політики <a href="https://www.slovoidilo.ua/persony/sokolovska-yuliia-serhiivna">Юлія Соколовська</a> у відповідь на питання, які перевірки буде здійснювати уряд щодо субсидіантів в 2020 році. «Слово і Діло» поцікавилося, як працює механізм призначення субсидій та чи вдалося усунути зловживання державними грошима.</b>
      </p>
      <p>Енергетичний експерт Сергій Дяченко пояснив, що порядок і механізм субсидування в Україні далекий від досконалості, зокрема з причини величезного тіньового сектора економіки.</p>
      <p>Дяченко звернув увагу, що за різними даними тіньовий сектор економіки становить близько 50%. За таких умов радикально змінювати систему виплат, дійсно, немає сенсу, але внести корективи можна, зазначив він.</p>
      <p>«<i>Несправедливо, якщо людина має квартири в різних містах України та на кожну отримує субсидії, володіє дорогим автомобілем і претендує на пільги</i>», – наголосив енергетик.</p>
      <p>Також він зауважив, що в Україні в питанні надання будь-яких соціальних пільг завжди була і залишається проблема «мертвих душ».</p>
      <p>Він навів наприклад, що в період більш низьких цін на газ для населення облгази не виключали зі списків «мертві душі», отримували чималі обсяги, а потім перепродавали ці обсяги промисловості за іншою ціною.</p>
      <related>
        <a href="https://www.slovoidilo.ua/2019/08/06/infografika/suspilstvo/subsydiyi-ukrayincziv-skilky-koshtiv-vytratyly-2014-2019-rokax"/>
      </related>
      <p>Однак, на його думку, вдаватися до тотального контролю і жорстких перевірок субсидіантів не варто.</p>
      <p>«Досить буде вдосконалити систему обліку доходів громадян, що зробити знову ж таки складно через тіньовий фактор. Крім того, повинен бути Єдиний реєстр і відпрацьований алгоритм перевірки субсидій. В ідеалі – ефективний реєстр комунальних платників. Це б, дійсно, допомогло відсіяти тих, хто зловживає», – прокоментував Сергій Дяченко.</p>
      <p>Експерт з питань енергозбереження Реанімаційного пакету реформ Святослав Павлюк в коментарі «Слово і Діло» висловив сумніви, що будуть скорочувати кількість пільговиків.</p>
      <p>Він зазначив, що оскільки основна частина субсидіантів – пенсіонери, а пенсії поки не зростають, не варто чекати, що зменшиться кількість субсидіантів.</p>
      <p>«<i>Доти, доки не почнуть люди більше заробляти, а значить і більше витрачати, і не зміниться загальна економічна ситуація, в країні малозабезпеченим потрібно буде допомагати субсидіями</i>», – резюмував Павлюк.</p>
      <p>Як відомо, в бюджеті-2020 на виплату житлових субсидій передбачено 47 млрд 628,6 млн грн.</p>
      <p>Нагадаємо,<a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">за всю виборчу кампанію у Зеленського не було обіцянок про зниження тарифів.</a></p>
      <p>Скільки коштів витрачено в 2014-2019 роках на субсидії – <a href="https://www.slovoidilo.ua/2019/08/06/infografika/suspilstvo/subsydiyi-ukrayincziv-skilky-koshtiv-vytratyly-2014-2019-rokax">тут.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/07/novyna/ekonomika/minsoczpolityky-nazvaly-serednij-rozmir-subsydiyi-zhovtni"/>
        <a href="https://www.slovoidilo.ua/2019/11/07/novyna/finansy/minsoczpolityky-rozpovily-yak-pereviryayut-subsydiantiv"/>
        <a href="https://www.slovoidilo.ua/2019/10/28/novyna/ekonomika/kabmin-ne-planuye-zmenshuvaty-subsydiyi"/>
        <a href="https://www.slovoidilo.ua/2019/08/06/infografika/suspilstvo/subsydiyi-ukrayincziv-skilky-koshtiv-vytratyly-2014-2019-rokax"/>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
      </related>
    </article>
  </body>
</html>