<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/14/nem-szavaztak-meg-varhelyit"/>
    <meta property="og:site_name" content="euronews"/>
    <meta property="article:published_time" content="2019-11-14T15:06:06+00:00"/>
    <meta property="og:title" content="Nem szavazták meg Várhelyit"/>
    <meta property="og:description" content="Újabb kérdéseket kap, majd újabb szavazás lesz a magyar biztosjelöltről."/>
  </head>
  <body>
    <article>
      <h1>Nem szavazták meg Várhelyit</h1>
      <address><time datetime="2019-11-14T15:06:06+00:00">14 Nov 2019, 15:06</time> by <a rel="author">Euronews </a></address>
      <p>Írásban kell válaszolnia további kérdésekre Várhelyi Olivér magyar biztosjelöltnek, miután nem kapta meg a szükséges kétharmados többséget.</p>
      <p>Kiegészítő kérdéseket kap Várhelyi Olivér az Európai Parlament külügyi szakbizottságától - tudta meg a<a href="https://index.hu/kulfold/eurologus/2019/11/14/tovabbi_kerdeseket_tesz_fel_varhelyinek_az_ep/">z EUrologus.</a> Ez azt jelenti, hogy nem támogatta kétharmados többség, ennyi kell ugyanis ahhoz, hogy "második forduló" nélkül továbbengedjenek egy biztosjelöltet.</p>
      <p>
        <b>
          <a href="https://hu.euronews.com/2019/11/14/varhelyi-nem-engedne-be-az-orbani-magyarorszagot-az-eu-ba">EZT OLVASTA? „Várhelyi nem engedné be az orbáni Magyarországot az EU-ba” - így értékelték a magyar ellenzéki EP-képviselők a biztosjelölt meghallgatását</a>
        </b>
      </p>
      <h3>JAVÍTÁS</h3>
      <h3>30-an mellette, 36-an ellene</h3>
      <p>Donáth Anna momentumos EP-képviselő megerősítette a korábbi sajtóhíreket, mely szerint nem szavazták meg Várhelyit. 48-an szavaztak ellene, 30-an mellette - közölte a Twitteren. A következő lépés további kérdések feltétele írásban - tette hozzá Donáth, aki szerint erősebb elkötelezettség szükséges a portfólióhoz.</p>
      <figure>
        <iframe data-src="https://twitter.com/euronewses/status/1194980902486577152" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Halmai Katalin, a Népszava újságírója szintén 48 ellenszavazatról írt korábban, majd ezt pontosította 36-ra.</p>
      <p><a href="https://www.facebook.com/dk365/videos/1225754684292571/?__xts__%5B0%5D=68.ARBMLPKu_LmrhgJkHSzkyk_CWb_-gzqzTKfTuIwu35_o0YoteN_Bo6ETCH20fLDpuMAAjqaFtaoQFLWqnM7CWORJexxYYZpjlvWuFrzsnvgjJfbgeFpmWmGaBrdXYgY0K_8hdaAuD79jCLEAgv0yOuowg81fnQHw5yZz89JZr3bpEAym3yLgANjSjrBUAIXbIp-PRke--PdWk9C0bvJYrprIPu36zuz_CBbz4v4JTukCYbX1YfWRG5Z3VBnVywb21KEh2mizdjPbJna7CmyfhygkUzjM6eTqG64ltYzNtvAnyGHDJp6X6vBzwbyTMVeRhgzwE-84cHK3f3nntdN5_za6HgekqgFmqFKNXQ&amp;__tn__=-R">Rónai Sándor, a Demokratikus Koalíció EP-képviselője</a> úgy kommentálta a döntést délutáni sajtótájékoztatóján, hogy a DK európai pártcsaládjának köszönhetően „megbukott Orbán biztosjelöltje az EP-szakbizottsági vizsgáján”. Rónai szerint "Orbán másodszorra bukott: az EP továbbra sem kér a magyar miniszterelnök jelöltjéből".</p>
      <blockquote>Orbán emberének ma senki nem akart hinni Európában, Orbán embereinek már nem hisznek Európában AZ EP külügyi bizottságának tagjai felismerték a pávatáncot és az Orbán-féle kettős beszédet, ez vezetett Várhelyi mai bukásához.<cite>Rónai Sándor <br/>a Demokratikus Koalíció EP-képviselője</cite></blockquote>
      <p>Rónai azt mondta, hogy a szociáldemokraták nemmel szavaztak, így nem volt me g szükséges többség Várhelyi mellett.</p>
      <h3>Hogyan tovább?</h3>
      <p>A mostani döntés nem jelenti azt, hogy Várhelyi helyett új néven kellene gondolkoznia Ursula von der Leyennek, vagy Orbán Viktornak. Ha az írásbeli válasz sem meggyőző, akkor Várhelyinek újra meg kell jelennie a külügyi bizottság előtt, és ha még ekkor sem kapja meg a szükséges koordinátori többséget, végül egyszerű többséggel dönthetnek róla titkos szavazáson.</p>
      <p>
        <b>
          <a href="https://hu.euronews.com/2019/11/14/varhelyi-biztoskent-nem-fogadok-el-semmilyen-utasitast-semmilyen-kormanytol">EZT OLVASTA? Várhelyi: biztosként nem fogadok el semmilyen utasítást semmilyen kormánytól - részletes beszámolónk a meghallgatásról</a>
        </b>
      </p>
      <p>Ha a szakbizottság végül továbbengedi, akkor már külön nem döntenek Várhelyi személyéről, ugyanis az Európai Parlament a teljes bizottságról szavaz majd.</p>
      <p>Szintén csütörtökön hallgatják meg a francia és a román biztosjelöltet is. Mindketten délután válaszoltak a portfóliójuk területén illetéket parlamenti szakbizottság kérdéseire. Ezért az ő személyükről később lesz döntés, mint a magyar jelöltnél.</p>
    </article>
  </body>
</html>