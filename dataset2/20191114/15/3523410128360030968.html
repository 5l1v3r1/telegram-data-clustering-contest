<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640011/%DA%AF%D8%A7%D8%B2-%D8%B7%D8%A8%DB%8C%D8%B9%DB%8C-%D8%A8%D8%B1%D8%A7%DB%8C-%D8%A8%D9%82%D8%A7-%D9%85%DB%8C%E2%80%8C%D8%AC%D9%86%DA%AF%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T15:50:00+00:00"/>
    <meta property="og:title" content="گاز طبیعی برای بقا می‌جنگد"/>
    <meta property="og:description" content="در حالی که هزینه‌های انرژی تجدیدپذیر به طور مستمر و به میزان قابل توجهی کاهش پیدا می‌کند، برخی این نگرانی را پیدا کرده‌اند که گاز در بحبوحه رشد ..."/>
  </head>
  <body>
    <article>
      <h1>
        <a href="https://www.bultannews.com/fa/news/640011/%DA%AF%D8%A7%D8%B2-%D8%B7%D8%A8%DB%8C%D8%B9%DB%8C-%D8%A8%D8%B1%D8%A7%DB%8C-%D8%A8%D9%82%D8%A7-%D9%85%DB%8C%E2%80%8C%D8%AC%D9%86%DA%AF%D8%AF">گاز طبیعی برای بقا می‌جنگد</a>
      </h1>
      <h2>در حالی که هزینه‌های انرژی تجدیدپذیر به طور مستمر و به میزان قابل توجهی کاهش پیدا می‌کند، برخی این نگرانی را پیدا کرده‌اند که گاز در بحبوحه رشد ...</h2>
      <address><time datetime="2019-11-14T15:50:00+00:00">14 Nov 2019, 15:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>گاز طبیعی</b> به عنوان پلی بین اقتصاد سوخت فسیلی گذشته و حاضر و<b> اقتصاد تجدیدپذیر</b> آینده مورد استقبال قرار گرفته است. اما گزارش‌های اخیر از سوی یک سازمان غیرانتفاعی که از توسعه انرژی تجدیدپذیر حمایت می‌کند، نشان داد که انرژی بادی و خورشیدی و ذخیره سازی آنها ممکن است تا ۱۶ سال آینده از اکثر نیروگاه‌های گازسوز در آمریکا ارزان‌تر شود.</p>
      <p>بر اساس یکی از این گزارش‌ها، ممکن است دوران گاز طبیعی نیز به پایان رسیده باشد و ادامه سرمایه‌گذاری‌ها در پروژه‌های گازی، ریسک ایجاد ده‌ها میلیارد دلار هزینه‌های سرگردان تا اواسط دهه ۲۰۳۰ را به دنبال داشته باشد زیرا تا آن زمان با کاهش هزینه‌های انرژی پاک، نیروگاه‌ها و خطوط لوله گازی جدید به سرعت غیراقتصادی خواهند شد.</p>
      <p>این وضعیت مطمئنا قابل ملاحظه خواهد بود. هزینه‌های انرژی خورشیدی و بادی به طور مستمر کاهش پیدا کرده اما ذخیره سازی معمولا در این کاهش هزینه‌ها به حساب نمی‌آید. این که پیش بینی مذکور کاملا خوش بینانه است یا خیر باید منتظر ماند و دید اما به نظر می‌رسد که انرژی‌های تجدیدپذیر در حال پیشی گرفتن از گاز برای نیروگاه‌های برق هستند و احتمالا این بزرگترین بخشی است که سوخت‌های فسیلی در رقابت با تجدیدپذیرها هستند.</p>
      <p>مشکل دوم برای گاز طبیعی، انتشار اتان است. این ترکیب اصلی گاز طبیعی، نسبت به دی اکسید کربن، گاز گلخانه ای قوی‌تری است و توجه فزاینده‌ای را از سوی رگولاتورها و سرمایه گذاران جلب کرده است. سرمایه‌گذاران نفت و گاز اخیرا نسبت به حمایت برخی از دولت‌ها از کمپین منفی علیه سوخت‌های فسیلی نگرانی زیادی پیدا کرده‌اند. سرمایه‌گذاران اکنون نیاز دارند مطمئن شوند که صنعت به حد کافی قوی است تا در برابر هجمه تجدیدپذیرها و مقررات سخت گیرانه داوم بیاورد.</p>
      <p>یک راه برای کسب این اطمینان، پایین رفتن هزینه‌ها برای برابری کردن با افت هزینه‌های تجدیدپذیرها است. صنعت گاز حداقل در آمریکا ثابت کرده که می‌تواند هر چند به طور ناخواسته چنین کاری انجام دهد. قیمت‌های گاز طبیعی برای تحویل فوری در آمریکا امسال به دلیل اشباع عرضه چندین بار منفی شده است. تجدیدپذیرها حتی بدون تلاش راه طولانی برای پیدا کردن قیمت منفی دارند.</p>
      <p>اما با وجود چنین نوسان قیمتی، صنعت گاز در آمریکا و نقاط دیگر با جدیت برای رقابتی‌تر کردن محصولاتش تلاش می‌کند. در داخل این صنعت هم همسو با رشد تقاضای جهانی برای گاز و شتاب شرکت‌ها و دولت‌ها برای پاسخ دادن به تقاضای رو به رشد، رقابت داغ‌تر شده است.</p>
      <p>بر اساس گزارش اویل پرایس، به گفته نیک باتلر، رییس موسسه پالیسی در کالج لندن کینگ، یک راه برتری یافتن گاز طبیعی مایع در برابر رقیبان، پایین بردن هزینه‌های و بهبود کارآمدی تولید است.</p>
    </article>
  </body>
</html>