<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204455-druge-kolo-za-shcho-dribna-kompaniya-suditsya-z-velikim-farmvirobnikom"/>
    <meta property="og:site_name" content="Mind UA"/>
    <meta property="article:published_time" content="2019-11-14T15:00:00+00:00"/>
    <meta property="og:title" content="Друге коло: за що дрібна компанія судиться з великим фармвиробником"/>
    <meta property="og:description" content="Експерти сумніваються, що суперечку між Sanofi й «Авіста» можна врегулювати"/>
  </head>
  <body>
    <article>
      <h1>Друге коло: за що дрібна компанія судиться з великим фармвиробником</h1>
      <h2>Експерти сумніваються, що суперечку між Sanofi й «Авіста» можна врегулювати</h2>
      <address><time datetime="2019-11-14T15:00:00+00:00">14 Nov 2019, 15:00</time> by <a rel="author" href="https://mind.ua/author/437-hristina-lisova" target="_blank">Христина Лисова</a></address>
      <p>
        <i>19 листопада Господарський суд м. Києва розпочне повторний розгляд позову фінкомпанії «Авісто» до фармкомпанії «Санофі-Авентіс Україна». Предмет суперечки – 48 млн грн, які «Санофі-Авентіс Україна», на думку «Авісто», має сплатити за маркетингові послуги. Сам фармвиробник наявність боргу спростовує і заявляє про сфабриковані документи. Судова тяжба триває вже понад трьох років і отримала міжнародний резонанс.</i>
      </p>
      <p>
        <b>
          <i>Mind</i>
        </b>
        <i> розібрався в предметі спору і в тому, чи вплине він на розстановку сил на вітчизняному фармринку.</i>
      </p>
      <p>Фармацевтична компанія ТОВ «Санофі-Авентіс Україна» входить до складу глобальної фармкомпанії Sanofi (Франція). На продукцію французького гіганта доводиться 3,3% роздрібного ринку лікарських препаратів України, в сама компанія належить до трійки лідерів, займаючи провідні позиції як в аптечних продажах, так і в госпітальному сегменті й бюджетних закупівлях. Минулого року, за даними спеціалізованого сайту <a href="https://www.apteka.ua/">apteka.ua</a>, роздрібні продажі всіх категорій товарів «аптечного кошика» збільшилися на 22,5% порівняно з 2017-м, сягнувши обсягу 89 млрд грн.</p>
      <h3>
        <b>З чого все почалося?</b>
      </h3>
      <p>У 2012 році «Санофі-Авентіс Україна» почала співпрацювати з ТОВ «Хоса-Плекс Україна» (наразі належить Георгію Харику, який згідно з даними держреєстру, значиться і її керівником). «Хоса-Плекс Україна» замовляла аптекам маркетингові заходи з просування фармпродукції Sanofi за рахунок коштів, отриманих від «Санофі-Авентіс Україна».</p>
      <p>Два роки по тому, у 2014-му, «Санофі-Авентіс Україна» запідозрила маркетингову компанію в укладанні фіктивних угод і несплаті податків. Фармвиробник звернувся до правоохоронних органів, і тодішнього директора «Хоса-Плекс Україна» Григорія Островського притягнули до кримінальної відповідальності, але він визнав провину і був оштрафований.</p>
      <p>Далі у кожної зі сторін сформувалася своя версія того, що відбувається. «Санофі-Авентіс Україна» неодноразово публічно заявляла, що після цієї історії припинила співпрацю з «Хоса-Плекс Україна». Маркетингова ж компанія на судах, що почалися у 2017 році, пред'являла додаткову угоду про продовження договору, на підставі якого й далі працювала з аптеками від імені Sanofi, розмістивши замовлення на маркетингові послуги на суму понад 30 млн грн. Фармакологічна компанія відмовлялася визнати цю угоду. Джерела в «Санофі-Авентіс Україна» розповідали, що керівництво компанії почало отримувати вимоги виплат і загрози.</p>
      <h3>
        <b>До чого тут «Авісто»?</b>
      </h3>
      <p>У 2016 році в «Хоса-Плекс Україна» з'явився новий власник – Георгій Харик, який, згідно з базою YouControl, у різні періоди часу був керівником декількох компаній з абсолютно різних сфер діяльності, у тому числі суднобудування і сільського господарства.</p>
      <p>За договором факторингу Харик передав борг «Санофі-Авентіс Україна» компанії, яка спеціалізується на викупі проблемної заборгованості з подальшим її стягненням – ТОВ «Фінансова компанія «Авісто». Ця компанія і ще шість ТОВ («Солант», «Аллас», «Вимпел-СБ12», ФК «Гроув», «Террекс» і «Фінінформ Плюс») належать такому собі Георгію Кухарю.</p>
      <p>Спір з фармвиробником, який тепер вела вже не «Хоса-Плекс Україна», а «Авісто», перейшов до судів. Юристи «Санофі» запевняли, що документи, що свідчать про їхній обов'язок, – акти виконаних робіт – підроблені й вимагали додаткової експертизи. Проте суди першої та другої інстанцій відмовили в її проведенні та винесли рішення на користь «Авісто».</p>
      <p>У липні та жовтні 2017 року Державна виконавча служба стягнула або заблокувала на банківських рахунках «Санофі Авентіс Україна» в цілому понад 180 млн грн.</p>
      <h3>
        <b>Звідки взялася така сума?</b>
      </h3>
      <p>«Через рішення судів 2017 року, які були винесені, незважаючи на заяви «Санофі» про фальсифікацію ключових документів і без призначення судової експертизи, виконавча служба України списала з банківських рахунків компанії вдвічі більшу суму, ніж була присуджена (за рішенням суду могло бути стягнуто 42 млн грн і додатково 4 млн грн виконавчого збору, а списано було загалом 92 млн грн у липні та жовтні 2017 року)», – розповіли в компанії.</p>
      <p>І пояснили, що в липні 2017 року кошти з рахунків компанії (45,995 млн грн) було списано одразу після винесення рішення Госпсудом Києва, тобто до відкриття апеляційного провадження, що суперечить усталеній практиці й законодавству. Ці кошти не були повернуті компанії і після прийняття Київським апеляційним госпсудом апеляційної скарги від «Санофі-Авентіс Україна», яка повинна була зупинити дію рішення суду першої інстанції.</p>
      <p>У жовтні 2017 року після відхилення судом цієї апеляції виконавча служба наклала арешт на банківські рахунки «Санофі-Авентіс Україна» на суму ще майже 140 млн грн. Таким чином, разом із коштами, списаними в липні, це призвело до блокування понад 180 млн грн, що належать компанії.</p>
      <p>У «Санофі Авентіс Україна» вважають усі судові рішення і дії держвиконавців, внаслідок яких ці суми були арештовані або стягнуті з її банківських рахунків, незаконними. І уточнюють: повторне стягнення коштів у жовтні 2017 року було визнане судом неправомірним, і половина суми була повернута компанії. Правда, аж у грудні 2018 року.</p>
      <h3>
        <b>На вихідні позиції</b>
      </h3>
      <p>«Санофі-Авентіс Україна» направила Кабінету Міністрів повідомлення про міжнародний інвестиційний арбітраж проти держави Україна і подала до Вищого госпсуду касаційну скаргу. Крім того, фармакологічна компанія скаржилася до Ради бізнес-омбудсмена, подавала численні скарги на адресу Мін'юсту, Вищої ради правосуддя, інших уповноважених органів і вищих посадових осіб держави, навіть залучила до вирішення ситуації посольство Франції в Україні.</p>
      <p>У 2018 році документи, на підставі яких суди виносили свої рішення, були визнані підробленими, а в квітні того ж року Касаційний госпсуд у складі Верховного Суду України <a href="http://reyestr.court.gov.ua/Review/73600830">скасував</a> рішення судів нижчих інстанцій. Лише по одній цій справи в реєстрі судових рішень юристи нарахували 131 документ.</p>
      <p>Але крапку в цій історії ще не поставлено. На початку листопада нинішнього року Касаційний госпсуд у складі Верховного Суду вирішив відправити на продовження розгляду по суті спір про стягнення з фармкомпанії ТОВ «Санофі-Авентіс Україна» 48 млн грн, які «Санофі-Авентіс Україна» нібито мала повернути «Хоса-Плекс Україна» за маркетингові послуги, на користь фінкомпанії «Авісто».</p>
      <p>У «Санофі» побоюються, що нова хвиля судових слухань потребуватиме значних ресурсів, але не збираються припиняти захист: «Чергова хвиля судових рішень, якщо вони будуть такими ж незаконними, як і у 2017 році, приверне увагу міжнародної спільноти до неспроможності судової і правоохоронної систем в Україні. Однак ми сподіваємося, що у 2019 році це вже не повториться», – йдеться у офіційному повідомленні фармвиробника.</p>
      <p>Отримати коментарі «Хоса-Плекс Україна» і «Авісто» <b>Mind</b> не вдалося. Правда, раніше директор «Авісто» Володимир Андрієвський заявляв ЗМІ, що у 2015 році ТОВ «Санофі-Авентіс Україна» в односторонньому порядку відмовилося від виконання своїх зобов'язань і що всі підтверджуючі документи є оригіналами. Таким чином, «Авісто» <a href="https://daily.rbc.ua/rus/show/zakon-vseh-dovelo-suda-kompanii-avisto-sanofi-1506697251.html">заперечувала</a> факти, на яких «Санофі» вибудовувала свій захист.</p>
      <h3>
        <b>Що далі?</b>
      </h3>
      <p>На думку опитаних <b>Mind</b> юристів, останнє рішення Верховного Суду в складі Касаційного господарського суду, винесене 24 жовтня (яким позов фінкомпанії «Авісто» до «Санофі-Авентіс Україна» відправлений на перегляд до Госпсуду Києва), з юридичної точки зору абсолютно виправдане і виписане дуже коректно. «Верховний Суд виніс об'єктивне рішення, суддя (Стратієнко) виписала рішення дуже грамотно. Якби всі судові рішення виписувалися так само, у нас була б дуже хороша система правосуддя», – вважає керуючий партнер юрфірми «Горецький і Партнери» Олег Горецький.</p>
      <p>Втім, на умовах анонімності джерела висловлюють думку, що відновлення справи все ж таки може бути пов'язано з переглядом підходів до судової реформи. При цьому позивач «діє методами, якими ніколи не дозволить собі діяти Sanofi».</p>
      <p>Після розгляду, що виник у 2016 році, тодішній директор «Санофі-Авентіс Україна» Жан-Поль Шоєр, який пропрацював у компанії понад семи років, покинув свою посаду і перейшов на аналогічну позицію в країнах Перської затоки. Перед звільненням він заявив, що «кризова ситуація, з якою він зіткнувся, є найбільш складною за всю його кар'єру».</p>
      <p>Разом з тим наразі аналітики не вбачають у ситуації якихось загроз для фармринку. «Навряд чи продажі локального підрозділу Sanofi зав'язані на суми штрафів і падають через суди. Sanofi – це інтернаціональний гравець з мільярдними оборотами, ринок України для них не найголовніший. І продажі йдуть самі собою через аптеки та лікарні», – зазначив на умовах анонімності один з експертів ринку.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
    </article>
  </body>
</html>