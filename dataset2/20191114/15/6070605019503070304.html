<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Diademes-Referents-estil_0_2343965676.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T15:00:00+00:00"/>
    <meta property="og:title" content="Diademes: referents d’estil"/>
    <meta property="og:description" content="Són un accessori cada cop més imprescindible en desfilades, esdeveniments i festes"/>
  </head>
  <body>
    <article>
      <h1>Diademes: referents d’estil</h1>
      <h2>Són un accessori cada cop més imprescindible en desfilades, esdeveniments i festes</h2>
      <address>
        <time datetime="2019-11-14T15:00:00+00:00">14 Nov 2019, 15:00</time>
      </address>
      <p>Senzilles, decorades amb joies, pedres i llaços, amb flors, amb tatxes, de vellut, de niló, setinades, sòbries, amb colors vius... Hi ha infinitat d’opcions i combinacions de diademes, així com de formes i estils. “Ben combinades i d’acord amb l’estil personal poden afegir un toc molt interessant”, afirma Charo Mora, especialista en cultura de moda i tendències. Una afirmació amb la qual també està d’acord Isabel Alonso, directora de Supertocadas, una firma artesanal de lligadures i accessoris per a casaments i esdeveniments. “Les diademes eleven qualsevol <i>look</i> i aporten estil. Se’n demanen moltes de pedreria, de ras amb pedreria i de vellut i bombades, i la gent les prefereix d’un sol color abans que estampades”, detalla Alonso.</p>
      <p>Aquest accessori tan versàtil i de moda està vivint un auge molt important sobretot després de ser un dels protagonistes de l'última desfilada de la col·lecció primavera/estiu de la marca Prada. A partir d’aquí va començar el boom, i la majoria de marques <i>low cost</i> va decidir crear-ne versions similars a un preu assequible.</p>
      <p>El seu ús, tanmateix, varia segons la zona geogràfica. “Aquí, a Catalunya, som més moderades i no acostumem a posar-nos gaires detalls al cap, tot i que a poc a poc la gent es va atrevint més. A la resta de l’Estat i a països com el Regne Unit i els Estats Units és més habitual portar-ne”, matisa Alonso, que elabora a mà, amb tècniques de barreteria i alta costura, totes les seves peces.</p>
      <figure>
        <a href="https://www.ara.cat/2019/11/14/imatges/Diversos-tipus-diademes-tots-gustos_2343975717_67379082_1500x1000.jpg">
          <img src="https://www.ara.cat/2019/11/14/imatges/Diversos-tipus-diademes-tots-gustos_2343975717_67379082_1500x1000.jpg"/>
        </a>
        <figcaption>Diversos tipus de diademes, per a tots els gustos / BROWN BRO PICS</figcaption>
      </figure>
      <h3>Un complement molt antic</h3>
      <p>Però les diademes no són un descobriment del segle XXI. El seu origen mil·lenari es remunta a l’època de l’Antiga Mesopotàmia, on les dones utilitzaven branques de llorer o d’olivera per aguantar-se els cabells. Aquests adornaments en un principi tan precaris han experimentat una gran evolució al llarg dels segles i han viscut èpoques més daurades. El segle XX n’és un exemple. Als anys 20 moltes dones van apostar per aquest complement, que ressaltava especialment els cabells curts, i era un detall habitual en festes i esdeveniments. Als 30, la mítica dissenyadora Coco Chanel va convertir la diadema en una peça quotidiana que també va tenir un significat pràctic i funcional per recollir els cabells, sobretot durant la Segona Guerra Mundial i els anys posteriors al conflicte bèl·lic. A finals dels anys 50 i als 60 aquest accessori va convertir-se en un element decoratiu del qual feien gala icones de l’<i> star system</i> com ara Audrey Hepburn, Brigitte Bardot i Catherine Deneuve, i també de la reialesa, com ara Grace Kelly. “Als 60 es porten les diademes amb un cert toc naïf, molt inspirat en una joventut que reivindicava la seva pròpia manera de vestir”, explica Mora, que també precisa que als anys 70 “es duien a la manera medieval en forma de cinta envoltant el cap i emulant les cintes de l’indi americà”. Va ser també en aquesta dècada i durant els 80 quan la diadema va adoptar un cert caire esportiu i era habitual combinar-la amb <i>leggins</i> i escalfadors, un <i>look</i> d’allò més casual pel qual van apostar en el seu dia artistes com ara Cher i Olivia Newton-John.</p>
      <p>L'última dècada del segle passat aquest accessori va tornar a agafar força i es va convertir en un complement d’allò més versàtil que va estar present amb polítiques com ara Hillary Clinton, actrius com la desapareguda Brittany Murphy i membres de la reialesa com la recordada Lady Di, molt assídua a aquest complement, que va lluir tant en actes institucionals com en privats.</p>
      <p>I així fins avui, moment en què les diademes no només estan presents en casaments, esdeveniments i festes, sinó que també han atret el focus mediàtic en les passarel·les d’arreu del món i en les catifes vermelles de cerimònies com els Oscars –és memorable la de diamants de Cartier que va lluir Rachel Weisz l’edició d’enguany– o la Gala MET, on Lilly Collins i Dakota Johnson van apostar per aquesta peça, tot i que en versions molt diferents.</p>
      <figure>
        <a href="https://www.ara.cat/2019/11/14/imatges/exemple-diadema-festa_2343975718_67379158_1067x1600.jpg">
          <img src="https://www.ara.cat/2019/11/14/imatges/exemple-diadema-festa_2343975718_67379158_1067x1600.jpg"/>
        </a>
        <figcaption>Un exemple de diadema de festa / BROWN BRO PICS</figcaption>
      </figure>
      <p>A més, xarxes socials com Pinterest i Instagram també s’han convertit en una font d’inspiració i en un gran aparador on es poden veure diademes de tots els estils, preus i materials, tant per portar amb cabells deixats anar com amb cabells semirecollits o amb cua. La <i>influencer</i> Maria Pombo, la italiana Chiara Ferragni, l’actriu espanyola Paula Echevarría i la model Helen Lindes les han lluït en diferents actes i ho han compartit en els seus perfils socials.</p>
      <figure>
        <embed-post data-src="https://www.instagram.com/p/B1eCWLoIw0g" data-service="Instagram"/>
      </figure>
      <p>Fins i tot la reialesa ha fet gala d’aquest <i>must</i> en més d’una ocasió per completar els seus estilismes. La reina Màxima d’Holanda; la duquessa de Cambridge, Kate Middleton; la seva germana, Pippa, i fins i tot la reina Letícia s’han deixat seduir per aquest genuí complement. Varietat, estil i versatilitat es combinen en unes peces que reivindiquen el seu lloc a la societat. ¿Continuaran en auge d’aquí una dècada? Charo Mora apunta: “La moda va i ve, i els <i>revivals</i> són un continu en la moda dels anys 60 del segle XX. Tot podria ser”.</p>
      <h3>Amb tocs florals</h3>
      <p>Juntament amb les de vellut i les de pedreria, les diademes de flors ocupen un lloc destacat en la gran oferta actual de diademes. Donen joc, són molt combinables i destil·len un aire bucòlic que les converteix en el complement estrella en casaments, esdeveniments i festes. D’això en sap molt Sílvia Carrión, florista de Trencadissa Art Floral, un espai floral i artístic ubicat a Badalona on treballen amb flors de tota mena, amb les quals elaboren rams, corones i diademes que confeccionen manualment. “Abans les elaboràvem amb flor fresca, i ara amb preservada, és a dir, liofilitzada”, explica Carrión. El procés consisteix en sotmetre les flors a un tractament “per aconseguir una textura esponjosa i una durabilitat que pot superar els 6 anys en perfecte estat", afegeix.</p>
      <p>La florista reconeix el fort impuls que sèries com <i>Joc de trons</i> o esdeveniments com la Gala MET han tingut en l’ús de diademes i altres accessoris per als cabells. “L’enorme corona de flors que la cantant Lana del Rey va lluir fa uns anys a la portada d’un dels seus singles va revolucionar i popularitzar aquest accessori", assegura l’alma mater de Trencadissa, que organitza tallers per a comiats de soltera en què es poden elaborar corones i diademes. Una manera divertida i original de crear i personalitzar aquest complement estrella.</p>
      <figure>
        <a href="https://www.ara.cat/2019/11/14/imatges/Diademes-flors-tendencies-actuals_2343975716_67379004_1500x1000.jpg">
          <img src="https://www.ara.cat/2019/11/14/imatges/Diademes-flors-tendencies-actuals_2343975716_67379004_1500x1000.jpg"/>
        </a>
        <figcaption>Diademes de flors, una de les tendències actuals / TRENCADISSA ART FLORAL</figcaption>
      </figure>
    </article>
  </body>
</html>