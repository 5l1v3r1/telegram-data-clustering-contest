<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191114_04716514"/>
    <meta property="og:site_name" content="De Standaard"/>
    <meta property="article:published_time" content="2019-11-14T15:26:00+00:00"/>
    <meta property="og:title" content="Oostenrijkse soldaat gedood door twee militaire honden"/>
    <meta property="og:description" content="In Oostenrijk is een 31-jarige soldaat gedood door twee militaire honden, Belgische herders, waarvoor hij verantwoordelijk was. Dat meldt het Oostenrijkse ..."/>
  </head>
  <body>
    <article>
      <h1>Oostenrijkse soldaat gedood door twee militaire honden</h1>
      <address>
        <time datetime="2019-11-14T15:26:00+00:00">14 Nov 2019, 15:26</time>
      </address>
      <p>
        <b>In Oostenrijk is een 31-jarige soldaat gedood door twee militaire honden, Belgische herders, waarvoor hij verantwoordelijk was. Dat meldt het Oostenrijkse ministerie van Defensie donderdag.</b>
      </p>
      <p>De officier van de speciale troepen werd in de kazerne aangevallen en gedood door de honden, aldus Defensie. Zijn lichaam werd in de nacht van woensdag op donderdag ontdekt door een van zijn collega’s, vlak voor de kennel waaruit de honden ontsnapt waren.</p>
      <p>‘Naar alle waarschijnlijkheid werd de soldaat aangevallen door de honden’, zegt het ministerie. De twee Belgische herders, waarvan een zes maanden oud is, werden teruggevonden op het terrein van de kazerne in Wiener Neustadt. Over hun lot deelde het Oostenrijkse leger geen informatie.</p>
      <p>Het slachtoffer was sinds 2017 hondenbegeleider. Woensdagavond was hij verantwoordelijk voor de vijf honden in de kazerne, terwijl het merendeel van het personeel van de basis buiten op manoeuvre was.</p>
      <p>Er werd een onderzoek geopend om te achterhalen wat er precies gebeurd is. Het Oostenrijkse leger gebruikt momenteel 170 militaire honden.</p>
    </article>
  </body>
</html>