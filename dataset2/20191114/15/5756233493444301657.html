<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621491/%D9%81%D8%B1%D9%85%D8%A7%D9%86%D8%AF%D9%87-%D8%A7%D8%B1%D8%AA%D8%B4-%D8%AF%D8%B1-%D9%86%D8%A8%D8%B1%D8%AF-%D8%A7%D8%AD%D8%AA%D9%85%D8%A7%D9%84%DB%8C-%D8%A2%DB%8C%D9%86%D8%AF%D9%87-%D9%BE%DB%8C%D8%B1%D9%88%D8%B2-%D9%85%DB%8C%D8%AF%D8%A7%D9%86-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T15:19:00+00:00"/>
    <meta property="og:title" content="فرمانده ارتش: در نبرد احتمالی آینده، پیروز میدان ایران خواهد بود"/>
    <meta property="og:description" content="فرمانده کل ارتش جمهوری اسلامی ایران گفت: امنیت تنگه هرمز و خلیج فارس، فقط با شکل گیری یک امنیت درون منطقه‌ای میسر است."/>
  </head>
  <body>
    <article>
      <h1>فرمانده ارتش: در نبرد احتمالی آینده، پیروز میدان ایران خواهد بود</h1>
      <address>
        <time datetime="2019-11-14T15:19:00+00:00">14 Nov 2019, 15:19</time>
      </address>
      <p>
        <i>فرمانده کل ارتش جمهوری اسلامی ایران گفت: امنیت تنگه هرمز و خلیج فارس، فقط با شکل گیری یک امنیت درون منطقه‌ای میسر است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالرحیم موسوی که به منظور بازدید از یگان‌های مختلف ارتش در استان بوشهر به این استان سفر کرده است، در جمع خبرنگاران با تاکید بر اینکه جوانان ما در سطح بالایی از روحیه و آمادگی قرار دارند، اظهار داشت: شاید در یک شرایط عادی ۳۰ تا ۴۰ سال طول می‌کشید تا به یک سطح این چنینی از تجربه عملیاتی برسند، اما می‌بینیم که جوانان ما مانند مجرّبین عمل می‌کند و از طرف دیگر وقتی کسانی را که سال‌های خدمت بیشتری را سپری کرده‌اند، می‌بینیم به دلیل اینکه در مقابل تهدیدات، دائم خود را در سنگر می‌بینند یک نشاط جوانی در وجود آنها مشاهده می‌کنیم.</p>
      <p>فرمانده قرارگاه پدافند هوایی کشور با بیان اینکه ارتقاء چشمگیری در نیروهای مسلح از جمله نیروی پدافند هوایی ارتش و یگان‌های پدافند هوایی سپاه پاسداران شاهد هستیم، افزود: همرزمان عزیز ما همواره خود را در سنگر و در حال آماده باش برای دفاع از آرمان‌ها و دفاع از حدود و ثغور کشور دیده‌اند، بنابراین هر روز یک نقطه ضعف را برطرف کرده و یک گام خود را ارتقاء داده‌اند.</p>
      <figure>
        <img src="https://aftabnews.ir/files/fa/news/1398/8/23/359201_229.jpg"/>
      </figure>
      <p>موسوی گفت: در سطح راهبردی، هماهنگی و هم‌افزایی خیلی خوبی بین مدافعان کشور وجود دارد که حاکی از عزم و اراده همه نیروهای مسلح کشور برای دفاع از آرمان‌ها و مقابله با فشار بیگانگان است که البته این فشارها باعث شده روز به روز آب‌دیده‌تر شویم. امروز دفاع از تاسیسات حیاتی و حساس کشور دارای اولویت و اهمیت راهبردی است و ارتش همواره به این مناطق نگاه ویژه‌ای داشته است.</p>
      <p>فرمانده کل ارتش با بیان اینکه تجهیزات ما از جهت آمادگی رزمی در سطح بسیار خوبی هستند، خاطرنشان کرد: کارکنان ما در بازی‌های جنگ با اشراف کامل به اجرای تمرین‌های تاکتیکی می‌پردازند و کاملاً آمادگی مقابله با هر حادثه احتمالی را به بهترین نحو ممکن دارند.</p>
      <p>موسوی ادامه داد: بعضی از دشمنان ما با اتکاء به زرادخانه‌ها و نام بزرگ بعضی از سلاح‌ها ممکن است حرف‌هایی را بزنند، اما ما نیز برای دفاع از کشور نشان داده‌ایم جمهوری اسلامی ایران به برکت وجود جوانان ماهر و متعهد، یکی از کشورهای ممتاز جهان در حوزه نگهداری بشمار می‌آید و در زمینه ساخت تجهیزات نیز اعم از زمینی، هوایی، دریایی و موشکی به خودکفایی رسیده است و در نبرد احتمالی آینده پیروز میدان جمهوری اسلامی ایران خواهد بود.</p>
      <p>وی با بیان اینکه دشمنان ما به دلیل خوی استکباری، زیاده‌طلبی و تفرعن، تصور می‌کردند مانند سایرین ما را وادار خواهند کرد برابر خواسته‌های آنها عمل کنیم، تصریح کرد: دشمنان بدانند که ملت بزرگ و نیروهای مسلح مقتدر جمهوری اسلامی ایران هیچ‌گاه زیر بار توهین، تحقیر و تضعیف منابع‌شان نخواهند رفت و در مقابل نهیب این قدرت‌های پوشالی به خواسته‌های آنها عمل نمی‌کنند. دیری نخواهد پایید که ثابت خواهد شد ملت بزرگ ایران هرگز دست از آرمان‌های مقدس خود بر نداشته و پیروز میدان خواهد بود.</p>
      <p>موسوی گفت: راهبرد جمهوری اسلامی ایران در مقابل آمریکا؛ راهبرد مقاومت فعال است و اراده لازم در بین نیروهای انقلابی به بهترین شکل برای تحقق آن وجود دارد.</p>
      <p>وی با بیان اینکه تحولات سال‌های اخیر نشان داده بیگانگان نمی‌توانند برای کشورهای منطقه قابل اتکاء باشند، عنوان کرد: امنیت تنگه هرمز و خلیج فارس، فقط با مساعدت کشورهای منطقه خلیج فارس و شکل‌گیری یک امنیت درون منطقه‌ای میسر است نه با ائتلاف های دروغین، بنابراین وقت آن رسیده که بیگانگان از منطقه اخراج شوند.</p>
      <p>فرمانده کل ارتش افزود: امروز به برکت مقاومت فعال ملت ایران در مقابل فشار حداکثری آمریکا می‌بینیم جمهوری اسلامی ایران در اوج اقتدار و سردمداران آمریکایی در موضع استیضاح، استیصال و اضمحلال قرار گرفته‌اند.</p>
      <p>موسوی در پایان با بیان اینکه راهبرد فشار حداکثری دشمن به سقف خود رسیده و ناکام مانده، تاکید کرد: این راهبرد با تمرکز بر تحریم ها از ملت ما و رزمندگان ما فولاد آبدیده‌ای ساخته و تاثیری بر اراده ما و ادامه مسیر صحیح جمهوری اسلامی نخواهد داشت.</p>
    </article>
  </body>
</html>