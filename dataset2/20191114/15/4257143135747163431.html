<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/14/valtozasok-johetnek-a-kedvelt-adofajtaban"/>
    <meta property="og:site_name" content="infostart"/>
    <meta property="article:published_time" content="2019-11-14T15:35:00+00:00"/>
    <meta property="og:title" content="Változások jöhetnek a kedvelt adófajtában"/>
    <meta property="og:description" content="Vizsgálni fogja a szaktárca a kisadózó vállalkozások tételes adózásának (kata) gyakorlatát a Magyar Kereskedelmi és Iparkamara (MKIK) javaslataival együtt, mivel egyetértenek abban, hogy sem a versenyképesség rontása, sem a visszaélések elősegítése nem volt célja ezen adónem elindításának - mondta Varga Mihály pénzügyminiszter az MKIK elnökségi ülését követően."/>
  </head>
  <body>
    <article>
      <h1>Változások jöhetnek a kedvelt adófajtában</h1>
      <address><time datetime="2019-11-14T15:35:00+00:00">14 Nov 2019, 15:35</time> by <a rel="author">Infostart / MTI</a></address>
      <h3>Vizsgálni fogja a szaktárca a kisadózó vállalkozások tételes adózásának (kata) gyakorlatát a Magyar Kereskedelmi és Iparkamara (MKIK) javaslataival együtt, mivel egyetértenek abban, hogy sem a versenyképesség rontása, sem a visszaélések elősegítése nem volt célja ezen adónem elindításának - mondta Varga Mihály pénzügyminiszter az MKIK elnökségi ülését követően.</h3>
      <p>A kamarának olyan javaslatai vannak, amelyekkel módosítani kívánják a kata adózást és versenyképességet rontó elemeit, továbbá amelyek megakadályoznák az adónem visszaélésszerű alkalmazását a foglalkoztatás terén - tette hozzá.</p>
      <p>Varga Mihály kiemelte, hogy az együttműködés teszi erősebbé és versenyképesebbé a magyar gazdaságot, így a kormányzat a kamarával a korábban megkezdett közös munkákat mindenképpen folytatni szeretné.</p>
      <p>Elmondta, hogy az elnökségi ülés egyrészt a gazdaság általános helyzetét érintette, áttekintették a gazdasági növekedés mértékét, a növekedési kilátásokat, a munkaerőpiac helyzetét. Ezt követően azokról a témákról is beszéltek, amelyek az elmúlt évek közös együttműködésében alakultak ki. Erre példaként említette, hogy a kamarával 2011 óta működnek együtt a duális képzés kiterjesztésében, annak erősítésében - hozzátéve, hogy ezen a területen a szakképzés 4.0 program elfogadásával újabb lépést tesznek előre. Kiemelte még a Széchenyi Kártya programot, amely a vállalkozások számára biztosít azonnali és gyors finanszírozási lehetőséget. A kormány támogatja e program lehetőségeinek a megtartását.</p>
      <p>Az ülés témái között szerepeltek a vállalkozások működését érintő ügyek is, többek között a kistelepülési bolthálózat megerősítése, a helyi adók felhasználása is. Mindezek mellett szóba került az uniós támogatások felhasználása, különböző felzárkóztatási programok kérdése - sorolta a miniszter.</p>
      <p>
        <i>Nyitókép: Czeglédi Zsolt</i>
      </p>
    </article>
  </body>
</html>