<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547303.html/%D8%AF%D8%B1-%D8%AD%D9%88%D8%B2%D9%87-%D8%B9%D9%81%D8%A7%D9%81-%D9%88-%D8%AD%D8%AC%D8%A7%D8%A8-%D8%A8%D9%87-%D8%AD%D8%AF%D8%A7%D9%82%D9%84-%D9%87%D8%A7-%D8%A7%DA%A9%D8%AA%D9%81%D8%A7-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:35:00+00:00"/>
    <meta property="og:title" content="در حوزه عفاف و حجاب به حداقل ها اکتفا می کنیم"/>
    <meta property="og:description" content="مسئول ستاد امر به معروف و نهی از منکر خراسان شمالی با اشاره به اینکه در بحث عفاف و حجاب متاسفانه به حداقل ها اکتفا می کنیم، گفت: این که صرفا بنری نصب یا فضاسازی محیطی انجام شود، مسئولیت از گردن مان ساقط نمی شود."/>
  </head>
  <body>
    <article>
      <h1>در حوزه عفاف و حجاب به حداقل ها اکتفا می کنیم</h1>
      <h2>مسئول ستاد امر به معروف و نهی از منکر خراسان شمالی:</h2>
      <address>
        <time datetime="2019-11-14T15:35:00+00:00">14 Nov 2019, 15:35</time>
      </address>
      <p>مسئول ستاد امر به معروف و نهی از منکر خراسان شمالی با اشاره به اینکه در بحث عفاف و حجاب متاسفانه به حداقل ها اکتفا می کنیم، گفت: این که صرفا بنری نصب یا فضاسازی محیطی انجام شود، مسئولیت از گردن مان ساقط نمی شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالفضل رسولی مسئول ستاد امر به معروف و نهی از منکر خراسان شمالی در گفتگو با خبرنگار <a href="http://atraknews.com/">عصراترک</a> در رابطه با پیام هایی که چند روزی است در فضای مجازی در بحث بدحجابی زنان و دختران در فرهنگسرای شهروند منتشر شده، اظهار کرد: در موضوع عفاف و حجاب 24 نهاد، ارگان و سازمان دولتی دخیل هستند، بنابراین هم مقصر دانستین یک دستگاه و هم گره زدن  عملکرد ضعیف به عملکرد سایر دستگاه ها درست نیست.</p>
      <p>وی ادامه داد: وظایف تمام نهادها، ادارات و دستگاه ها  در حوزه عفاف و حجاب کاملا شفاف و مشخص است و قوانین و دستورالعمل ها برای موضوعات فرهنگی به ویژه عفاف و حجاب و شرایط حضور افراد دردانشگاه و محیط های اجتماعی مشخص و تعیین شده است.</p>
      <p>رسولی تصریح کرد: در بحث عفاف و حجاب متاسفانه به حداقل ها اکتفا می کنیم، این که صرفا بنری نصب یا فضاسازی محیطی انجام شود، مسئولیت از گردن مان ساقط نمی شود.</p>
      <p>وی افزود: اینکه کم کاری مان را به گردن دیگری بیاندازیم، کاری ناشایست است در حالی که اگر هر کس به وظیفه ای که قانون مشخص کرده است عمل کند قطعا وضعیت بهتر خواهد شد.</p>
      <p>مسئول ستاد امر به معروف و نهی از منکر خراسان شمالی  اضافه کرد: نه تنها در خراسان شمالی بلکه در کشور عفاف و حجاب به عنوان یک موضوع جانبی حداقلی دیده شده و در واقع به عنوان یک دغدغه، وظیفه شرعی و اصل مهم از اصول اجتماعی به آن پرداخته نشده است.</p>
      <p>رسولی با بیان اینکه عفاف و حجاب باید از کودکی در وجود افراد نهادینه شود، بیان داشت: نهادهایی  که مجوز مهدهای کودک را صادر می کنند به صورت مستقیم در این بحث می توانند تاثیرگذار باشند چراکه هم اکنون شاهد هستیم در برخی مهدها به بهانه تولد ، مراسم رقص برگزار می شود و این رفتارها در تفکرات کودک و نوجوان ما تاثیر گذار خواهد بود.</p>
      <p>این مقام مسئول اضافه کرد: لذا اعتقاد ما بر این است که در بحث مواجه با مسائل عفاف و حجاب حداقلی عمل نکنیم، قانونمند باشیم و وظیفه شرعی و قانونی مان را بدانیم و دغدغمه مند باشیم زیرا این عوامل باعث می شود در حوزه کاری مان شاهد تغییراتی باشیم.</p>
      <p>وی گفت: در گزارش دهی، سازمان ها به خوبی عمل می کنند اما آنچه در اجتماع نمایان است، نمودی از این گزارشات دیده نمی شود.</p>
      <p>رسولی با بیان اینکه ستاد امر به معروف و نهی از منکر یک رده و جایگاه هماهنگ کننده است و کمتر وارد مباحث اجرایی می شود، خاطرنشان کرد: نگاه به این ستاد تشریفاتی است، در حالی که باید از این نگاه خارج شود زیرا ستاد امربه معروف و نهی از منکر یک رده کاملا تاثیرگذار و مدیریت شده است.</p>
      <p>وی بیان داشت: صورت جلسه هایی زیادی از ادارات، اصناف، بازار، نهاد دولتی وجود دارد ولی چون پشتیبانی اجرایی نداشته به حالت تشریفاتی باقی مانده است، بنابراین ستاد پیگیر است که برای مدیران کل و اصناف استان حکم زده شود که مدیران کل به عنوان رئیس امر به معروف و نهی از منکر ادارات کل شناخته شود تا دغدغه مند وارد میدان شود.</p>
      <p>رسولی با اشاره به اینکه در 80 درصد جلسات مدیران کل حاضر نمی شوند و یا خروجی خاصی حاصل نمی شود، گفت:  باید آسیب ها را شناسایی کنیم و با رویکرد جدید در جایگاه یک رده هماهنگ کننده و سیاست گذار وارد شویم.</p>
      <p>وی اظهار داشت: برای پیش بردن کار نیاز به آسیب شناسی است، زیرا اگر عملکردها ایراد نداشت وضعیت جامعه به این صورت در نمی آمد، باید نقدپذیر باشیم و در مواجه با مسائل اعتقادی، اصولی و بخصوص مسائل اجتماعی همچون عفاف و حجاب آن چه موظف هستیم اجرایی کنیم.</p>
      <p>انتهای پیام/</p>
    </article>
  </body>
</html>