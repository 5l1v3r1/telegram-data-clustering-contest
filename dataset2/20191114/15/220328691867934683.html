<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/bnb-ne-ochakva-otritsatelni-likhvi-po-depozitite-406722.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T15:32:07+00:00"/>
    <meta property="og:title" content="БНБ не очаква отрицателни лихви по депозитите"/>
    <meta property="og:description" content="Това прогнозира подуправителят на централната банка Калин Христов"/>
  </head>
  <body>
    <article>
      <h1>БНБ не очаква отрицателни лихви по депозитите</h1>
      <address><time datetime="2019-11-14T15:32:07+00:00">14 Nov 2019, 15:32</time> by <a rel="author">Редактори</a></address>
      <p>Лихвите по депозитите за граждани в България няма да станат отрицателни, прогнозира подуправителят на БНБ Калин Христов.</p>
      <p>Според него растежът на икономиката и ниската инфлация в еврозоната ще се запазят още много дълго време, което автоматично се пренася в България заради валутния борд. Това поставя в изцяло нова среда банките, но промяната ѝ минава през структурни реформи в икономиката, а не през парична политика, категоричен е Христов.</p>
      <p>Българската банкова система е силно ликвидна, а икономическият растеж и инфлацията от последните няколко години със сигурност не отговарят на изключително ниските лихви, заяви председателят на банковата асоциация Петър Андронов.</p>
      <p>„Общо взето се вижда, че през последните години на ниски лихви в банковия сектор се натрупва много голямо напрежение. Той се мъчи да компенсира спадащите маржове с много по-големи обеми, но тези големи обеми водят до няколко риска“, каза той.</p>
      <p>А именно - да се отпускат кредити на клиенти, които не е сигурно, че ще успеят да ги възстановят или да се навлезе в сфери, които са считани за небанкируеми, смята Андронов.</p>
      <p>Според негов в България няма банка, която би си позволила да въведе отрицателни лихви по спестяванията.</p>
      <p>Тази теза споделя и подуправителят на БНБ Калин Христов.</p>
      <p>„Лихвените проценти са нула по депозитите на граждани, за фирми – отрицателни. Вероятността, поне моята оценка, за граждани да станат отрицателни клони към нула, защото това би убило модела на финансиране на нашата банкова система, която се финансира основно с депозити от граждани“, каза той.</p>
      <p>Централната банка следи отблизо ситуацията и използва всички инструменти, за да предпази системата от неблагоприятен икономически развой.</p>
      <p>„Т.е. всички буфери, които са активирани в момента на максимум, вероятността да бъдат намалени клони към нула. Този, който го считаме за цикличен и всяко тримесечие го калибрираме, за да видим отново дали адекватно отразява акумулиращите се рискове, вероятността да продължи да се покачва клони към единица“, каза Калин Христов.</p>
      <p>Или казано по друг начин, банките ще трябва да заделят допълнителен капитал, за да изпълнят регулаторното изискване.</p>
    </article>
  </body>
</html>