<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/london-njama-da-nominira-evrokomisar-predi-izborite-na-12-dekemvri.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T15:59:00+00:00"/>
    <meta property="og:title" content="Лондон няма да номинира еврокомисар преди изборите на 12 декември"/>
    <meta property="og:description" content="Според юридическо становище това няма да попречи на новия екип на ЕК да започне работа"/>
  </head>
  <body>
    <article>
      <h1>Лондон няма да номинира еврокомисар преди изборите на 12 декември</h1>
      <h2>Според юридическо становище това няма да попречи на новия екип на ЕК да започне работа</h2>
      <address><time datetime="2019-11-14T15:59:00+00:00">14 Nov 2019, 15:59</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Британското правителство е изпратило писмо до новоизбраната председателка на Европейската комисия Урсула фон дер Лайен, в което я информира, че няма да номинира комисар преди изборите в Обединеното кралство на 12 декември.</p>
      <p>Според юридическо становище, представено на Фон дер Лайен, отсъствието на британски комисар няма да попречи на новия екип на ЕК да започне работа.</p>
      <p>Британски висш служител потвърди изпращането на писмото. </p>
      <p>Говорители на ЕК обаче не отхвърлиха възможността комисията да се обърне към Съда на ЕС заради отказа на британските власти да се съобразят с искането на Фон дер Лайен, съобщи АФП, цитирани от БТА. Те уточниха, че в писмото, получено снощи, Великобритания признава задълженията си към ЕС и изразява готовност да не създава пречки пред съставянето на новата комисия.</p>
      <p>Оценяваме много задълбочено британското становище и обмисляме внимателно следващите стъпки, заявиха говорителите. По техните думи действията на Лондон водят до невиждани досега усложнения.</p>
      <p>Новата Еврокомисия под председателството на германката Фон дер Лайен ще се състои от представители на останалите 26 страни членки (без Великобритания). Очаква се тя да встъпи в длъжност на 1 декември.</p>
      <p>Обединеното кралство - 28-ата страна в ЕС - по план трябва да напусне ЕС на 31 януари 2020 г. и британският премиер води кампания за брекзит.</p>
      <p>Първоначално новата комисия трябваше да встъпи в длъжност на 1 ноември, но се стигна до отлагане, след като Европейският парламент отхвърли първите кандидати на Франция, Румъния и Унгария. Днес в ЕП е изслушването на тримата нови кандидати. Очаква се оценката от изслушванията да бъде съобщена по-късно - на 27 ноември.</p>
    </article>
  </body>
</html>