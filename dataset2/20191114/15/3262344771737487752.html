<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33075/olympus-indiscrezioni-chiusura-divisione-imaging"/>
    <meta property="og:site_name" content="DDay.it"/>
    <meta property="article:published_time" content="2019-11-14T15:03:00+00:00"/>
    <meta property="og:title" content="Indiscrezione shock: Olympus smetterà di fare fotocamere. Le preoccupazioni sul futuro societario, le voci, le certezze"/>
    <meta property="og:description" content="Ci sono voci che raccontano della chiusura della divisione Imaging di Olympus nei primi mesi del 2020. Abbiamo provato a sfogliare i dati a disposizione. Nulla è scritto, ma Olympus sta puntando al settore medico."/>
  </head>
  <body>
    <article>
      <h1>Indiscrezione shock: Olympus smetterà di fare fotocamere. Le preoccupazioni sul futuro societario, le voci, le certezze</h1>
      <h2>Ci sono voci che raccontano della chiusura della divisione Imaging di Olympus nei primi mesi del 2020. Abbiamo provato a sfogliare i dati a disposizione. Nulla è scritto, ma Olympus sta puntando al settore medico.</h2>
      <address><time datetime="2019-11-14T15:03:00+00:00">14 Nov 2019, 15:03</time> by <a rel="author">Sergio Donato</a></address>
      <p>Una settimana fa in molti hanno iniziato a parlare della chiusura della divisione Imaging di Olympus -  quella che si occupa di macchine fotografiche – entro marzo 2020. I manager di Olympus hanno smentito. <b>Abbiamo provato a mettere un po’ di ordine nelle voci.</b></p>
      <h3>La miccia innescata dalle voci sulla chiusura</h3>
      <p>Tutto è nato da <a href="http://www.personal-view.com/talks/discussion/22998/olympus-closure-is-near-can-happen-in-less-than-8-months/">un post di Vitaliy Kiselev</a>, uno degli amministratori del forum Personal View, <b>nel quale si parlava della chiusura della divisione Imaging di Olympus tra gennaio e marzo 2020</b>.</p>
      <p>Kiselev ha portato le prove dei risultati del secondo trimestre dell’anno fiscale e la ha unite a voci, non confermate, <b>di personale Olympus che in diverse parti del mondo starebbe cercando una nuova sistemazione</b>. Alcune di queste voci avrebbero riferito che alcuni ingegneri e parte delle apparecchiature Olympus potrebbero essere assorbite da Samsung o da Sony.</p>
      <p>Il sito 43rumors.com <a href="https://www.43rumors.com/its-total-bs-that-olympus-wants-to-quit-the-imaging-business-as-it-remain-crucial-components-to-the-overall-olympus-business/">ha risposto in modo duro</a> alle speculazioni di Kiselev, riportando le parole dell’<a href="https://www.olympus-global.com/news/2019/nr01439.html">ultimo documento pubblicato da Olympus</a> circa la strategia societaria del prossimo futuro. Olympus infatti dice: “<i><b>Le divisioni Imaging e Scientific Solutions rimangono componenti cruciali per l'intera attività di Olympus</b>, e si sforzeranno di migliorare la redditività e l'efficienza operativa.</i>”</p>
      <p>Inoltre, secondo 43rumors.com <b>diversi "manager di alto livello Olympus " hanno negato le voci</b>, affermando che non c'è alcunché di vero circa una chiusura.</p>
      <figure>
        <img src="https://cdn.dday.it/system/uploads/picture/image/58736/content_small_nr01388_00000.jpg"/>
        <figcaption>La Olympus OM-D E-M5 Mark III lanciata a ottobre</figcaption>
      </figure>
      <h3> </h3>
      <h3>La Olympus del settore medico che pochi conoscono</h3>
      <p>Se però si guarda all’intero contenuto del documento citato e ai dati fiscali di Olympus, e in più si osservano i movimenti societari attraverso le dichiarazioni agli investitori nel corso del 2019, si può avere una visione della strada che Olympus vuole percorrere. <b>Ovviamente, non è una strada tracciata e non si possono tirare conclusioni definitive di alcun tipo</b>.</p>
      <p>Il documento datato 6 novembre è chiamato “<a href="https://www.olympus-global.com/news/2019/nr01439.html">Olympus svela la strategia aziendale</a>”, <b>nel quale si parla di “trasformazione” e degli elementi per raggiungere un margine di profitto del 20% entro il 2023</b>.</p>
      <p>Il documento, se si esclude la parte in cui dice che la divisione Imaging rimane un componente cruciale, <b>è incentrato completamente sulla tecnologia medica</b>. Non tutti sanno che Olympus ha un ruolo importante nel settore delle immagini medicali, tanto che tra i quattro punti per la crescita vengono citati endoscopi e tecnologie nelle aree gastrointestinali, urologiche e respiratorie; riferendosi anche alla prossima generazione di strumenti di chirurgia non invasiva.</p>
      <figure>
        <img src="https://cdn.dday.it/system/uploads/picture/image/58735/content_small_Screenshot_2019-11-14_Presentation_Transform_Olympus_-_transform_olympus_2019e_pdf.jpg"/>
      </figure>
      <p>Sfogliando i documenti del 2019 di Olympus si arriva anche a un esplicativo testo dedicato agli investitori intitolato “<a href="https://www.olympus-global.com/ir/data/pdf/transform_olympus_2019e.pdf">Trasformare Olympus - Trasformazione in una società di tecnologia medica veramente globale</a>” datato 11 gennaio. Nel documento, se il titolo non fosse sufficiente, si parla di una fase di ricostruzione che ha interessato gli anni dal 2012 al 2016, una fase di crescita dal 2016 al 2019 e di un traguardo nei prossimi anni definito da queste parole: “<i><b>Diventare un leader globale nel campo medico</b></i>”.</p>
      <figure>
        <img src="https://cdn.dday.it/system/uploads/picture/image/58734/content_small_Screenshot_2019-11-14_Consolidated_Financial_Results_for_the_2nd_Quarter_Fiscal_2020_and_Full-Year_Forecasts_-_Olympus_Q2FY_..._shjkdflsdfhjklsdfjkah.jpg"/>
      </figure>
      <p>Siamo andati allora a guardare i dati fiscali del secondo trimestre finanziario dell’anno 2020, <b>e l’unico settore di Olympus che non genera entrate è la divisione Imaging: -17% rispetto all’anno precedente</b>. Tuttavia, i profitti sono di 4 miliardi di yen, circa 33 milioni di euro, e le perdite sono in recupero.</p>
      <figure>
        <img src="https://cdn.dday.it/system/uploads/picture/image/58733/content_small_dettaglio.jpg"/>
      </figure>
      <p>Nonostante ciò, i<b>l 2019 fotografico di Olympus ha visto il lancio della Tough TG-6, della Pen E-PL10 e della OM-D E-M5 Mark III</b>, per non parlare <a href="https://www.dday.it/redazione/30454/sharp-fotocamere-micro-43-risoluzione-8k">dell’ingresso di Sharp nel “consorzio” del Micro 4:3</a> governato da Olympus e Panasonic.</p>
      <p>Che Olympus sia concentrata nella sua crescita nel campo medicale, non vi è dubbio, <b>che però sia prossima alla chiusura della divisione Imaging, e che questa avvenga nel giro di quattro mesi, è ancora tutto da dimostrare</b>. Se le indiscrezioni possono essere d’aiuto per sbirciare nel futuro dei dispositivi prossimi al rilascio, per guardare in quello delle aziende sarebbe richiesto un po’ più di tatto e responsabilità, dato che le voci possono pesare su un assetto societario gravando anche su migliaia di posti di lavoro.</p>
      <p> </p>
      <h3>Aggiornamento del 15/11/2019, ore 10,22</h3>
      <p>Olympus ha inviato una nota a <a href="https://photofocus.com/photography/no-olympus-isnt-shutting-its-doors/">Photo Focus</a> e <a href="https://translate.google.com/translate?sl=zh-CN&amp;tl=en&amp;u=https%3A%2F%2Ffinance.sina.com.cn%2Fchanjing%2F2019-11-13%2Fdoc-iihnzahi0619108.shtml">Sina Finance</a> attraverso le quali <b>risponde ufficialmente alle indiscrezioni sulla chiusura della sua divisione Imaging, rigettandole</b>:</p>
      <p>Nella nota a Photo Focus, afferma: "<i>I prodotti Olympus Imaging svolgono un ruolo importante come motori tecnologici per tutte le linee di business Olympus, comprese le tecnologie digitali avanzate utilizzate nelle attività mediche, industriali e scientifiche di Olympus. <b>Olympus prevede infatti di continuare a sviluppare le sue linee di prodotti per l'imaging</b>, dando vita a prodotti che incarnano i vantaggi principali di Olympus, tra cui il sistema delle compatte e le ottiche di qualità superiore.</i>"</p>
      <p>Olympus dichiara a Sina Finance: "<i>Il settore dell'immagine è sempre stato il motore della tecnologia, compresa la tecnologia di imaging e la tecnologia di produzione di massa, per il settore medico e scientifico. Come dichiarato nella nuova strategia di business, poiché il business dell'imaging e il business scientifico sono attività importanti a supporto dell'azienda, <b>continueremo a lavorare per migliorare la redditività e l'efficienza in queste due aree di affari</b>.</i>"</p>
      <p>Sina Finance ha tuttavia chiesto a Olympus per quale motivo, nel documento strategico di inizio novembre, abbia quasi ingnorato il settore di imaging dando larghissimo spazio a quello medico.</p>
      <p>In risposta, Olympus ha detto che "<i>il piano di affari per il prossimo anno fiscale<b> è stato progettato effettivamente per mantenere lo sviluppo del business scientifico e la stabilità del business dell'imaging</b></i>", promettendo però che "<i>informazioni dettagliate su questi piani aziendali potranno essere trovate nei rapporti del prossimo trimestre.</i>"</p>
      <p> </p>
    </article>
  </body>
</html>