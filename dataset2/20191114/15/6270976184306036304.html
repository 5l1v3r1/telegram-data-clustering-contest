<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/prystajko-zayavyv-shho-ukrayina-mozhe-vyjty-z-minskyh-domovlenostej/"/>
    <meta property="og:site_name" content="Рубрика"/>
    <meta property="article:published_time" content="2019-11-14T15:25:51+00:00"/>
    <meta property="og:title" content="Пристайко заявив, що Україна може вийти з Мінських домовленостей"/>
    <meta property="og:description" content="Міністр закордонних справ Вадим Пристайко заявив, що припускає можливість виходу України з Мінських домовленостей. Про це він сказав ВВС-Україна. “Так, це можливо. Якщо ми побачимо, що цей процес йде безкінечно. Це дуже непопулярна заява і, напевно, знову не сподобається нашим західним партнерам. Але для нас Мінськ – не самоцінність. Самоцінність – наше виживання як нації. […]"/>
  </head>
  <body>
    <article>
      <h1>Пристайко заявив, що Україна може вийти з Мінських домовленостей</h1>
      <address><time datetime="2019-11-14T15:25:51+00:00">14 Nov 2019, 15:25</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/07/55881994e3fc690b7c7ac722f7a7d9fc_1563272362_extra_large-860x580-c-1.jpg"/>
      </figure>
      <p>Вадим Пристайко - МЗС<br/><b><b>Міністр закордонних справ Вадим Пристайко заявив, що припускає можливість виходу України з Мінських домовленостей.</b></b></p>
      <p>Про це він сказав <a href="https://www.bbc.com/ukrainian/features-50393138">ВВС-Україна.</a></p>
      <p>“Так, це можливо. Якщо ми побачимо, що цей процес йде безкінечно. Це дуже непопулярна заява і, напевно, знову не сподобається нашим західним партнерам. Але для нас Мінськ – не самоцінність. Самоцінність – наше виживання як нації. І якщо ми побачимо, що вони не спрацьовують, і це веде нас в постійне затягування безкінечного процесу, то рано чи пізно буде прийняте рішення про вихід з Мінського процесу”, – зазначив міністр.</p>
      <p>За його словами, Мінський процес був запланований на перший рік (від початку переговорів).</p>
      <p>“Зіграли свою роль санкції, які були прив’язані до Мінська. Був цілий клубок пов’язаних з цим проблем. Відмовитися від Мінська – дуже складне політичне рішення. От коли ми повернемося (з Нормандських переговорів), тоді і буде правильно запитати нас про це. І якщо нічого не привеземо, то логічним буде питання, наскільки цей Мінськ все ще нам потрібен”, – вважає Пристайко.</p>
      <p>Глава МЗС повідомив, що Київ розглядає декілька можливих варіантів розвитку подій після виходу з переговорів.</p>
      <p>“Наприклад, якщо не Мінськ, то нам тоді треба звертатися за миротворчою місією, точніше за peacekeeping – місією з підтримання миру”, – підсумував він.</p>
      <p>Також <a href="https://rubryka.com/2019/11/14/prystajko-poyasnyv-chomu-ukrayina-ne-komentuye-skandal-navkolo-impichmentu-trampa/">Пристайко пояснив, чому Україна не коментує скандал навколо імпічменту Трампа.</a></p>
    </article>
  </body>
</html>