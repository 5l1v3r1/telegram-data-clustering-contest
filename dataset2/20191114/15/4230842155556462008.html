<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191114-v-ukrayini-stvoryat-yedynu-onlajn-systemu-u-sferi-budivnytstva/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T15:16:06+00:00"/>
    <meta property="og:title" content="В Україні створять єдину онлайн-систему у сфері будівництва"/>
    <meta property="og:description" content="Президент Володимир Зеленський підписав закон про створення Єдиної державної електронної системи у сфері будівництва, ухвалений Верховною Радою 17 жовтня."/>
  </head>
  <body>
    <article>
      <h1>В Україні створять єдину онлайн-систему у сфері будівництва</h1>
      <address>
        <time datetime="2019-11-14T15:16:06+00:00">14 Nov 2019, 15:16</time>
      </address>
      <p>Президент Володимир Зеленський підписав закон про створення Єдиної державної електронної системи у сфері будівництва, ухвалений Верховною Радою 17 жовтня.</p>
      <p>14 листопада Володимир Зеленський поставив підпис під законом №199-ІХ, який має покращити якість надання послуг у сфері будівництва, знизивши корупційні ризики.</p>
      <p>Зокрема, йдеться про створення <b>Єдиної державної електронної системи у складі містобудівного кадастру, що об’єднає всі дані про ринок будівництва.</b></p>
      <p>Інформація з бази буде доступна через портал електронної системи, крім персональних даних.</p>
      <p>Завдяки їй документи для отримання всіх послуг у сфері будівництва можна буде подавати онлайн і одержувати їх також в електронній формі.</p>
      <p>Через неї оплачуватимуться послуги та штрафи за правопорушення у сфері містобудівної діяльності.</p>
      <p><b>Читайте</b>: <a href="https://fakty.com.ua/ua/ukraine/20191114-u-kyyevi-zabuduyut-47-ga-na-troyeshhyni-ta-dobuduyut-kompleks-vojtsehovskogo/">У Києві забудують 47 га на Троєщині та добудують комплекс Войцеховського</a></p>
      <p>Крім того, запроваджується ідентифікатор об’єктів будівництва та завершених об’єктів, а також єдиний порядок присвоєння та зміни адрес.</p>
      <p>В Офісі президента наголошують, що реалізація закону сприятиме підвищенню позиції України у рейтингу легкості ведення бізнесу Світового банку Doing Business за напрямом Отримання дозволу на будівництво.</p>
      <p>Нагадаємо, Мінрегіон планує ввести <a href="https://fakty.com.ua/ua/ukraine/20190806-v-ukrayini-mozhut-vvesty-moratorij-na-zabudovu/">мораторій на нову забудову в Україні</a>.</p>
    </article>
  </body>
</html>