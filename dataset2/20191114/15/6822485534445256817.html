<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T15:14:00+00:00"/>
    <meta property="og:title" content="برای نخستین بار/ ۳۲ محکوم امنیتی با پیشنهاد جداگانه رئیس قوه قضاییه مشمول عفو، تخفیف و تبدیل مجازات شدند"/>
    <meta property="og:description" content="به گزارش الف به نقل از مرکز رسانه قوه قضاییه، به مناسبت میلاد پیامبراعظم (ص) و امام جعفر صادق (ع)؛ رهبر انقلاب با پیشنهاد عفو و تخفیف مجازات ۳۵۵۲ نفر از محکومانِ محاکم عمومی و انقلاب، سازمان قضایی نیرو‌های مسلح و تعزیرات حکومتی موافقت کردند."/>
  </head>
  <body>
    <article>
      <h1>برای نخستین بار/ ۳۲ محکوم امنیتی با پیشنهاد جداگانه رئیس قوه قضاییه مشمول عفو، تخفیف و تبدیل مجازات شدند</h1>
      <address>
        <time datetime="2019-11-14T15:14:00+00:00">14 Nov 2019, 15:14</time>
      </address>
      <p>با موافقت رهبر معظم انقلاب اسلامی، ۳۲ محکوم امنیتی با پیشنهاد جداگانه رئیس قوه قضاییه مشمول عفو، تخفیف و تبدیل مجازات شدند.</p>
      <p>به گزارش الف به نقل از مرکز رسانه قوه قضاییه، به مناسبت میلاد پیامبراعظم (ص) و امام جعفر صادق (ع)؛ رهبر انقلاب با پیشنهاد عفو و تخفیف مجازات ۳۵۵۲ نفر از محکومانِ محاکم عمومی و انقلاب، سازمان قضایی نیرو‌های مسلح و تعزیرات حکومتی موافقت کردند.</p>
      <p>بنابراین گزارش، در میان عفوشدگان، ٣٢ نفر از افرادی که دارای محکومیت امنیتی (از جمله تعدادی از اهالی رسانه و دانشجویی) بودند، پس از طی فرآیند قانونی در قوه قضاییه با پیشنهاد رییس دستگاه قضا، طی نامه‌ای مستقل به رهبر معظم انقلاب و موافقت ایشان مشمول این عفو تخفیف و تبدیل مجازات شدند.</p>
      <p>لازم به ذکر است کمیت محکومین مورد عفو قرار گرفته با پیشنهاد رییس قوه قضاییه و موافقت رهبر معظم انقلاب مورد توجه است.</p>
      <p>همچنین از دیگر ویژگی‌های نامه ارسال شده از سوی آیت الله رییسی به رهبر انقلاب اسلامی درخواست عفو و بخشش تعدادی از محکومین امنیتی بوده است که برای نخستین بار رخ داده است و مورد موافقت رهبر حکیم انقلاب قرار گرفته است.</p>
      <p>آیت الله رئیسی رئیس قوه قضائیه به مناسبت میلاد پیامبر اعظم (ص) و امام جعفر صادق (ع) طی نامه‌ای به رهبر انقلاب اسلامی پیشنهاد عفو و تخفیف مجازات ۳۵۵۲ نفر از محکومان را که در کمیسیون مربوط، واجدِ شرایط لازم تشخیص داده شده‌اند، ارائه کرد که این پیشنهاد مورد موافقت رهبر معظم انقلاب اسلامی قرار گرفت.</p>
    </article>
  </body>
</html>