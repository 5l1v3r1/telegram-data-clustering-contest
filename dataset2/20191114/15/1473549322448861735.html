<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/czestochowa-ortopeda-skazany-za-wykorzystanie-dwoch-pacjentek,985361.html"/>
    <meta property="og:site_name" content="TVN24"/>
    <meta property="article:published_time" content="2019-11-14T15:01:00+00:00"/>
    <meta property="og:title" content="Poszła do szpitala na kontrolę po zabiegu. Ortopeda skazany za gwałt"/>
    <meta property="og:description" content="Michał S. został skazany na cztery lata więzienia za zgwałcenie jednej pacjentki i usiłowanie zgwałcenia drugiej. Gdy kobiety zgłosiły przestępstwo, był ortopedą i przyjmował w szpitalu wojewódzkim..."/>
  </head>
  <body>
    <article>
      <h1>Poszła do szpitala na kontrolę po zabiegu. Ortopeda skazany za gwałt</h1>
      <address><time datetime="2019-11-14T15:01:00+00:00">14 Nov 2019, 15:01</time> by <a rel="author">mag/gp/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/aa37f58e-ad2f-4a63-91b4-e91f4c48ed54-480p.mp4"/>
          <figcaption>Ortopeda skazany na cztery lata za gwałt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/57c0531e13f40b91b3b0f1a30b529a1d/b06f7d40-1055-4cd5-b30a-6a8b0aace1b8-480p.mp4"/>
          <figcaption>Podejrzany trafił do aresztu</figcaption>
        </figure>
        <figcaption>Ortopeda skazany na cztery lata za gwałt<cite>Video: TVN 24 Katowice</cite></figcaption>
      </slideshow>
      <h3>Michał S. został skazany na cztery lata więzienia za zgwałcenie jednej pacjentki i usiłowanie zgwałcenia drugiej. Gdy kobiety zgłosiły przestępstwo, był ortopedą i przyjmował w szpitalu wojewódzkim. To doświadczony lekarz.</h3>
      <p>W środę w Sądzie Rejonowym w Częstochowie zapadł wyrok w sprawie Michała S., oskarżonego o zgwałcenie pacjentki i usiłowanie zgwałcenia drugiej.</p>
      <related>
        <a href="https://www.tvn24.pl/lodz,69/pacjentka-oskarza-ortopede-o-gwalt-lekarz-aresztowany,876212.html"/>
      </related>
      <p>Gdy w październiku zeszłego roku ujawniono te przestępstwa, S. był ortopedą w szpitalu wojewódzkim w Częstochowie.</p>
      <p>- Przykra sprawa, to doświadczony pracownik, nie było na niego żadnych oficjalnych skarg - komentowali zatrzymanie ortopedy przedstawiciele szpitala.</p>
      <h3>Artykuł 197</h3>
      <p>- Sąd uznał oskarżonego za winnego popełnienia przestępstwa gwałtu na pacjentce i za to przestępstwo wymierzył karę trzech lat i sześciu miesięcy pozbawienia wolności - mówi Dominik Bogacz, rzecznik Sądu Okręgowego w Częstochowie.</p>
      <p>Proces był niejawny, dlatego Bogacz nie może ujawniać żadnych szczegółów, także uzasadnienia wyroku.</p>
      <p>Wiadomo, że chodzi o przestępstwo z artykułu 197 paragraf 1: kto przemocą, groźbą bezprawną lub podstępem doprowadza inną osobę do obcowania płciowego, podlega karze pozbawienia wolności od lat 2 do 12.</p>
      <p>S. został także skazany z paragrafu 2 tego samego artykułu: jeżeli sprawca, w sposób określony w § 1, doprowadza inną osobę do poddania się innej czynności seksualnej albo wykonania takiej czynności, podlega karze pozbawienia wolności od 6 miesięcy do lat 8.</p>
      <p>Sąd określił ten występek "usiłowaniem zgwałcenia" i wymierzył S. półtora roku więzienia.</p>
      <p>Orzeczona kara łączna dla lekarza to cztery lata. Na ten sam okres jest także objęty zakazem wykonywania zawodu lekarza.</p>
      <h3>Ze szpitala na policję</h3>
      <p>Sad uznał, że ofiarami S. padły dwie kobiety, pacjentki szpitala w Częstochowie. Pierwsza 13 września 2018 roku przyszła tam na badania kontrolne po zabiegu ortopedycznym.</p>
      <p>Po tym badaniu zawiadomiła policję, że ortopeda Michał S. zgwałcił ją podczas wizyty w szpitalu.</p>
      <p>Śledczy uznali, że wersja kobiety nie tylko jest wiarygodna, ale też współgra z zabezpieczonym materiałem dowodowym. Przesłuchany lekarz nie przyznał się do popełnienia przestępstwa i złożył obszerne wyjaśnienia. Decyzją sądu został tymczasowo aresztowany.</p>
      <p>Wtedy śledczy dowiedzieli się o drugim przestępstwie przeciwko wolności seksualnej, którego S. miał się dopuścić dużo wcześniej - w czerwcu 2015 roku wobec innej kobiety.</p>
      <p>Pokrzywdzonej, która zawiadomiła śledczych o gwałcie, decyzją sądu S. ma zapłacić 50 tysięcy złotych nawiązki. Drugiej pacjentce - 20 tysięcy.</p>
      <p>Wyrok nie jest prawomocny.</p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/mial-mnie-zbadac-doszlo-do-gwaltu-mloda-pacjentka-oskarza-urolog-zatrzymany,719623.html"/>
        <a href="https://www.tvn24.pl/katowice,51/ginekolog-oskarzony-o-zgwalcenie-26-pacjentek,928644.html"/>
      </related>
    </article>
  </body>
</html>