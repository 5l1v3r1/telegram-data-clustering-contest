<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621522/%D8%A7%D8%B3%D9%86%D8%A7%D8%AF-%D9%85%D9%84%DB%8C-%D8%A7%DB%8C%D8%B1%D8%A7%D9%86-%D8%A2%D8%B3%DB%8C%D8%A8-%D8%AF%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T18:25:00+00:00"/>
    <meta property="og:title" content="اسناد ملی ایران آسیب دیده است؟"/>
    <meta property="og:description" content="از حدود 2 هفته پیش از گوشه و کنار زمزمه‌هایی به گوش می‌رسید که در بارندگی‌های اخیر و طغیان یکی از مسیل‌های قدیمی تهران، با نفوذ آب در مخازن سازمان اسناد و کتابخانه ملی، اسنادی از بین رفته است، اما مسئولان کتابخانه ملی امروز این موضوع را رد کردند."/>
  </head>
  <body>
    <article>
      <h1>اسناد ملی ایران آسیب دیده است؟</h1>
      <address>
        <time datetime="2019-11-14T18:25:00+00:00">14 Nov 2019, 18:25</time>
      </address>
      <p>
        <i>از حدود 2 هفته پیش از گوشه و کنار زمزمه‌هایی به گوش می‌رسید که در بارندگی‌های اخیر و طغیان یکی از مسیل‌های قدیمی تهران، با نفوذ آب در مخازن سازمان اسناد و کتابخانه ملی، اسنادی از بین رفته است، اما مسئولان کتابخانه ملی امروز این موضوع را رد کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>از چندی پیش اظهار می‌شد، در ساختمان اسناد که مخزن پنج‌ طبقه منفی دارد، در بارندگی‌های شدید دو هفته گذشته، پمپ‌های مستقر عمل نکرده‌اند و با نفوذ آب به مخزن، مقداری از اسناد آسیب دیده است.</p>
      <p>عبدالله انوار - نسخه‌پژوه پیشکسوت - نیز در تماسی تلفنی گفت: یکی از کسانی که در خارج از سازمان اسناد است به من گفته بعد از بارندگی اخیر آب در مخزن کتابخانه ملی بالا آمده و اسنادی از بین رفته است، تا جایی که مقدار قایل توجهی از آن‌ها به مکانی دیگر منتقل شده است. اگر واقعا این موضوع صحت داشته باشد، باید پیگیری کنیم.</p>
      <figure>
        <img src="https://aftabnews.ir/files/fa/news/1398/8/23/359308_765.jpg"/>
      </figure>
      <p>اما در تماس‌هایی با برخی مسؤولان سازمان اسناد و کتابخانه ملی، با رد این موضوع، گفته شد که با تمهیدهای اندیشیده شده، اتفاق خاصی رخ نداده است.</p>
      <p>پیگیری‌های متعدد با مسؤولان مختلف این سازمان برای دریافت یک توضیح رسمی به جایی نرسیده بود که امروز در پی انتشار چند مطلب در فضای مجازی که حتی بعضا با ذکر جزئیات، مدعی بودند که دسته‌هایی نشان‌دار از اسناد رسمی آسیب دیده‌اند، سازمان اسناد و کتابخانه ملی درنهایت با صدور اطلاعیه‌ای عمومی اعلام کرد: «با سپاس فراوان از دغدغه‌های خبرنگاران و شهروندان گرامی نسبت به حفظ میراث و اسناد کشور، سازمان اسناد و کتابخانه ملی به اطلاع می‌رساند که خوشبختانه تغییرات جوی اخیر هیچ آسیبی به اسناد این مرز و بوم نرسانده است. از سوی دیگر ساختمان آرشیو با تکمیل ظرفیت مخازن رو به رو شده است، از این رو به جهت افزایش ظرفیت مخازن فعلی از طریق نصب قفسه‌های ریلی، سازمان اقدام به انتقال موقت اسناد پیش آرشیوی به یکی از مخازن ساختمان کتابخانه ملی کرده است تا پس از نصب قفسه‌های ریلی به جای خویش بازگرداند.</p>
      <p>در فرایند این جابه‌جایی خبرنگارانی از رسانه‌های کشور در جریان انتقال موقت اسناد قرار گرفتند و به پاس شفافیت و به جهت پاسخ گفتن به دغدغه شایسته اهالی فرهنگ، سازمان اسناد و کتابخانه ملی روز شنبه ۲۵ آذر ماه علاوه بر کنفرانس خبری بازدید از محل را در برنامه قرار خواهد داد».</p>
      <p>این اطلاعیه همچنین تاکید کرده است: «حفظ و صیانت از اسناد ملی در این دوره بیش از هر زمان دیگر مورد تاکید قرار گرفته، تا جایی که برای اولین بار ساختمان آرشیو مجهز به سیستم اطفای حریق خودکار طبق آخرین فناوری‌های روز دنیا شده است و پس از ۵۰ سال سازمان در صدد راه اندازی بایگانی راکد ملی برای ساماندهی بایگانی راکد دستگاه‌های اجرایی است.»</p>
      <p>ساختمان آرشیو سازمان اسناد و کتابخانه ملی در منطقه‌ای به نام چال‌هرز قرار گرفته که از قدیم‌الایام در زمان بارندگی آب در آن جمع می‌شود. به نظر می‌رسد جانمایی ایتدایی این ساختمان با اگر و اماهایی از نظر کارشناسی همراه بوده است.</p>
    </article>
  </body>
</html>