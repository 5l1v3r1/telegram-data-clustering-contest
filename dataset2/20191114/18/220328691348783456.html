<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/kmett-pernik-e-izpraven-pred-golyama-kriza-406736.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T18:00:00+00:00"/>
    <meta property="og:title" content="Кметът: Перник е изправен пред голяма криза"/>
    <meta property="og:description" content="Ние сме на скрит воден режим от няколко месеца, без да е обявен официално от властите, каза кметът"/>
  </head>
  <body>
    <article>
      <h1>Кметът: Перник е изправен пред голяма криза</h1>
      <address><time datetime="2019-11-14T18:00:00+00:00">14 Nov 2019, 18:00</time> by <a rel="author">Редактори</a></address>
      <p>От 8 сутринта до 8 вечерта всеки ден перничани ще остават без вода по силата на график, който беше съгласуван между кмета Станислав Владимиров и управата на местното ВиК.</p>
      <p>„Ние сме на скрит воден режим от няколко месеца, без да е обявен официално от властите. Във високите квартали на Перник няма достатъчно налягане. Изправени сме пред голяма криза. Язовир „Студена” в момента е в много критичен минимум", заяви кметът Владимиров пред Нова телевизия.</p>
      <p>„Ситуацията е подценена от ръководството на ВиК. Индикациите за сравнително суха година са от началото на 2019 г. Въпреки, че нивата са били изключително ниски и в дъждовния период не е достигнат обем, който може да ни гарантира някаква сигурност, не са предприети никакви мерки от ВиК дружеството. Разходът на вода и отток е бил една константна величина от близо 2 300 000 000, въпреки всички индикации и прогнози. За съжаление подценяването на ситуацията и недоброто управление ни изправи пред тази криза”, смята той.</p>
      <p>„Не искам да правя квалификации на управлението на ВиК дружеството. Но това най-малко е безхаберие и недобро управление на повереното им дружество. Аз съм задавал въпрос в Народното събрание преди 2 месеца по тази тема. Тогава обемът на водата беше достигнал до 10 млн. кубика и това беше първата червена лампа, която светна. Насочването ми на министерството към този проблем беше подценено”, обясни Владимиров.</p>
      <p>„Благодаря на Борисов, че се ангажира с този огромен проблем. На мен комуникацията ми с премиера е по-добра, отколкото с управителя на ВиК дружеството. Върнах първото становище за воден режим, защото нямаше никаква нормална обосновка – какви ще са щетите, какъв ще бъде разходът на водата, какви ще бъдат икономиите и какво трябва да очакват перничани. Затова го върнах - за да даде по-голяма информация, която да бъде представена на обществеността, да бъдат събрани институциите, всеки да се запознае и да знае какви рискове при определените варианти на воден режим ще има. Второ писмо от дружеството нямаме. Всеки загубен ден, в който не се взимат мерки, може да доведе до по-голяма криза. Ще уведомявам Борисов за всяка стъпка. Засега от дружеството добри стъпки не виждам. Със сигурност някой трябва да поеме отговорност. Такава със сигурност ще се търси”, заяви още кметът на града.</p>
    </article>
  </body>
</html>