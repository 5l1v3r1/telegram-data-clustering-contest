<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/monolozi-v-satirata-406738.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T18:37:00+00:00"/>
    <meta property="og:title" content="Монолози в Сатирата"/>
    <meta property="og:description" content="Славчо Пеев, Кирил Бояджиев и Явор Борисов се изповядват в новата сцена"/>
  </head>
  <body>
    <article>
      <h1>Монолози в Сатирата</h1>
      <address><time datetime="2019-11-14T18:37:00+00:00">14 Nov 2019, 18:37</time> by <a rel="author">Агенция Стандарт</a></address>
      <p>
        <i>Фотограф Темелко Темелков</i>
      </p>
      <p>„Бил съм баскетболист, художник, сценичен работник, пиар на футболен отбор, директор на театър - дори на два, баща съм на две деца и дядо на четири внучета. Но винаги съм бил артист, който е играл на няколко континента“, казва Славчо Пеев. Един от доайените в храма на смеха се изповядва в моноспектакъла си „Сатирични истории“.  В етюдите му оживяват колеги и приятели – от Георги Георгиев от русенския театър, който категорично му обяснява, че трябва да зареже баскетбола и да се отдаде на актьорлъка, до чукащия на хотелската врата в 5 часа заранта Калоянчев, и Парцалев, който слиза от Мини купъра и казва: „Абе, все едно, че се пързалях по гъз на асфалта“. Герои в монолозите са му още Кольо Анастасов, Константин Коцев... Супер интересен е разказът за мачовските младини на Славчо в компанията на композитора Ангел Михайлов и бъдещия киногений Милош Форман. Тримата са заедно на нашенското Черноморие, когато идва вестта за нахлуването на съветските войски в Прага през 1968-а. „Милош млъкна и не проговори 10 дни“, връща лентата Пеев. След време получава интифа от Форман, който вече е в Щатите, че трябва да работят заедно, но добри хора го привикват и го отказват от всякакви мечти за пробив в международното кино. Славчо изпълнява и страхотни песни по стихове на Валери Петров и Радой Ралин в дует с Мартин Каров на пианото, който е и режисьор на шоуто. Има още двама партньори – Любо и Ачо Розата. Всичко това се случва на новата, трета поред, наречена Хепи сцена в Сатирата, която е на мястото на някогашния клуб.       </p>
      <p>Кирил Бояджиев, който се прослави като Йосиф от „Откраднат живот“, пък предлага история за всеки, който е, ще бъде, имал е или има баща.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/69618905_2498156630232157_8989471532413616128_n.jpg?_nc_cat=108&amp;_nc_oc=AQktAQlTXA5iQsH5L7oDKXmJJudTQxuL1hrssHaCARh_8R0dPYS5O7GiHKtQ1kgoACA&amp;_nc_ht=scontent.fsof9-1.fna&amp;oh=b777d4cbfbb678b9b16bffc8f4c38054&amp;oe=5E8B4AF6"/>
      </figure>
      <p>Неговото моно се казва „Помощ, имам две деца“ по Здрава Каменова. Това е истерично смешна и сърдечна среща с мъж, който остава вкъщи с отрочетата си, за да даде възможност на жена си да прави кариера. Следва тежка битка между мъжкото начало и дълга към семейството. Дали ще оцелее, дали ще се пречупи? Дали ще намери начин да се наспи, да се изкъпе, да остане насаме с нея – неизживяната си страст. Какво го прави щастлив? Ироничен и затрогващ поглед към бащинството.</p>
      <p>„Тъп оптимист“ е авторската стендъп комедия на Явор Борисов, режисиран от шефа си Калин Сърменов.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/76693361_483249298955170_4067629892429152256_n.jpg?_nc_cat=104&amp;_nc_oc=AQk-NVa_LX95pAZsOyH1l6ursBgJ-g0PnDcFy9bE4MOMNpK8g9ivqdE0woZw-ju--qM&amp;_nc_ht=scontent.fsof9-1.fna&amp;oh=b25993c51abdf2f771f123f422f72248&amp;oe=5E40759E"/>
      </figure>
      <p>„И така, потопен и опиянен от изкуството изведнъж се опомних на 35. Не ме разбирайте погрешно - съвсем не се оплаквам, но реших, че е време да променя малко лайфстайла (тази стара българска дума) и да започна да се държа като зрял човек. И се хванах за главата... Откъде да започна? Тепърва! Кариера? Да градя семейство, бъдеще? Мамка му – 35, бял, артист, хетеро и ям месо! Замислих се и си дадох сметка, че преди 15 години съм бил на 20, след 15 ще съм на 50! Евентуално!“, лее се Явор.</p>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>