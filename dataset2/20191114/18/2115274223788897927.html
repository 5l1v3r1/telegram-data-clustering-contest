<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/pacchi_londra-6550704/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T18:53:00+00:00"/>
    <meta property="og:title" content="La startup che vorrebbe perforare Londra da parte a parte per trasportare pacchi"/>
    <meta property="og:description" content="Si chiama Magway, ha raccolto già 1,5 milioni di sterline e il suo fondatore dice che la tecnologia è pronta all'uso "/>
  </head>
  <body>
    <article>
      <h1>La startup che vorrebbe perforare Londra da parte a parte per trasportare pacchi</h1>
      <h2>Si chiama Magway, ha raccolto già 1,5 milioni di sterline e il suo fondatore dice che la tecnologia è pronta all'uso </h2>
      <address><time datetime="2019-11-14T18:53:00+00:00">14 Nov 2019, 18:53</time> by <a rel="author" href="https://www.agi.it/authors/gabriele-fazio/" target="_blank">gabriele fazio</a></address>
      <p>Il tempo del trasporto su gomma dei pacchi potrebbe presto giungere al termine. A sostituire il sistema considerato da molti obsoleto e certamente inquinante, una fitta rete di tunnel sotterranei larghi meno di un metro, molto simili a quelli che si intrecciano per darci acqua, gas ed elettricità. L’idea è venuta alla startup britannica Magway che dal 2017, anno della fondazione, ha raccolto 1,5 milioni di sterline ed ha già costruito due progetti dimostrativi che hanno portato <b>Phill Davies</b>, co-fondatore e direttore commerciale della società, a dichiarare tranquillamente che la tecnologia proposta “è già pronta all’uso”.</p>
      <p>La promessa è quella di consegnare oltre 600 milioni di pacchi l’anno e questo solo a Londra, dove è stato già studiato un percorso utilizzabile come beta test. Si tratta di un tragitto che unisce Hatfield, a nord di Londra, e Park Royal, un sobborgo nella parte ovest; 32 Km che verrebbero percorsi in 40 minuti, 45 da un camion in un giorno senza traffico.</p>
      <p>I pacchi sguscerebbero sotto terra ad una velocità che sfiora i 50 Km/h. In Inghilterra, come ricorda il <a href="https://www.cnbc.com/2019/11/14/underground-tunnels-could-deliver-more-than-600-million-parcels-a-year.html">Guardian</a>, secondo il Dipartimento per l’ambiente degli affari alimentari e rurali, entro il 2035 i nuovi casi di malattie dovute all’inquinamento atmosferico saranno 2,4 milioni; è evidente che un problema c’è, sono diverse le società di consegne pacchi che stanno provando qualsiasi alternativa, come droni o camion a guida automatica, ma fino ad oggi i risultati di tali ricerche non sono ancora validi.</p>
      <p>I tubi della Magway invece badano molto a questo aspetto della faccenda, così i pacchi viaggiano lungo un binario alimentato da un motore magnetico, una tecnologia simile a quella che regola il funzionamento delle montagne russe, per intenderci, un progetto messo su insieme a Rupert Cruise, un ingegnere che ha progettato sistemi di motori lineari per Hyperloop e intere portaerei per la Marina statunitense.</p>
      <p>Il progetto della Magway è senz’altro rivoluzionario, ma non nuovo, è stata Amazon per prima a pensare ad un metodo più efficace per il nostro shopping online, anche la sua idea riguardava una serie di tubi sotterranei, è stata presentata all’ufficio brevetti nel 2016, “Sistemi di consegna di rete dedicati” l’ha chiamato, e i disegni allegati al progetto descrivono esattamente questo: una rete di tunnel sotterranei per la consegna dei pacchi, nel frattempo però la stessa Amazon si sta concentrando per rendere sempre più efficiente il servizio di distribuzione su strada.</p>
      <p>L’idea in sé infatti non è la più innovativa, anzi, in realtà proprio Londra aveva un sistema sotterraneo di “posta ferroviaria” costruito nel 1927, con una capacità di oltre 4 milioni di lettere al giorno, ma è stato chiuso nel 2003. Capitolo costi, il progetto Magway è finanziato al momento in minima parte da un crowfounding, fatto giusto per attirare l’attenzione dei media e per dimostrare ad eventuali governi interessati il gradimento del pubblico.</p>
      <p>Le tubature costerebbero intorno ai 6 milioni di euro al chilometro, tra pianificazione, spese legali e ovviamente installazione. Coprire il perimetro di Londra costerebbe dunque circa 7 miliardi e l’opera potrebbe essere realizzata in non meno di vent’anni.   </p>
    </article>
  </body>
</html>