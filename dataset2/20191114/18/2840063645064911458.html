<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/14/ftse-mib-rosso-balzo-dello-spread_ofS6nsBLMNKF2CZBHKeKuJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T18:59:00+00:00"/>
    <meta property="og:title" content="Ftse Mib in rosso, balzo dello spread"/>
    <meta property="og:description" content="Dopo una prima parte in rosso e un recupero a metà seduta, la borsa milanese chiude la seduta con il segno meno. Parte della “colpa” è dei titoli bancari, spinti al ribasso dal balzo dello spread a oltre 175 punti base, +8 punti percentuali rispetto al dato precedente. A far salire la tensione sulla carta italiana, sono, al solito, le tensioni politiche, tornate prepotentemente alla ribalta in scia della vicenda ex-Ilva."/>
  </head>
  <body>
    <article>
      <h1>Ftse Mib in rosso, balzo dello spread</h1>
      <address>
        <time datetime="2019-11-14T18:59:00+00:00">14 Nov 2019, 18:59</time>
      </address>
      <p>Dopo una prima parte in rosso e un recupero a metà seduta, la borsa milanese chiude la seduta con il segno meno. Parte della “colpa” è dei titoli bancari, spinti al ribasso dal balzo dello spread a oltre 175 punti base, +8 punti percentuali rispetto al dato precedente. A far salire la tensione sulla carta italiana, sono, al solito, le tensioni politiche, tornate prepotentemente alla ribalta in scia della vicenda ex-Ilva.</p>
      <p>Tra i titoli bancari del listino principale, che ha terminato in calo dello 0,41% a 23.481,35 punti, segnaliamo il -0,82% di UniCredit, il -0,81% di Intesa Sanpaolo e il -0,59% di Banco BPM. In controtendenza le azioni Ubi Banca (+0,92%) in scia dei rumor sulla cessione di un portafoglio di mutui residenziali in sofferenza per un ammontare lordo di circa 800 milioni di euro.</p>
      <p>Bene anche il comparto del risparmio gestito con il +2,59% di Azimut e il +1,15% di Banca Generali. Segno più anche per <a href="https://www.money.it/+Telecom-Italia-21+">Telecom Italia</a> (+0,99%) sempre al centro della scena in vista dello scorporo della rete.</p>
      <p>Dopo la presentazione dei conti, Terna ha lasciato sul campo l’1,47% e Snam lo 0,86%. La prima ha chiuso i nove mesi al 30 settembre con un Ebitda in aumento del 3,9% e un debito in crescita da 7,9 a 8,2 miliardi mentre la seconda ha registrato numeri in linea con le stime. Nel complesso, hanno rilevato gli analisti di Banca Imi, i ricavi non regolamentati di Snam hanno sostenuto la performance operativa, mentre il risultato netto ha beneficiato del positivo trend degli oneri finanziari.</p>
      <p>Nel comparto energetico Eni ha segnato un rosso dello 0,32% mentre Saipem è salita di mezzo punto percentuale (+0,49%) dopo l'annuncio di contratti per 880 milioni di dollari. Il future sul Brent scambia sostanzialmente piatto a 62,4 dollari il barile mentre il derivato sul petrolio statunitense, il WTI, scende dello 0,3% a 56,9 dollari dopo l’aggiornamento relativo gli stock della prima economia.</p>
      <p>L’EIA (Energy Information Administration), la divisione statistica del Dipartimento dell’Energia Usa, ha reso noto che nella settimana all’8 novembre, gli stock di greggio a stelle e strisce sono aumentati di 2,2 milioni di barili. Il dato precedente aveva fatto segnare +7,9 milioni e gli analisti avevano stimato una crescita di 1,5 milioni di barili.(In collaborazione con <a href="https://www.money.it/">money.it</a>)</p>
    </article>
  </body>
</html>