<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/14/rusiia-pravi-helikopterna-baza-v-severna-siriia.429644"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T18:38:00+00:00"/>
    <meta property="og:title" content="Русия прави хеликоптерна база в Северна Сирия"/>
    <meta property="og:description" content="Това става след изтеглянето на САЩ | Dnes.bg"/>
  </head>
  <body>
    <article>
      <h1>Русия прави хеликоптерна база в Северна Сирия</h1>
      <h2>Това става след изтеглянето на САЩ</h2>
      <address><time datetime="2019-11-14T18:38:00+00:00">14 Nov 2019, 18:38</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Русия пристъпи към създаване на хеликоптерна база на гражданско летище в североизточния сирийски град Камишли, съобщи Ройтерс, като се позова на телевизионният канал "Звезда" на руското министерство на отбраната.</p>
      <p>Телевизията показа пристигането на място на руски бойни хеликоптери.</p>
      <p>Новата база се отбранява от зенитноракетни системи "Панцир". В нея вече има три хеликоптера - два бойни Ми-35 и един военно-транспортен Ми-8, а предстои да пристигнат още.</p>
      <p>Телевизия "Звезда" излъчи кадри, на които се вижда руска военна полиция да охранява базата, а също бронирани автомобили, екипи за наземно обслужване на хеликоптерите и метеорологична станция.</p>
      <p>Според ТАСС, която също цитира военния канал, хеликоптерите са прехвърлени от руската база в Хмеймим.</p>
      <p>"Това е първата група руски военни хеликоптери тук в Северна Сирия. Моментът е исторически. От днес нататък нашата авиационна група ще действа постоянно на летището в град Камишли", каза кореспондентът на "Звезда" Павел Ремнев.</p>
      <p>Разполагането на руски хеликоптери става по-малко от месец след като американските сили, замеряни с картофи от местните жители, напуснаха района в резултат на внезапното решение на президента Доналд Тръмп за изтегляне от някои части на Сирия.</p>
      <p>Руски военни хеликоптери извършват ежедневни въздушни патрули в Североизточна Сирия от седмица. Територията, в която се патрулира, постоянно се разширява и сега контролираната зона обхваща и провинция Хасака, граничеща с Турция и Ирак, посочва ТАСС, цитирана от БТА.<br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/02/turciia-vryshta-zalovenite-boici-na-idil-v-evropa.428307"/>
        <a href="https://www.dnes.bg/blizak-iztok/2019/11/01/rusiia-i-turciia-zapochnaha-syvmestnite-si-patruli-v-siriia.428187"/>
        <a href="https://www.dnes.bg/rusia/2019/10/25/rusiia-prehvyrli-v-siriia-300-voenni-policai-ot-checheniia.427318"/>
      </related>
    </article>
  </body>
</html>