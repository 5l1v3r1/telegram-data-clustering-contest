<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741731"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T18:04:00+00:00"/>
    <meta property="og:title" content="อินโดฯแผ่นดินไหวแรง7.1 ปชช.แตกตื่น-แจ้งเตือนสึนามิ"/>
    <meta property="og:description" content="เกิดแผ่นดินไหวรุนแรงขนาด 7.1 แมกนิจูด ใต้ทะเลนอกชายฝั่งหมู่เกาะโมลุกกะ ทางภาคตะวันออกของอินโดนีเซีย เมื่อเช้าตรู่วันศุกร์ สร้างความแตกตื่นตกใจแก่ประชาชนจำนวนมาก ที่อยู่รายรอบจุดศูนย์กลางแผ่นดินไหว และทางการอินโดนีเซียประกาศเตือนภัยสึนามิ"/>
  </head>
  <body>
    <article>
      <h1>อินโดฯแผ่นดินไหวแรง7.1 ปชช.แตกตื่น-แจ้งเตือนสึนามิ</h1>
      <address>
        <time datetime="2019-11-14T18:04:00+00:00">14 Nov 2019, 18:04</time>
      </address>
      <p>
        <b>เกิดแผ่นดินไหวรุนแรงขนาด 7.1 แมกนิจูด ใต้ทะเลนอกชายฝั่งหมู่เกาะโมลุกกะ ทางภาคตะวันออกของอินโดนีเซีย เมื่อเช้าตรู่วันศุกร์ สร้างความแตกตื่นตกใจแก่ประชาชนจำนวนมาก ที่อยู่รายรอบจุดศูนย์กลางแผ่นดินไหว และทางการอินโดนีเซียประกาศเตือนภัยสึนามิ</b>
      </p>
      <p>สำนักข่าวรอยเตอร์ เอพีและเอเอฟพีรายงานจากกรุงจาการ์ตา ประเทศอินโดนีเซีย เมื่อวันที่ 14 พ.ย. ว่า สำนักงานสำรวจทางธรณีวิทยาสหรัฐ (ยูเอสจีเอส) แจ้งว่า แผ่นดินไหววัดแรงสั่นสะเทือนได้ 7.1 แมกนิจูด เมื่อเวลา 01.17 น. วันศุกร์ ตามเวลาท้องถิ่น จุดศูนย์กลางอยู่ลึกใต้ทะเล 45 กม. ห่างจากชายฝั่งเมืองเตอร์นาเต จังหวัดโมลุกกะเหนือ ไปทางทิศตะวันตกเฉียงเหนือ 140 กม. ตอนแรกยูเอสจีเอสแจ้งระดับความรุนแรงที่ 7.4 แมกนิจูด ก่อนจะปรับลดลงในเวลาต่อมา<br/><br/>สื่อท้องถิ่นรายงานว่า แรงไหวสะเทือนรุนแรงทำให้ประชาชนจำนวนมาก ในหมู่เกาะโมลุกกะ หรือ มาลูกู รวมทั้งหมู่เกาะสุลาเวสี ที่กำลังหลับไหล ต้องสะดุ้งตื่น และรีบหนีออกจากอาคารบ้านเรือน ออกมาอยู่ตามท้องถนนหรือที่โล่ง และรีบหนีขึ้นสู่ที่สูง หลังจากสำนักงานอุตุนิยมวิทยา ภูมิอากาศวิทยาและธรณีฟิสิกส์อินโดนีเซีย ออกประกาศเตือน ว่าอาจเกิดคลื่นสึนามิพัดเข้าหาชายฝั่ง ในพื้นที่รายรอบใกล้จุดศูนย์กลาง ให้ประชาชนหนีจากพื้นที่ชายหาด เพื่อเป็นการป้องกันไว้ก่อน <br/><br/>ส่วนศูนย์เตือนภัยสึนามิแปซิฟิก ที่รัฐฮาวาย สหรัฐ รายงานว่า อาจเกิดคลื่นสึนามิอันตราย ภายในรัศมี 300 กม.รอบจุดศูนย์กลางแผ่นดินไหว<br/>เครดิตภาพ - Acna<br/> </p>
    </article>
  </body>
</html>