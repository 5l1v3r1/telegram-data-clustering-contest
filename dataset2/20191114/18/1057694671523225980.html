<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2036705/volivia-i-metavatiki-kivernisi-anagnorizi-os-proedro-ton-chouan-gkouaido.html"/>
    <meta property="og:site_name" content="News.gr"/>
    <meta property="article:published_time" content="2019-11-14T18:12:48+00:00"/>
    <meta property="og:title" content="Βολιβία: Η μεταβατική κυβέρνηση αναγνωρίζει ως πρόεδρο τον Χουάν Γκουαϊδό"/>
    <meta property="og:description" content="Ο Μοράλες ήταν σύμμαχος του σοσιαλιστή προέδρου της Βενεζουέλας Νικολάς Μαδούρο"/>
  </head>
  <body>
    <article>
      <h1>Βολιβία: Η μεταβατική κυβέρνηση αναγνωρίζει ως πρόεδρο τον Χουάν Γκουαϊδό</h1>
      <address>
        <time datetime="2019-11-14T18:12:48+00:00">14 Nov 2019, 18:12</time>
      </address>
      <h3>Ο Μοράλες ήταν σύμμαχος του σοσιαλιστή προέδρου της Βενεζουέλας Νικολάς Μαδούρο</h3>
      <p>Η κυβέρνηση της μεταβατικής προέδρου της <a href="https://www.news.gr/tag/volivia"><b>Βολιβίας</b></a> Τζανίν Ανιές ανακοίνωσε σήμερα ότι αναγνωρίζει τον ηγέτη της αντιπολίτευσης της Βενεζουέλας <a href="https://www.news.gr/tag/chouan-gkouaido"><b>Χουάν Γκουαϊδό</b></a> ως πρόεδρο της Βενεζουέλας.</p>
      <p>Όπως μεταδίδει το Αθηναϊκό Πρακτορείο Ειδήσεων, η κυβέρνηση της Τζανίν Ανιές (της πρώην αντιπροέδρου της Γερουσίας μέλους της αντιπολίτευσης στον Μοράλες) αναγνωρίζει «τον πρόεδρο Χουάν Γκουαϊδό», δήλωσε η υπουργός Επικοινωνίας Ροξάνα Λισάραγκα δύο ημέρες μετά την άνοδο στην εξουσία της Ανιές, η οποία σημειώθηκε μετά την παραίτηση του Μοράλες έπειτα από τρεις εβδομάδες διαδηλώσεων κατά της αμφιλεγόμενης επανεκλογής του. Ο Μοράλες ήταν σύμμαχος του σοσιαλιστή προέδρου της Βενεζουέλας Νικολάς Μαδούρο.</p>
      <p>Ο ηγέτης της αντιπολίτευσης της Βενεζουέλας Χουάν Γκουαϊδό έχει αναγνωριστεί ως προσωρινός πρόεδρος της Βενεζουέλας από σχεδόν πενήντα χώρες, ανάμεσά τους οι ΗΠΑ, που θεωρούν παράνομη την εξουσία του Νικολάς Μαδούρο.</p>
      <p>Ο πρόεδρος της Βενεζουέλας χαρακτήρισε «πραξικόπημα» τα γεγονότα που οδήγησαν στην παραίτηση του <a href="https://www.news.gr/tag/evo-morales"><b>Έβο Μοράλες</b></a>.</p>
      <p>Η Βενεζουέλα αντιμετωπίζει σοβαρή κρίση την οποία ο Νικολάς Μαδούρο αποδίδει στις κυρώσεις που επέβαλαν οι ΗΠΑ -που υποστηρίζουν τον αντιπολιτευόμενο Χουάν Γκουαϊδό- για να του ασκήσουν πίεση και τελικά να τον απομακρύνουν.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2035580/evo-morales-exakoloutho-akomi-na-ime-o-proedros-tis-choras.html"/>
        <a href="https://www.news.gr/kosmos/article/2035373/volivia-sigkrousis-tin-proti-mera-tis-metavatikis-proedrou-anies.html"/>
        <a href="https://www.news.gr/kosmos/article/2034796/opadi-tou-gkouaido-katelavan-tmima-tis-venezouelanikis-presvias-sti-vrazilia.html"/>
      </related>
    </article>
  </body>
</html>