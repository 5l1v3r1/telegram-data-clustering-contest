<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/prosta-pot-za-luski-protihrupni-denar"/>
    <meta property="og:site_name" content="Primorske novice"/>
    <meta property="article:published_time" content="2019-11-14T18:25:02+00:00"/>
    <meta property="og:title" content="Prosta pot za luški protihrupni denar"/>
    <meta property="og:description" content="Koprski občinski svet je brez glasu proti sprejel odlok o dodeljevanju denarja Luke stanovalcem za naložbe, kot so menjave oken, fasad in klim, za zmanjšanje vpliva pristanišča, predvsem hrupa. Kljub temu da je odlok uresničitev lanskega pisma o nameri, ki ga je z Luko dorekla občina še pod vodstvom Borisa Popoviča, pa štirje svetniki njegove stranke danes o tem niso glasovali."/>
  </head>
  <body>
    <article>
      <h1>Prosta pot za luški protihrupni denar</h1>
      <address><time datetime="2019-11-14T18:25:02+00:00">14 Nov 2019, 18:25</time> by <a rel="author">Katja Gleščič</a></address>
      <p>
        <b>Koprski občinski svet je brez glasu proti sprejel odlok o dodeljevanju denarja Luke stanovalcem za naložbe, kot so menjave oken, fasad in klim, za zmanjšanje vpliva pristanišča, predvsem hrupa. Kljub temu da je odlok uresničitev lanskega pisma o nameri, ki ga je z Luko dorekla občina še pod vodstvom Borisa Popoviča, pa štirje svetniki njegove stranke danes o tem niso glasovali.</b>
      </p>
      <figure>
        <img src="https://static.primorske.si/foto/highres/politika/719825_263-romeo-palcic.jpg"/>
        <figcaption>Romeo Palčič  Foto: Katja Gleščič</figcaption>
      </figure>
      <p><b>KOPER</b> &gt; Luka Koper bo torej občini izplačala 200.000 evrov donacije vsako leto naslednjih pet let. Prve razpise naj bi objavili še letos, nepovraten denar pa bodo dodeljevali prihodnje leto. “200.000 evrov na leto je dober začetek, a še zdaleč ni dovolj glede na to, da nas Luka že več kot 50 let obremenjuje,” odlok komentira <b>Romeo Palčič</b>, predsednik komisije za infrastrukturo v krajevni skupnosti Koper Center, ki jo hrup iz pristanišča najbolj zadeva.</p>
      <h3>Ključni bodo kriteriji za dodelitev denarja</h3>
      <p>“V krajevni skupnosti smo ocenili, da bodo tako majhen znesek občani takoj razgrabili. A dosedanje izkušnje občine so drugačne: niti 60.000 evrov za sofinanciranje obnove fasad, v razpisu niso razdelili, ker ni bilo dovolj zanimanja med krajani. Bomo videli, kako se bodo odzvali zdaj, ko je delež sofinanciranja večji. Ključni bodo kriteriji, ki jih bodo določili v razpisu,” poudarja.</p>
      <p>Odlok predvideva najmanj 50-odstotno sofinanciranje naložb občanov. “Pričakujemo, da bo v najožjem območju, ki sega od Luke do Kidričeve in Cankarjeve ulice, ta delež še višji. Za nekatere naložbe je sočasno mogoče pridobiti še subvencije Eko sklada, kar lahko izpeljavo naložbe še olajša. Med merili si želimo tudi starost stavbe in upoštevanje spomeniško zaščitenih stavb, kjer je vsaka obnova dražja,” niza Palčič.</p>
      <p>Na občini pa razmišljajo tudi o tem, da bodo pri dodeljevanju nepovratnega denarja upoštevali tudi socialni položaj občanov, ki se bodo potegovali za ta denar, je danes na seji občinskega sveta potrdil predstojnik urada za okolje in prostor <b>Matjaž Marsič</b>.</p>
    </article>
  </body>
</html>