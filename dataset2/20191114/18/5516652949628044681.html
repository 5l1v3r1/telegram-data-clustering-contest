<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425748/o-anagnwrismenos-ellhnoaystralos-poihths-poy-kathe-xrono-epistrefei-ston-monolitho"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T18:35:02+00:00"/>
    <meta property="og:title" content="O αναγνωρισμένος Ελληνοαυστραλός ποιητής που κάθε χρόνο επιστρέφει στον Mονόλιθο!"/>
    <meta property="og:description" content="Τα τελευταία τρία χρόνια υλοποιεί ένα ιδιαίτερο project στο χωριό του, που ονομάζει «Rhodes Poetry Retreat» και στο οποίο συμμετέχουν ποιητές απ’ όλο τον κόσμο (Αμερική, Αυστραλία, Νέα Ζηλανδία, Ινδία κ.λπ.) τους οποίους ο Λουκάς μυεί στις τεχνικές γραφής, με την ιδιότητα του εκπαιδευτή."/>
  </head>
  <body>
    <article>
      <h1>O αναγνωρισμένος Ελληνοαυστραλός ποιητής που κάθε χρόνο επιστρέφει στον Mονόλιθο!</h1>
      <address>
        <time datetime="2019-11-14T18:35:02+00:00">14 Nov 2019, 18:35</time>
      </address>
      <p>
        <b>Τα τελευταία τρία χρόνια υλοποιεί ένα ιδιαίτερο project στο χωριό του, που ονομάζει «Rhodes Poetry Retreat» και στο οποίο συμμετέχουν ποιητές απ’ όλο τον κόσμο (Αμερική, Αυστραλία, Νέα Ζηλανδία, Ινδία κ.λπ.) τους οποίους ο Λουκάς μυεί στις τεχνικές γραφής, με την ιδιότητα του εκπαιδευτή.</b>
      </p>
      <p>O Λουκάς Χαραλάμπους έλκει την καταγωγή του από τον Μονόλιθο Ρόδου (από την πλευρά του παππού του) και είναι ένας αναγνωρισμένος ποιητής στην Αυστραλία, όπου γεννήθηκε και διαμένει. Επιστρέφει πάντα στο αγαπημένο του χωριό, απ’ όπου αντλεί έμπνευση.</p>
      <p>Τα τελευταία τρία χρόνια υλοποιεί ένα ιδιαίτερο project που ονομάζει “Rhodes Poetry Retreat” και στο οποίο συμμετέχουν ποιητές απ’όλο τον κόσμο (Αμερική, Αυστραλία, Νέα Ζηλανδία, Ινδία κ.λπ.) τους οποίους ο Λουκάς μυεί στις τεχνικές γραφής, με την ιδιότητα του εκπαιδευτή.</p>
      <p>Ο Μονόλιθος, από τα ομορφότερα χωριά της Ρόδου, αποτελεί έναν από τους ισχυρότερους ενεργειακούς τόπους στην Ελλάδα. Ιδανικό μέρος για όσους αναζητούν έμπνευση.</p>
      <p>«Μου άρεσε πολύ αυτή η αυθεντική εμπειρία της απόδρασης που μου πρόσφερε το “Rhodes Poetry Retreat”. Ήταν θαυμάσιο να βρίσκεσαι μακριά από την αστική ζωή και τα μέρη όπου υπάρχει μεγάλη συγκέντρωση τουριστών.</p>
      <p>Η εβδομάδα συνδύαζε στιγμές χαλάρωσης και συστηματικής γραφής. Μου άρεσε η πειθαρχία που υπήρχε και το γεγονός ότι γράφαμε για κάθε τοπίο και τη θέα που ξεπρόβαλε σε κάθε σημείο. Το poetry retreat της Ρόδου μου προσέφερε την οικειότητα που χρειαζόμουν να έχω με τη Ρόδο και με την παρέα των ποιητών. Αισθάνθηκα πραγματικά σαν να βρισκόμουν σε ησυχαστήριο και ελπίζω να παραμείνει έτσι» γράφει στο σάιτ του “Rhodes Poetry Retreat” η Adelaide Friday από το Byron Bay της Αυστραλίας.</p>
      <p>Το φετινό “Rhodes Poetry Retreat” πραγματοποιήθηκε φέτος στο διάστημα από τις 4 έως τις 10 Οκτωβρίου. Η ομάδα των ποιητών περιηγήθηκε στα μονοπάτια του Μονολίθου, στην Κυμισάλα, στη Λίνδο και κάτω από την καθοδήγηση του Λουκά Χαραλάμπους καθένας από τους συμμετέχοντες ξεδίπλωσε το ταλέντο του στην ποίηση.</p>
      <p>«Ο Μονόλιθος είναι το χωριό του παππού μου. Το “Rhodes Poetry Retreat” είναι ένας τρόπος να αφήσει κανείς πίσω του τη φρενίτιδα της καθημερινότητας, να αντλήσει έμπνευση από το πανέμορφο αυτό τόπο, την κουλτούρα και τον πολιτισμό του. Προσκαλώ ανθρώπους από όλο τον κόσμο και προσπαθώ να βάλω κάποια όρια στη συμμετοχή, καθώς δεν θα ήθελα ποτέ να επιβαρυνθεί η περιοχή από τη μαζική προσέλευση που θα μπορούσε να υπάρχει…» δήλωσε ο Λουκάς.</p>
      <p>Τα ποιήματα που έχουν γράψει οι συμμετέχοντες στο… ησυχαστήριο του Μονόλιθου πρόκειται να δημοσιευθούν σε ένα συλλογικό τόμο που επιμελείται ο Λουκάς.<br/>Ένα από αυτά τιτλοφορείται «Μονόλιθος»!</p>
      <p>Πηγή: «Νέος Κόσμος»</p>
    </article>
  </body>
</html>