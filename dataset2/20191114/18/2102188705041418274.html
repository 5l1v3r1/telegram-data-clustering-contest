<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/14/653730/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T18:33:00+00:00"/>
    <meta property="og:title" content="Президент підписав закон про створення електронної системи в будівництві"/>
    <meta property="og:description" content="Президент Володимир Зеленський підписав Закон про створення “Єдиної державної електронної системи у сфері будівництва» № 199-ІХ, який Верховна Рада ухвалила 17 жовтня 2019 року."/>
  </head>
  <body>
    <article>
      <h1>Президент підписав закон про створення електронної системи в будівництві</h1>
      <address>
        <time datetime="2019-11-14T18:33:00+00:00">14 Nov 2019, 18:33</time>
      </address>
      <p>Президент Володимир Зеленський підписав Закон про створення "Єдиної державної електронної системи у сфері будівництва" <a href="https://w1.c1.rada.gov.ua/pls/zweb2/webproc4_1?pf3511=66313">№ 199-ІХ</a>, який Верховна Рада ухвалила 17 жовтня 2019 року.<br/><br/>Про це <a href="https://president.gov.ua/news/volodimir-zelenskij-pidpisav-zakon-pro-stvorennya-yedinoyi-d-58341">повідомляє сайт президенту.</a></p>
      <p>Документ передбачає створення Єдиної державної електронної системи у складі містобудівного кадастру, що об’єднає всі дані про ринок будівництва. </p>
      <p>Інформація, яка міститься в базі системи (крім персональних даних), буде доступною через портал електронної системи.</p>
      <p>Закон дозволяє подавати документи в електронній формі для отримання всіх адміністративних та інших послуг у сфері будівництва, а також одержувати такі послуги в електронній формі.<br/><br/>Також за допомогою системи можна буде оплачувати адмінпослуги та штрафи за правопорушення у сфері містобудівної діяльності .</p>
      <p>Крім того, законом скорочується перелік документів, що подаються для отримання адмінпослуг у сфері будівництва.</p>
      <p>Також запроваджується ідентифікатор об’єкта будівництва та завершеного об’єкта, який буде незмінним протягом життєвого циклу об’єкта, і єдиний порядок присвоєння та зміни адрес об’єктів нерухомого майна.</p>
      <p>Наголошується, що реалізація норм закону сприятиме підвищенню позиції України у рейтингу легкості ведення бізнесу Світового банку Doing Business за напрямом "Отримання дозволу на будівництво".</p>
      <p><b>Нагадуємо</b>, <i>що розробка системи у рамках ініціативи "Держава в смартфоні" почалась <a href="https://www.epravda.com.ua/news/2019/08/5/650289/">ще у серпні.</a></i></p>
      <p><b>Читайте також</b>: <a href="https://www.epravda.com.ua/publications/2019/09/4/651271/">Діджитал проти чиновників. Що у Зеленського планують робити з будівельною галуззю</a></p>
      <p>Економічна правда</p>
    </article>
  </body>
</html>