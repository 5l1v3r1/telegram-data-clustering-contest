<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/14/news/nazionale_conferenza_stampa_bonucci_bosnia_italia-241117416/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T18:19:00+00:00"/>
    <meta property="og:title" content="Nazionale, Bonucci: &quot;Grazie a Mancini ci sentiamo di nuovo forti&quot;"/>
    <meta property="og:description" content="Il difensore della Juventus, che nella trasferta contro la Bosnia di Dzeko (&quot;Uno dei più grandi a livello internazionale&quot;) raggiungerà"/>
  </head>
  <body>
    <article>
      <h1>Nazionale, Bonucci: "Grazie a Mancini ci sentiamo di nuovo forti"</h1>
      <h2>Il difensore della Juventus, che nella trasferta contro la Bosnia di Dzeko ("Uno dei più grandi a livello internazionale") raggiungerà Facchetti a quota 94 in azzurro, elogia il ct per aver fatto svoltare la squadra dal punto di vista mentale dopo la mancata qualificazione al Mondiale 2018: "Adesso la migliore difesa è l'attacco". E sul caso CR7: "Ci confronteremo al rientro dalla sosta"</h2>
      <address><time datetime="2019-11-14T18:19:00+00:00">14 Nov 2019, 18:19</time> by <a rel="author">MATTEO PINCI</a></address>
      <p><b>ZENICA - </b>Le finestre della piccola sala stampa dello stadio Blinio Polje di Zenica affacciano sull'inquinatissimo corso del fiume Bosna. Leonardo Bonucci non si lascia distrarre nemmeno una volta da luci e traffico alla sua sinistra, concentrato com'è nel guardare davanti a sé. Nell'immediato, il traguardo delle 94 gare di Facchetti che raggiungerà contro la Bosnia, che però non sembra bastargli: "Sì, è un traguardo importante per me, ma sono già carico per raggiungere Zambrotta a quota 98. E poi l'importante è dimostrare contro la Bosnia che l'Italia interpreta tutte le partite allo stesso modo. Certo, servirà voglia e sacrificio per dimostrare di voler proseguire sulla strada intrapresa col ct Mancini e che ha riportato l'entusiasmo negli italiani".</p>
      <h3>"Qui la prima difesa è l'attacco, tutto merito di Mancini"</h3>
      <p>Soltanto due anni fa l'Italia si apprestava a mancare la qualificazione al Mondiale, oggi è tutto diverso. "Sì, è cambiato tanto - ha ammesso il difensore della Juventus -, il mister ma anche il presidente federale, che hanno portato una ventata di aria nuova. Mancini è stato bravissimo a farci sentire una squadra forte come non ci eravamo più sentiti dopo la mancata qualificazioni al Mondiale. Anche grazie a una nuova filosofia: qui la prima difesa è l'attacco e in Italia e in Nazionale si era visto poco prima dell'arrivo di Mancini". Applausi al ct ma pure per gli avversari: "Dzeko? Un grandissimo a livello internazionale, non solo per la Bosnia. Ha fatto benissimo in tanti campionati diversi in cui ha giocato, ha forza fisica, tecnica, è cattivo sotto porta e a me piace moltissimo. Ma abbiamo studiato la partita d'andata, dove soffrimmo, e ora sappiamo come fare meglio".</p>
      <h3>"Ronaldo? A Torino parleremo, può far meglio che in passato"</h3>
      <p>Anche in Nazionale Bonucci viene inseguito da una questione molto juventina: <a href="https://www.repubblica.it/sport/calcio/serie-a/juventus/2019/11/10/news/juventus-milan_1-0_dybala_entra_e_segna_ronaldo_rompe_con_sarri-240812191/">l'uscita dal campo polemica di Ronaldo contro il Milan</a>, quel dolorino al ginocchio di cui si parlava a Torino ma scomparso con la nazionale portoghese. Bonucci sceglie una via diplomatica ma non troppo: "Ci sarà tempo per affrontare la questione, quando torneremo tutti a Torino avremo modo di parlare. Ci sono ancora tante partite da giocare, Cristiano avrà tante possibilità per fare anche meglio che in passato, raggiungere altri traguardi personali e per la Juventus"</p>
    </article>
  </body>
</html>