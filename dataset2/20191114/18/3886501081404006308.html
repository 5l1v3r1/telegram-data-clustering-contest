<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119312-narodna-stranka-montirani-proces-zbog-zbivanja-u-lucanima-po-nalogu-dijane-hrkalovic?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T18:25:04+00:00"/>
    <meta property="og:title" content="Narodna stranka: Montirani proces zbog zbivanja u Lučanima po nalogu Dijane Hrkalović"/>
    <meta property="og:description" content=" Član Predsedništva Narodne stranke Lazar Djurović izjavio je danas da je protiv njega, po nalogu bivše državne sekretarke MUP-a Dijane Hrkalović, pokrenut montiran politički proces povodom dogadjaja u Lučanima na dan lokalnih izbora u toj opštini, dok je njegov branilac Borivoje Borović rekao da je odbrana na sudjenju dokazala da Djurović nije počinio krivično delo i da nema nijednog dokaza protiv njega.&quot;Jasno je da iza svega stoje Dijana Hrkalović i SNS, koji je pokazao da ta skraćenica znači 'samo na silu', jer je to njihovo poimanje politike. Na dan lokalnih izbora u Lučanima, 16. decembra 2018. godine, došao sam u policiju da prijavim izborne nepravilnosti, a onda sam optužen za navodno nasilničko ponašanje po direktnom nalogu Dijane Hrkalović&quot;, rekao je Djurović novinarima posle sudjenja ispred Osnovnog suda u Ivanjici.Pored Djurovića, za dešavanja na dan lokalnih izbora u Lučanima optuženi su i predsednik Izvršnog odbora Dveri Borko Puškić i član Dveri iz Arandjelovca Uroš Savić.Navodeći da je na današnjem…"/>
  </head>
  <body>
    <article>
      <h1>Narodna stranka: Montirani proces zbog zbivanja u Lučanima po nalogu Dijane Hrkalović</h1>
      <address>
        <time datetime="2019-11-14T18:25:04+00:00">14 Nov 2019, 18:25</time>
      </address>
      <p> Član Predsedništva Narodne stranke Lazar Djurović izjavio je danas da je protiv njega, po nalogu bivše državne sekretarke MUP-a Dijane Hrkalović, pokrenut montiran politički proces povodom dogadjaja u Lučanima na dan lokalnih izbora u toj opštini, dok je njegov branilac Borivoje Borović rekao da je odbrana na sudjenju dokazala da Djurović nije počinio krivično delo i da nema nijednog dokaza protiv njega."Jasno je da iza svega stoje Dijana Hrkalović i SNS, koji je pokazao da ta skraćenica znači 'samo na silu', jer je to njihovo poimanje politike. Na dan lokalnih izbora u Lučanima, 16. decembra 2018. godine, došao sam u policiju da prijavim izborne nepravilnosti, a onda sam optužen za navodno nasilničko ponašanje po direktnom nalogu Dijane Hrkalović", rekao je Djurović novinarima posle sudjenja ispred Osnovnog suda u Ivanjici.<br/><br/>Pored Djurovića, za dešavanja na dan lokalnih izbora u Lučanima optuženi su i predsednik Izvršnog odbora Dveri Borko Puškić i član Dveri iz Arandjelovca Uroš Savić.<br/><br/>Navodeći da je na današnjem sudjenju, koje je trajalo četiri sata, kao svedok ispitana samo Danijela Luković, Borivoje Borović, advokat Lazara Djurovića, je ocenio da sudjenja širom Srbije traju satima "jer tužioci ne mogu da vode svedoke u pravcu kojim bi želeli, pošto ih vlast dovodi u neprijatnu situaciju da pokreću postupke bez zakonitih dokaza".<br/><br/>"Svedokinja je bila pristrasna, ona je članica SNS i odbornica te stranke. Nju je policija na dan izbora u Lučanima ceo dan vodala po bolnicama i zgradi policije, da bi danas rekla da nema nikakvo lekarsko uverenje o navodnim povredama i da joj je možda negde ostalo", rekao je Borović, koji je član Predsedništva Narodne stranke. <br/><br/>On je ocenio da je odbrana dokazala da nema krivičnog dela i izrazio očekivanje da će biti doneta oslobadjajuća presuda.<br/><br/>Sud je odbio predlog da bude saslušana i Dijana Hrkalović, a Borović je ukazao da su svi okrivljeni naveli kako je ceo postupak izbora i hapšenja u Lučanima vodila upravo bivša državna sekretarka MUP-a.<br/><br/>"Dijana Hrkalović je tada i prespavala u policiji i pojavila se u nekoj trenerčici, vikala je na načelnike policije, a kada je Lazar Djurović došao da podnese krivičnu prijavu zbog izbornih neregularnosti, on je odjednom okrivljen. Reč je, dakle, o montiranom postupku", rekao je Borović.<br/><br/>Advokat Vladimir Todorić, koji zastupa Puškića i Savića, ocenio je da su se dokazi tužilaštva već na današnjem početku sudjenja "razbili u paramparčad".<br/><br/>"Prvi svedok-oštećeni (Danijela Luković) danas je bukvalno pet puta promenila iskaz i na kraju nije imala objašnjenje za potpunu promenu iskaza i u odnosu na ono što je rekla u istrazi. Drugi svedok neće ni moći da bude saslušan, jer je greškom suda i tužilaštva bio prisutan u sudnici dok je saslušavana Danijela Luković", rekao je Todorić.<br/><br/>Naveo je da odbrana "sa velikom radošću" iščekuje saslušanje i preostala dva svedoka tužilaštva.<br/><br/>"Oni su tobožnji novinari, a zapravo je reč o aktivistima SNS iz Pančeva pod komandom batinaša koji su na dan izbora u Lučane došli da šire strah", rekao je Todorić.<br/><br/>Ocenio je da je odbrana "efektno dokazala" da je policijska operacija u Guči bila nezakonita, jer je Zakonom o policiji zabranjeno da se državni sekretar MUP-a i svi politički nameštenici mešaju u rad policije.<br/><br/>"Mi smo dokazali da su oni izdavali naredbe policiji u Guči, kojoj je bilo zabranjeno da uzimaju krivične prijave. Svrha zadržavanja Puškića i Djurovića, kao vodećih ljudi Saveza za Srbiju u Guči tokom izbora u opštini Lučani, bila je da se oni spreče da budu na terenu tog dana kako bi SNS nesmetano pokrao izbore", rekao je Todorić.</p>
    </article>
  </body>
</html>