<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_derzhgeokadastr-likviduyut-rada-uhvalila-sche-odin-zemelnij-zakonoproekt/938228"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T18:06:00+00:00"/>
    <meta property="og:title" content="Держгеокадастр ліквідують. Рада ухвалила ще один земельний законопроект"/>
    <meta property="og:description" content="Верховна Рада ухвалила у першому читанні законопроект, який передбачає повернення в управління місцевим громадам державні землі та ліквідацію Держгеокадастру. Документ підтримали 272 нардепів. &quot;За&quot; проголосували фракції &quot;Слуга народу&quot; та &quot;Голос&quot;. Пропонується, що сільським, ..."/>
  </head>
  <body>
    <article>
      <h1>Держгеокадастр ліквідують. Рада ухвалила ще один земельний законопроект</h1>
      <address><time datetime="2019-11-14T18:06:00+00:00">14 Nov 2019, 18:06</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938228_w_300.jpg?v=0"/>
        <figcaption>Землі повернуть громадам, кажуть автори законопроекту.</figcaption>
      </figure>
      <p>Верховна Рада ухвалила у першому читанні законопроект, який передбачає повернення в управління місцевим громадам державні землі та ліквідацію Держгеокадастру.</p>
      <p>Документ підтримали 272 нардепів.</p>
      <p>"За" проголосували фракції "Слуга народу" та "Голос".</p>
      <p>Пропонується, що сільським, селищним і міським радам повертаються повноваження щодо управління землями місцевих громад за межами населених пунктів.</p>
      <p>Тобто <b>землі повертаються до комунальної власності</b>, пише <a href="https://www.epravda.com.ua/news/2019/11/14/653726/">"Економічна правда"</a></p>
      <p>"Органи місцевого самоврядування у даний час контролюють лише близько десятої частини неприватизованих земель. У той же час управлінські рішення щодо землі, які приймаються чиновниками територіальних органів Держгеокадастру, далеко не завжди можуть розглядатися як такі, що відповідають інтересам сільських громад", — сказано у пояснювальній записці.</p>
      <p>Місцеві громади були позбавлені цього права з 1 січня 2002-го із набранням чинності Земельного кодексу.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_skasuvannya-moratoriyu-na-prodazh-zemli-plyusi-i-riziki/938073"/>
      </related>
      <p>Пропонується відмовитись від Держгеокадастру.</p>
      <p>Його замінить <b>сервісний орган, який займатиметься кадастровою діяльністю</b> та геопросторовими даними.</p>
      <p>Утримання Держгеокадастру коштувало платникам податків 2018-го 1,9 млрд грн.</p>
      <p>Відбувається <b>дерегуляція</b> земельних відносин.</p>
      <p>Скасовується необхідність погоджувати з Кабміном питання продажу іноземним компаніям земельних ділянок несільськогосподарського призначення державної та комунальної власності.</p>
      <p>"Вказані норми обмежують можливість внесення інвестицій в економіку України і необґрунтовані. Крім того, їх достатньо легко обійти, придбавши земельну ділянку на українську юридичну особу, а потім відчуживши її на користь іноземної юридичної особи", — пишуть автори законопроекту.</p>
      <p>Також передбачається <b>надати місцевим органам право самим змінювати цільове призначення</b> земельних ділянок приватної власності. Сьогодні ці погодження здійснює Верховна Рада, проте, як вказують автори, ці повноваження Рада майже не реалізує.</p>
      <p>"За три останні скликання парламентом не було прийнято жодного рішення із зазначеного питання, хоча зміна цільового призначення вказаних земель застосовується досить широко із застосуванням різноманітних схем із обходу закону", — сказано у пояснювальній записці.</p>
      <p>Крім цього, планується надати місцевим органам функції із здійснення контролю за використанням та охороною земель.</p>
      <blockquote>Верховна Рада у першому читанні підтримала скасування заборони на продаж землі сільськогосподарського призначення. "За" проголосували 240 депутатів, "проти" — 52.<br/><a href="https://gazeta.ua/articles/politics/_rada-poperedno-pidtrimala-vidkrittya-rinku-zemli/937969">227 голосів дала "Слуга народу"</a>, ще 13 — позафракційні.</blockquote>
    </article>
  </body>
</html>