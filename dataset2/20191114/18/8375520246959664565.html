<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T18:22:53+00:00"/>
    <meta property="og:title" content="Комітет ООН схвалив кримську резолюцію, де вперше зафіксовано поняття «агресія»"/>
    <meta property="og:description" content="Для оцінки ситуації в Криму вперше пропонується застосовувати термін «агресія» - відповідно до резолюції від 1974 року «Визначення агресії»"/>
  </head>
  <body>
    <article>
      <h1>Комітет ООН схвалив кримську резолюцію, де вперше зафіксовано поняття «агресія»</h1>
      <address>
        <time datetime="2019-11-14T18:22:53+00:00">14 Nov 2019, 18:22</time>
      </address>
      <h4>Для оцінки ситуації в Криму вперше пропонується застосовувати термін «агресія» - відповідно до резолюції від 1974 року «Визначення агресії»</h4>
      <p>Третій комітет Генасамблеї ООН схвалив проєкт резолюції «Ситуація з правами людини в Автономній Республіці Крим та місті Севастополь, Україна», у якому щодо АРК вперше застосовано визначення «агресія».</p>
      <p>Як повідомляє <a href="https://www.ukrinform.ua/rubric-crimea/2818520-komitet-oon-shvaliv-proekt-krimskoi-rezolucii-v-akij-vperse-zafiksuvali-ponatta-agresia.html">Укрінформ</a> з Нью-Йорку, «за» проголосували 67, проти 23, утрималися 82 учасника.<br/>Ініціатором резолюції виступила Україна, ще близько 40 країн є її співавторами. Це вже четвертий документ ООН щодо порушення прав людини в окупованому Криму. Крім частин, які повторюють попередні тексти, проєкт резолюції містить низку нових положень. Позицію України в комітеті представив заступник міністра закордонних справ Сергій Кислиця.</p>
      <p>Зокрема, для оцінки ситуації в Криму вперше пропонується застосовувати термін «агресія» - відповідно до резолюції від 1974 року «Визначення агресії». У тому документі, зокрема, визначено, що агресією є застосування збройних сили державою проти суверенітету, територіальної недоторканності чи політичної незалежності іншої держави. При цьому жодне набуття території чи особлива вигода, отримана внаслідок агресії, не є і не можуть бути визнані законними.</p>
      <p>1 з 4<br/><a href="https://glavcom.ua/news/komitet-oon-shvaliv-krimsku-rezolyuciyu-de-vpershe-zafiksovano-ponyattya-agresiya-640008.html#">на весь екран згорнути</a></p>
      <figure>
        <img src="https://glavcom.ua/img/gallery/6400/8/671498_big.jpg"/>
      </figure>
      <figure>
        <img src="https://glavcom.ua/img/gallery/6400/8/671499_big.jpg"/>
      </figure>
      <figure>
        <img src="https://glavcom.ua/img/gallery/6400/8/671500_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>У проєкті оновленої резолюції, як і в попередніх документах, зазначено, «що захоплення Криму силою є незаконним і таким, що порушує міжнародне право» і «що ці території мають бути негайно повернуті».<br/>Документ передбачає, що генеральний секретар ООН підготує на наступну, 75-ту сесію Генасамблеї ООН доповідь щодо її виконання.</p>
      <p>Крім засудження тортур з боку російської влади до політичних в’язнів, що застосовуються з метою отримання фальшивих зізнань, у документі констатується: «Окупація продовжує впливати на реалізацію соціальних та економічних прав жителів, у тому числі дітей, літніх людей та інвалідів».</p>
      <p>Як і в попередніх резолюціях, нинішній проєкт засуджує факти насилля щодо жителів Криму. Водночас у ньому є нові положення, зокрема про те, що нинішня «політика та практика Російської Федерації становлять постійну загрозу та унеможливлюють проживання в Криму й змушують населення виїжджати з півострова».</p>
      <p>У документі міститься нагадування, що індивідуальні чи масові насильницькі переміщення, а також депортація з окупованих територій на територію окупаційної держави чи в будь-яку іншу країну заборонені міжнародним гуманітарним законодавством.</p>
      <p>«…Російська Федерація проводить політику та практику, спрямовану на зміну демографічної структури в Криму», - ідеться в документі.</p>
      <p>При цьому уточняється, що «окупаційна влада не може депортувати чи переміщувати власне цивільне населення на окуповану територію».</p>
      <p>У проєкті рішуче засуджуються масове затримання правозахисників під приводом боротьби з тероризмом та інші форми репресій щодо них, у тому числі щодо активістів громадянської ініціативи Кримська солідарність, яка документує порушення на півострові та надає гуманітарну допомогу родинам жертв політично мотивованих переслідувань.</p>
      <p>Резолюція позитивно оцінює звільнення Росією та Україною утримуваних осіб 7 вересня 2019 року і закликає Російську Федерацію звільнити всіх українських громадян, котрі незаконно утримуються, та забезпечити безпечне повернення їх в Україну.</p>
      <p>У документі засуджуються всі спроби Росії легалізувати її намагання анексувати Крим, у тому числі автоматичне нав’язування російського громадянства, проведення незаконних виборчих кампаній та зміну демографічної структури населення Криму.</p>
      <p>Серед вимог до Росії додалася нова: утримуватися від арешту чи кримінального переслідування мешканців Криму за незлочинні дії чи думки, висловлені в тому числі в коментарях чи повідомленнях у соціальних мережах до окупації, та звільнити всіх жителів Криму, які були заарештовані або ув'язнені за такі дії.</p>
      <p>У проєкті резолюції також передбачена вимога до Росії співпрацювати зі Спеціальною моніторинговою місією ОБСЄ, яка повинна мати безпечний і безперешкодний доступ до всієї території України, включаючи Автономну Республіку Крим та місто Севастополь.</p>
      <p>У документі міститься заклик до країн-членів продовжувати адвокацію України на двосторонніх та багатосторонніх форумах заради дотримання прав людини, у тому числі шляхом засудження порушень та зловживань у Криму.</p>
      <p>За процедурою текст резолюції, схвалений комітетом ГА ООН, має бути винесено на розгляд Генеральної Асамблеї у грудні.</p>
      <p>Раніше Генасамблея ООН ухвалила три резолюції щодо порушення прав людини в Криму – у 2016, 2017 та 2018 роках, проте Росія проігнорувала їх виконання.<br/>Третій комітет Генеральної Асамблеї ООН розглядає соціальні, гуманітарні та культурні питання.</p>
      <related>
        <a href="https://glavcom.ua/country/incidents/v-oon-nazvali-viynu-na-donbasi-naystarishim-konfliktom-u-sviti-639803.html"/>
        <a href="https://glavcom.ua/news/zavtra-komitet-oon-rozglyane-krimsku-rezolyuciyu-shchodo-prav-lyudini--639708.html"/>
        <a href="https://glavcom.ua/news/stalo-vidomo-hto-zaminit-zerkal-u-mizhnarodnih-sudah-639432.html"/>
      </related>
    </article>
  </body>
</html>