<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684327/sima-makedonikon-proionton-pano-apo-2000-epicheiriseis-endiaferth"/>
    <meta property="og:site_name" content="enikos.gr"/>
    <meta property="article:published_time" content="2019-11-14T18:17:00+00:00"/>
    <meta property="og:title" content="Σήμα μακεδονικών προϊόντων: Πάνω από 2.000 επιχειρήσεις ενδιαφέρθηκαν ήδη για την απόκτησή του"/>
    <meta property="og:description" content="Η επιλογή και σχεδίαση του σήματος έγινε με ιδιαίτερη προσοχή, λαμβάνοντας υπόψη όλα τα οριζόμενα στη Συμϕωνία των Πρεσπών..."/>
  </head>
  <body>
    <article>
      <h1>Σήμα μακεδονικών προϊόντων: Πάνω από 2.000 επιχειρήσεις ενδιαφέρθηκαν ήδη για την απόκτησή του</h1>
      <address>
        <time datetime="2019-11-14T18:17:00+00:00">14 Nov 2019, 18:17</time>
      </address>
      <p>Παρουσία του πρωθυπουργού, Κυριάκου Μητσοτάκη, παρουσιάστηκε σήμερα επισήμως, στη Θεσσαλονίκη, το Συλλογικό<a href="https://www.enikos.gr/politics/684316/afto-einai-to-sima-gia-ta-makedonika-proionta-ti-dilose-o-kyriako%CE%A3%CE%AE%CE%BC%CE%B1"> Σήμα</a> με ονομασία που περιλαμβάνει τον όρο "Μακεδονία", το οποίο πρόκειται να κατατεθεί άμεσα στο Γραϕείο Διανοητικής Ιδιοκτησίας της ΕΕ (EUIPO) στο Αλικάντε της Ισπανίας.</p>
      <p>Για τη δωρεάν απόκτηση του σήματος έχουν ήδη εκϕράσει ενδιαϕέρον τουλάχιστον 2000 επιχειρήσεις, όπως δήλωσε ο πρόεδρος του Συνδέσμου Εξαγωγέων (ΣΕΒΕ), δρ. Γεώργιος Κωνσταντόπουλος, απαντώντας σε σχετικό ερώτημα του ΑΠΕ-ΜΠΕ.</p>
      <p>Διευκρίνισε δε, στη διάρκεια της συνέντευξης Τύπου, ότι οι ιδιαιτερότητες και τα επιμέρους στοιχεία του νέου σήματος, που στόχο έχει την προστασία των εμπορικών σημάτων ακόμη και των μικρών επιχειρήσεων που παράγουν στις τρεις περιϕέρειες της Μακεδονίας, θα παρουσιαστούν στις 13 Δεκεμβρίου, σε νέα εκδήλωση, σε συνεργασία με το Ευρωπαϊκό Κοινοβούλιο.</p>
      <p>Από την πλευρά του, ο πρόεδρος του Δικηγορικού Συλλόγου Θεσσαλονίκης, Ευστάθιος Κουτσοχήνας, διευκρίνισε στο ΑΠΕ-ΜΠΕ ότι η διαδικασία απονομής του δικαιώματος του Συλλογικού Σήματος αναμένεται να ολοκληρωθεί στο πρώτο μισό του 2020. "Η κατάθεση του σήματος στο Αλικάντε είναι θέμα ημερών. Θα ακολουθήσει η διαδικασία ελέγχου μέχρι να απομενηθεί το δικαίωμα, η οποία διαρκεί λίγους μήνες. Εντός δύο μηνών από την κατάθεση του σήματος θα κατατεθεί και ο κανονισμός χρήσης του" εξήγησε.</p>
      <p>"΄Οταν ήρθε η καταιγίδα της Συμϕωνίας των Πρεσπών, δεν είχαμε καν ομπρέλα να φυλαχτούμε (...) Στις διεθνείς αρένες οι νόμοι είναι αμείλικτοι. Μέχρι σήμερα δεν είχαμε κανένα όπλο στη διαθεση μας, για να υπερασπιστούμε το αυτονόητο. Επιχειρήσεις που επί 100 χρόνια παράγουν στη μακεδονική γη έπρεπε ξαϕνικά να αποδείξουν πως δεν είναι ελέϕαντες" σημείωσε ο δρ. Κωνσταντόπουλος, επισημαίνοντας ότι με το συλλογικό σήμα ξεκινά ένα rebranding από το σημείο μηδέν, γιατί μέχρι σήμερα δεν είχαμε τίποτα, οπότε και αναλάβαμε την πρωτοβουλία για την καταχώρηση του συλλογικού σήματος". Μάλιστα, ευχαρίστησε προσωπικά τον πρωθυπουργό, Κυριάκο Μητσοτάκη, για το γεγονός ότι στάθηκε δίπλα στους επιχειρηματίες και τον ΣΕΒΕ με αμέριστο και ουσιαστικο ενδιαφέρον, τόσο ως αρχηγός της αξιωματικής αντιπολίτευσης, όσο και ως πρωθυπουργός. Ευχαρίστησε επίσης το υπουργείο Εξωτερικών και τα στελέχη του, καθώς και τον υφυπουργό Εσωτερικών (Μακεδονίας-Θράκης) Θεόδωρο Καράογλου, τους περιφερειάρχες και τους παραγωγικούς φορείς, όπως τον Σύνδεσμο Βιομηχανιών Ελλάδας και τα επιμελητήρια, ενώ εξέφρασε την επιθυμία οι επιχειρηματίες να έχουν κοντά τους το Enterprise Greece σε όλες τις εκθέσεις.</p>
      <p>
        <b>Πώς έγινε η επιλογή και σχεδίαση του σήματος</b>
      </p>
      <p>Κατά τον δρα Κωνσταντόπουλο, η επιλογή και σχεδίαση του σήματος έγινε με ιδιαίτερη προσοχή, "λαμβάνοντας υπόψη όλα τα οριζόμενα στη Συμϕωνία των Πρεσπών", ώστε να περιοριστούν όσο το δυνατόν περισσότερο οι αρνητικές επιπτώσεις και να δημιουργηθεί μια ομπρέλα προστασίας για τα ελληνικά μακεδονικά προϊόντα. Στο σήμα η ϕράση "MACEDONIA THE GREAT" έχει στόχο να συνδέσει τα προϊόντα της βορειοελλαδικής γης, τόσο με την πλούσια ιστορία της, όσο και με τη χώρα καθεαυτήν, αϕού τα γράμματα "GR" στο "GREAT" είναι τονισμένα, ώστε να παραπέμπει στο διεθνές σήμα της Ελλάδας (GR).</p>
      <p>Παρουσιάζοντας το σήμα σήμερα, στο πλαίσιο του Thessaloniki Summit, ο Στράτος Τσαχπίνης, που είχε την εικαστική επιμέλεια, επισήμανε ότι στο "μ" που κυριαρχεί στο σήμα, η μία ευθεία παραπέμπει σε αρχαία κολώνα, ενώ υπάρχει επίσης ένα τραπέζιο και ένα τρίγωνο, από το "Δ" της λέξης Μακεδονία. Στην αγγλόϕωνη εκδοχή της, η λέξη "Macedonia" επιλέχθηκε να γραϕτεί με "C" και όχι με "Κ", καθώς η πρώτη γραϕή αϕενός "επιστρέϕει" πολλαπλάσια αποτελέσματα στην αναζήτηση του google και αϕετέρου σχετίζεται με περισσότερες καταχωρήσεις ελληνικών επιχειρήσεων. Τα χρώματα του εύχρηστου σήματος -λευκό και μπλε- παραπέμπουν στα ελληνικά χρώματα. Το δε τραπεζιο, που αποτελεί μέρος του "μ", μπορεί να αλλάξει ανά κατηγορία προϊόντος, αποκτώντας για παράδειγμα το σχήμα φύλλου για ένα αγροτικό προϊον ή μπουκαλιού για έναν οίνο.</p>
      <p>Ο Σύνδεσμος Εξαγωγέων (ΣΕΒΕ) θα προτείνει στις εταιρείες που παράγουν στην περιοχή της Μακεδονίας και εξάγουν (και θέλουν να τονίσουν ότι τα προϊόντα τους είναι και μακεδονικά και ελληνικά) να χρησιμοποιούν το σήμα – σφραγίδα που δημιούργησε για αυτό τον σκοπό, σε συσκευασίες, προωθητικό υλικό κλπ.</p>
      <p>Υπενθυμίζεται ότι ο κανονισμός χρήσης έχει ως στόχο να μη γίνεται malpractice (σ.σ κατάχρηση) του σήματος αυτού από διάφορες επιχειρήσεις οι οποίες δεν παράγουν προϊόντα μακεδονικής γης</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/683354/espa-prostheta-kefalaia-3-ekat-evro-gia-exagogikes-epicheiriseis%0A%20%20%20%20%0A"/>
        <a href="http://www.enikos.gr/economy/679859/makedonika-proionta-se-liges-imeres-i-parousiasi-tou-simatos-ti-s%0A%20%20%20%20%0A"/>
        <a href="http://www.enikos.gr/economy/678590/meiosi-5-tis-prokatavolis-forou-gia-tis-epicheiriseis%0A%20%20%20%20%0A"/>
        <a href="http://www.enikos.gr/economy/678430/merisma-138-ekat-evro-kai-se-epicheiriseis-poies-afora-kai-pos-th%0A%20%20%20%20%0A"/>
        <a href="http://www.enikos.gr/economy/684215/antistrofi-metrisi-gia-to-telos-ton-endiameson-ekptoseon%0A%20%20%20%20%0A"/>
        <a href="http://www.enikos.gr/economy/684267/sto-sfyri-dekades-akinita-ofeileton-poioi-bainoun-sto-mikroskopio%0A%20%20%20%20%0A"/>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/684177/ti-provlepei-i-ypourgiki-apofasi-gia-ti-chrysi-viza-pote-kai-ypo-%0A%20%20%20%20%0A"/>
      </related>
    </article>
  </body>
</html>