<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197393/vroytsis-den-yparxei-sxediasmos-gia-polisi-12-dis-eyro-lixiprothesmon-asfalistikon-ofeilon-se-funds"/>
    <meta property="og:site_name" content="CNN.gr"/>
    <meta property="article:published_time" content="2019-11-14T18:00:02+00:00"/>
    <meta property="og:title" content="Βρούτσης: Δεν υπάρχει σχεδιασμός για πώληση 12 δισ. ευρώ ληξιπρόθεσμων ασφαλιστικών οφειλών σε funds"/>
    <meta property="og:description" content="«Δεν υπάρχει κανένας σχεδιασμός για την πώληση 12 δισ. ευρώ ληξιπρόθεσμων ασφαλιστικών οφειλών σε funds, όπως αναφέρεται σε σχετικό δημοσίευμα»: με αυτή τη..."/>
  </head>
  <body>
    <article>
      <h1>Βρούτσης: Δεν υπάρχει σχεδιασμός για πώληση 12 δισ. ευρώ ληξιπρόθεσμων ασφαλιστικών οφειλών σε funds</h1>
      <h2>«Δεν υπάρχει κανένας σχεδιασμός για την πώληση 12 δισ. ευρώ ληξιπρόθεσμων ασφαλιστικών οφειλών σε funds, όπως αναφέρεται σε σχετικό δημοσίευμα»: με αυτή τη λακωνική δήλωση σχολίασε το ρεπορτάζ του πρακτορείου Reuters ο υπουργός Εργασίας και Κοινωνικών Υποθέσεων Γιάννης Βρούτσης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 20:00 , 14 November 2019 - 20:02</p>
      <p>Το <b>Reuters</b> μετέδωσε σήμερα η ελληνική κυβέρνηση επιδιώκει να δώσει<b> ώθηση στις επενδύσεις</b> και να επιλύσει ακανθώδη προβλήματα που επηρεάζουν τις προοπτικές οικονομικής ανάκαμψης, συμπεριλαμβανομένων και των προβληματικών δανείων που κατακλύζουν τον τραπεζικό τομέα.</p>
      <p>«Υπάρχει η στρατηγική για την πώληση ληξιπρόθεσμων οφειλών που το σύστημα κοινωνικής ασφάλισης δεν έχει καταφέρει να ανακτήσει τα προηγούμενα χρόνια» σημείωσε κυβερνητικός αξιωματούχος στο πρακτορείο.</p>
      <p>Το σχέδιο, έμπνευσης του υπουργού Εργασίας και Κοινωνικής Ασφάλισης, Νότη Μηταράκη, έχει στόχο την πώληση ενός πρώτου πακέτου<b> 12 δισ. ευρώ από συνολικές ληξιπρόθεσμες οφειλές 35 δισ. ευρώ</b> που έχουν εγγραφεί στα βιβλία των ασφαλιστικών ταμείων.</p>
      <p>Η<b> διαδικασία δεν θα περιλαμβάνει τιτλοποίηση,</b> γιατί η έκδοση καλυμμένων χρεωγράφων μπορεί να θεωρηθεί δανεισμός και να αντιμετωπίσει εμπόδια από την Eurostat. Αντίθετα, η κυβέρνηση θα επιδιώξει να πουλήσει τις ληξιπρόθεσμες οφειλές σε ιδιώτες επενδυτές για να λάβει προκαταβολική πληρωμή σε ρευστό και να συμφωνήσει σε ένα σύστημα διαμοιρασμού των κερδών από το όποιο ποσό ανακτηθεί.</p>
      <p>Οι ενδιαφερόμενοι αγοραστές θα πρέπει να χρησιμοποιήσουν κάποιον διαχειριστή, όπως κάνουν και τα <b>εξειδικευμένα funds</b> τα οποία αγοράζουν μη εξυπηρετούμενα δάνεια από τις τράπεζες.</p>
      <p>Το σχέδιο της κυβέρνησης θα θέτει ως ημερομηνία εκκίνησης την 31η Δεκεμβρίου του 2014, το οποίο σημαίνει ότι θα προσπαθήσει να πουλήσει ληξιπρόθεσμες οφειλές που είχαν συσσωρευτεί ως τότε. Θα επικεντρωθεί σε<b> χρωστούμενα ποσά άνω των 100.000 ευρώ</b>. Δεν θα περιλαμβάνει ληξιπρόθεσμες οφειλές αυτοαπασχολούμενων ή οφειλές που έχουν ρυθμιστεί.</p>
      <blockquote>«Είναι ένας τρόπος να λάβουμε άμεσα χρήματα προκαταβολικά και να βελτιώσουμε τη δυνατότητα μας να επικεντρωθούμε στη συλλογή των πιο πρόσφατων ληξιπρόθεσμων οφειλών» σημείωσε ο αξιωματούχος.</blockquote>
      <p>Σύμφωνα με το πρακτορείο, η κυβέρνηση θέλει να έχει οργανώσει την όλη διαδικασία ως το τέλος του έτους και να προχωρήσει με προπαρασκευαστικές εργασίες στο πρώτο τρίμηνο του επόμενου έτους, ώστε οι πωλήσεις να γίνουν στο δεύτερο τρίμηνο του 2020.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197379/titlopoiisi-xreon-pros-ta-asfalistika-tameia-exetazei-i-kyvernisi">Τιτλοποίηση χρεών προς τα ασφαλιστικά ταμεία εξετάζει η κυβέρνηση</a>
        </li>
        <li>
          <a href="https://www.cnn.gr/oikonomia/story/197350/staikoyras-mexri-tis-arxes-dekemvrioy-i-proori-apopliromi-toy-dnt">Σταϊκούρας: Μέχρι τις αρχές Δεκεμβρίου η πρόωρη αποπληρωμή του ΔΝΤ</a>
        </li>
        <li>
          <a href="https://www.cnn.gr/news/politiki/story/197003/xatzidakis-gia-deh-den-mporei-na-ginei-eksygxronismos-me-mantzoynia-kai-eyxes">Χατζηδάκης για ΔΕΗ: Δεν μπορεί να γίνει εκσυγχρονισμός με μαντζούνια και ευχές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/452/oikonomia">ΟΙΚΟΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/18616/asfalistika-tameia">ΑΣΦΑΛΙΣΤΙΚΑ ΤΑΜΕΙΑ</a>
        </li>
        <li>
          <a href="https://www.cnn.gr/eidhseis/tag/43547/giorgos-alogoskoyfhs">ΓΙΩΡΓΟΣ ΑΛΟΓΟΣΚΟΥΦΗΣ</a>
        </li>
        <li>
          <a href="https://www.cnn.gr/eidhseis/tag/6264/elliniki-oikonomia">ΕΛΛΗΝΙΚΗ ΟΙΚΟΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/11080/giannis-vroytsis">ΓΙΑΝΝΗΣ ΒΡΟΥΤΣΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197407/snapshot/2404554.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197432/snapshot/AP_18320470549082.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197431/snapshot/2337760.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197436/snapshot/2735833.jpg"/>
      </figure>
    </article>
  </body>
</html>