<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621527/%D9%85%D8%AE%D8%A7%D9%84%D9%81%D8%AA-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D8%B3%D8%AA%D8%A7%D9%86%E2%80%8C%D9%87%D8%A7-%D8%A8%D8%A7-%D8%B7%D8%B1%D8%AD-%D8%AC%D8%AF%D8%A7%DB%8C%DB%8C-%D8%B1%DB%8C-%D8%A7%D8%B2-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T18:46:00+00:00"/>
    <meta property="og:title" content="مخالفت شورای عالی استان‌ها با طرح جدایی ری از تهران"/>
    <meta property="og:description" content="رییس شورای عالی استانها جزئیات اجلاس امروز این شورا از جمله جدایی ری از تهران را تشریح کرد."/>
  </head>
  <body>
    <article>
      <h1>مخالفت شورای عالی استان‌ها با طرح جدایی ری از تهران</h1>
      <address>
        <time datetime="2019-11-14T18:46:00+00:00">14 Nov 2019, 18:46</time>
      </address>
      <p>
        <i>رییس شورای عالی استانها جزئیات اجلاس امروز این شورا از جمله جدایی ری از تهران را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرتضی الویری در حاشیه برگزاری بیست و پنجمین اجلاس عمومی شورای عالی استان‌ها در جمع خبرنگاران اظهار کرد: در این جلسه یکی از مسائلی که با وزیر راه و شهرسازی مطرح شد مربوط به ساختمان‌های شورای عالی استان‌ها در استان‌های مختلف بود. متاسفانه نه در تهران و نه در سایر استان‌های دیگر شورای عالی استان‌ها ساختمانی ندارد و جلسات خود را در ساختمان استانداری یا فرمانداری برگزار می‌کند که در این جلسه وزیر راه موافقت کرد در تهران و سایر استان‌ها زمین‌هایی را برای احداث ساختمان‌های شورای عالی استان‌ها فراهم و در اختیار شوراها قرار بدهد.</p>
      <p>رئیس شورای عالی استان‌ها ادامه داد: یکی دیگر از موضوعاتی که در این جلسه مطرح شد، مربوط به امنیت راه‌های حمل و نقلی بود و در واقع یکی از موضوعاتی که به طور ویژه مورد تاکید و پیگیری قرار دارد، توسعه حمل و نقل ریلی در استان‌های مختلف است که این مسئله نیز مورد توجه وزیر راه و شهرسازی قرار گرفت.</p>
      <figure>
        <img src="https://aftabnews.ir/files/fa/news/1398/8/23/359317_612.jpeg"/>
      </figure>
      <p>الویری افزود: موضوع بازآفرینی شهری و نوسازی بافت‌های فرسوده از جمله مسائلی است که در جلسه امروز به‌ آن اشاره شد. دولت متعهد است سالانه ۲۷۰ محله را بازآفرینی کند که این مسئله نیز با همکاری مدیریت شهری عملیاتی خواهد شد.</p>
      <p>الویری همچنین به سایر موضوعات دیگر در جلسه امروز شورای عالی استان‌ها با وزیر راه و شهرسازی اشاره کرد و افزود: توسعه بر مبنای شبکه حمل و نقل ریلی (COD) از دیگر مسائلی است که در این جلسه به آن اشاره شد به طوریکه ما می‌توانیم از فضاهای ایستگاه‌های مترو برای بلندمرتبه‌سازی استفاده کنیم تا شهروندان بدون اینکه نیاز به جابجایی در سطح شهر را داشته باشند کارهای مورد نیاز خود را در این مجتمع‌ها انجام دهند.</p>
      <p>وی همچنین به مسئله تاب‌آوری شهری اشاره کرد و گفت: این مسئله بسیار مهمی است که مورد توجه شوراها و وزارت راه و شهرسازی است. یکی دیگر از موضوعاتی که در جلسه امروز به آن اشاره شد مسئله جدایی ری از تهران است که شورای عالی استان‌ها مخالف این طرح است.</p>
    </article>
  </body>
</html>