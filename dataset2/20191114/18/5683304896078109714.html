<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/14/rahul-gandhi-on-supreme-court-rafale-ruling-says-opened-a-huge-door-to-an-investigation.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T18:42:00+00:00"/>
    <meta property="og:title" content="സുപ്രീം കോടതി തുറന്നത് ‘വലിയ വാതിൽ’; റഫാൽ ജെപിസി അന്വേഷിക്കണം: രാഹുൽ"/>
    <meta property="og:description" content="ന്യൂഡൽഹി ∙ റഫാൽ യുദ്ധവിമാന ഇടപാടിൽ കേന്ദ്ര സർക്കാരിനു ക്ലീൻചിറ്റ് നൽകിയതിനെതിരെ നൽകിയ പുനഃപരിശോധന ഹർജികൾ സുപ്രീം കോടതി തള്ളിയെങ്കിലും ഇടപാടിലെ.atest News. Malayalam News. Malayala Manorama. Manorama Online.Rafale Verdict. Top Court.Supreme Court. Yashwant Sinha. Arun Shourie. lawyer Prashant Bhushan. മനോരമ ന്യൂസ്. റഫാല്‍ പുനഃപരിശോധനാ ഹര്‍ജി. റഫാൽ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സുപ്രീം കോടതി തുറന്നത് ‘വലിയ വാതിൽ’; റഫാൽ ജെപിസി അന്വേഷിക്കണം: രാഹുൽ</h1>
      <address><time datetime="2019-11-14T18:42:00+00:00">14 Nov 2019, 18:42</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ റഫാൽ യുദ്ധവിമാന ഇടപാടിൽ കേന്ദ്ര സർക്കാരിനു ക്ലീൻചിറ്റ് നൽകിയതിനെതിരെ നൽകിയ പുനഃപരിശോധന ഹർജികൾ സുപ്രീം കോടതി തള്ളിയെങ്കിലും ഇടപാടിലെ അഴിമതിയെക്കുറിച്ചു അന്വേഷിക്കുന്നതിനുള്ള വലിയ വാതിലാണ് തുറന്നിരിക്കുന്നതെന്നു കോൺഗ്രസ് നേതാവ് രാഹുൽ ഗാന്ധി. ചീഫ് ജസ്റ്റിസ് രഞ്ജന്‍ ഗൊഗോയി, ജസ്റ്റിസുമാരായ എസ്.കെ. കൗള്‍, കെ.എം. ജോസഫ് എന്നിവരടങ്ങുന്ന ബെഞ്ചാണ് ഹർജികൾ തള്ളിയത്. ഇതിൽ ജസ്റ്റിസ് കെ.എം.ജോസഫ് എഴുതിയ വിധിന്യായം ചൂണ്ടിക്കാട്ടിയാണ് റഫാൽ ഇടപാടിൽ സംയുക്ത പാർലമെന്ററി സമിതി (ജെപിസി) അന്വേഷണ വേണമെന്ന് രാഹുൽ ഗാന്ധി ട്വിറ്ററിൽ ആവശ്യപ്പെട്ടത്.</p>
      <p>ഫ്രഞ്ച് കമ്പനിയായ ഡാസോ ഏവിയേഷനില്‍നിന്നു 36 യുദ്ധവിമാനങ്ങള്‍ 59.000 കോടി രൂപയ്ക്കു വാങ്ങാനുള്ള കരാറില്‍ അഴിമതി നടന്നുവെന്ന ആരോപണത്തില്‍ കോടതി മേല്‍നോട്ടത്തില്‍ അന്വേഷണം വേണമെന്ന ഹര്‍ജി ‍ഡിസംബർ 14-ന് സുപ്രീം കോടതി തള്ളിയിരുന്നു. ഇതിനെതിരെ നൽകിയ പുനഃപരിശോധനാ ഹർജികളിൽ കഴമ്പില്ലെന്നും കേസില്‍ വിശദമായ അന്വേഷണത്തിന് ഉത്തരവിടേണ്ട ആവശ്യമുണ്ടെന്നു കരുതുന്നില്ലെന്നും കാണിച്ചാണ് മൂന്നംഗ ബെഞ്ച് തള്ളിയത്. ചീഫ് ജസ്റ്റിസും ജസ്റ്റിസ് എസ്.കെ. കൗളും ചേർന്ന് ഒരു വിധി പുറപ്പെടുവിച്ചപ്പോൾ കെ.എം. ജോസഫ് പ്രത്യേക വിധിന്യായം എഴുതി. മറ്റു രണ്ടു പേരുടെയും വിധി അംഗീകരിച്ചുകൊണ്ടു തന്നെയായിരുന്നു ഇത്.</p>
      <p>കെ.എം. ജോസഫിന്റെ വിധിന്യായത്തിലെ ചില പരാമർശങ്ങൾ ചൂണ്ടിക്കാണിച്ചുകൊണ്ടാണ് റഫാൽ ഇടപാടിലെ ക്രമക്കേട് അന്വേഷിക്കാൻ ജെപിസി രൂപീകരിക്കണമെന്ന് രാഹുൽ ഗാന്ധി ആവശ്യപ്പെട്ടത്. അഴിമതി നിരോധന നിയമപ്രകാരം സിബിഐക്ക് സർക്കാരിൽ നിന്ന് അനുമതി ലഭിക്കുകയും കക്ഷികൾ സിബിഐയെ സമീപിക്കുകയും ചെയ്താൽ റഫാൽ ഇടപാടിൽ എഫ്‌ഐആർ റജിസ്റ്റർ ചെയ്യാമെന്നായിരുന്നു കെ.എം. ജോസഫിന്റെ വിധിന്യായത്തിലെ പരാമർശം.</p>
      <figure>
        <iframe data-src="https://twitter.com/RahulGandhi/status/1194930414894215174?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പ്രതിരോധ മേഖലയിലെ ഏറ്റവും വലിയ അഴിമതി എന്ന നിലയില്‍ മോദി സര്‍ക്കാരിനെതിരെ പ്രതിപക്ഷം ഉയര്‍ത്തിക്കാട്ടിയ ആരോപണമാണ് സുപ്രീം കോടതി വ്യാഴാഴ്ച തള്ളിയത്. മോദി സര്‍ക്കാരിനു ക്ലീന്‍ ചിറ്റ് നല്‍കിയ വിധിക്കെതിരെ ബിജെപി വിമതരും മുന്‍കേന്ദ്രമന്ത്രിമാരുമായ യശ്വന്ത് സിന്‍ഹ, അരുണ്‍ ഷൂറി, മുതിര്‍ന്ന അഭിഭാഷകന്‍ പ്രശാന്ത് ഭൂഷണ്‍, എന്നിവരാണു പുനഃപരിശോധനാ ഹര്‍ജികൾ സമർപ്പിച്ചത്.</p>
      <p><b>English Summary:</b> "Opened A Huge Door...": Rahul Gandhi On Supreme Court Rafale Ruling</p>
    </article>
  </body>
</html>