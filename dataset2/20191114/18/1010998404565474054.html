<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/guardiola-blagodari-na-vseki-edin-ot-fenovete-na-siti-patuvali-za-ukrajna.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T18:27:00+00:00"/>
    <meta property="og:title" content="Гуардиола благодари на всеки един от феновете на &quot;Сити&quot;, пътували за Украйна"/>
    <meta property="og:description" content="114 привърженици на английския шампион получиха специално писмо"/>
  </head>
  <body>
    <article>
      <h1>Гуардиола благодари на всеки един от феновете на "Сити", пътували за Украйна</h1>
      <h2>114 привърженици на английския шампион получиха специално писмо</h2>
      <address>
        <time datetime="2019-11-14T18:27:00+00:00">14 Nov 2019, 18:27</time>
      </address>
      <p>Английският шампион "Манчестър Сити" благодари по специален начин на всеки един от 114-те запалянковци, които пътуваха за гостуването на "Шахтьор" Донецк в откриващия кръг от груповата фаза на Шампионската лига. Заради подкрепата си в двубоя на 18 септември запалянковците получиха специално писмо лично адресирано и подписано от мениджъра на "гражданите" Пеп Гуардиола. 114-те привърженици изминаха разстоянието от близо 6500 км до Харков, където "Шахтьор" домакинства, и видяха класическата победа на "Сити".</p>
      <p>Наградата им е правото да заемат едни от най-хубавите места на "Етихад" за реванша с "Шахтьор". Те ще седнат на отопляеми позиции зад скамейките, гледащи към тунела. Комфортът им ще допълни възможността да се хранят от специално петстепенно меню. Този пакет с удобства по принцип струва 600 паунда.</p>
      <figure>
        <img src="https://img.bg.sof.cmestatic.com/media/images/640x/Nov2019/2112023453.jpg"/>
      </figure>
      <p>
        <b>Един от 114-те на запалянковци на "Сити" в Харков - Дарън Пейдж, публикува посланието на Гуардиола:</b>
      </p>
      <p>
        <i>"Скъпи Дарън</i>
      </p>
      <p>
        <i>В сряда, 18 септември 2019 г., ти и още 113 верни фенове изминахте дългия път за мача с "Шахтьор" Донецк в Украйна. Възползвам се от предоставената ми възможност да ви благодаря.</i>
      </p>
      <p>
        <i>За нас беше страхотно, че страртирахме кампанията си в Шампионската лига с победа. Изправихме се срещу труден съперник в лицетото на "Шахтьор". Мисля, че играхме добре, контролирахме събитията на терена и заслужихме победата.</i>
      </p>
      <p>
        <i>Вашата подкрепа в подобни мачове означава много за нас. Както съм казвал и преди - ние сме нищо без феновете.</i>
      </p>
      <p>
        <i>В знак на благодарност, бихме искали да ви поканим на едно по-различно преживяване в реванша с "Шахтьор" Донецк на 26 ноември 2019 г.</i>
      </p>
      <p>
        <i>От името на играчите и всички служители, бих искал отново да ви благодаря за невероятната подкрепа.</i>
      </p>
      <p>
        <i>Пеп Гуардиола"</i>
      </p>
      <figure>
        <img src="https://img.bg.sof.cmestatic.com/media/images/640x/Nov2019/2112023454.jpg"/>
      </figure>
    </article>
  </body>
</html>