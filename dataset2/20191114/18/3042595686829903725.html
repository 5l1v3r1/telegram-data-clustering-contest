<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/76-milliarder-i-avgiftsgap-mellom-ap-og-sp/71815812"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T18:33:08+00:00"/>
    <meta property="og:title" content="7,6 milliarder i avgiftsgap mellom Ap og Sp"/>
    <meta property="og:description" content="3,8 milliarder: Det tallet er Ap og Sp enige om. Men mens Ap skjerper avgiftene med drøye 3,8 milliarder, kutter Sp like mye. Ifølge Trygve Slagsvold Vedum betyr økte avgifter større sosiale og geografiske forskjeller mellom folk."/>
  </head>
  <body>
    <article>
      <h1>7,6 milliarder i avgiftsgap mellom Ap og Sp</h1>
      <h2>3,8 milliarder: Det tallet er Ap og Sp enige om. Men mens Ap skjerper avgiftene med drøye 3,8 milliarder, kutter Sp like mye. Ifølge Trygve Slagsvold Vedum betyr økte avgifter større sosiale og geografiske forskjeller mellom folk.</h2>
      <address><time datetime="2019-11-14T18:33:08+00:00">14 Nov 2019, 18:33</time> by <a rel="author">Kirsten Karlsen</a></address>
      <p>- Jeg tror grasrota i Ap er 100 prosent enige med meg. De fleste som stemte på Ap i 2013, mener avgiftsnivået var bedre under de rødgrønne enn det er nå under dagens regjering, sier Vedum til Dagbladet.</p>
      <p>
        <b>- Hvor tar du pengene fra, Trygve? Det er synd Sp faller for fristelsen til å bruke penger de ikke har, sier Ap's Hadia Tajik.</b>
      </p>
      <p>I Sps alternative statsbudsjett er det særlig kutt i dieselavgiften, elavgiften, momskutt på buss, trikk og tog og reversering av ikke-alkoholholdige drikkevarer som monner. Sp vil også fjerne flyseteavgiften for fly under 20 tonn. I praksis gjelder det Widerøe-fly på kortbanenettet i distrikts-Norge. Sp vil heller ikke innføre avgift på biodiesel.</p>
      <p>Vedum brukte Stortingets spørretime i går til å bombardere statsminister Erna Solberg (H) med spørsmål om regjeringens avgiftsøkninger.</p>
      <p>- Siden regjeringen overtok og fram til i dag har avgiftene økt med 6, 3 milliarder kroner. Det var mange ting jeg advarte mot da Høyre og Frp kom i regjering, men jeg hadde ikke sett for meg at de skulle øke avgiftene så mye. Men det er som med egenandeler: Hver for seg kan summen virke liten, men til sammen blir det mye. Når strømavgiften øker med 38 prosent, rammer det selvsagt en som tjener 400 000 langt hardere enn en som tjener mellom en og tre millioner. Avgifter er det motsatte av skatt etter evne. De rammer helt flatt, sier Vedum til Dagbladet.</p>
      <figure>
        <img src="https://dbstatic.no/71815991.jpg?imageId=71815991&amp;width=1024&amp;height=615"/>
        <figcaption><b>AVGIFTSGAP:</b> - Folk får velge i valg. Med Sp i regjering skal avgiftene ned. Vi hadde god påvirkning på Ap da vi satt i regjering sist. Da var avgiftsnivået 6, 3 milliarder lavere enn nå, sier Trygve Slagsvold Vedum. Sp vil senke avgiftsnivået med 3, 8 milliarder, mens Ap og Jonas Gahr Støre vil gå motsatt vei. Foto: Bjørn Langsem/Dagbladet Vis mer</figcaption>
      </figure>
      <p>
        <b>Grønt skifte</b>
      </p>
      <p>Solberg besvarte angrepene fra Sp-lederen i går med at det er nødvendig å øke CO2-avgiftene for å få ned utslippene, og at avgift på biodiesel er et grep for å få ned etterspørsel etter palmeolje. Hun sa det er nødvendig å bruke avgiftssystemet for å få folk til å gjøre miljøriktige valg, og viste til skattelettelser og andre tiltak for de med lave inntekter som kompenserer.</p>
      <p>- Hvem er det som har fått de største skattelettelsene under denne regjeringen, kontrer Vedum.</p>
      <p>- Det er de med de høyeste inntektene. Men de som rammes av avgiftsøkningene, er pendlerne, sjøfolka, de som bor i brakker. Regjeringen ønsker generelt lavere skattesats, men de kutter i fradrag og øker avgiftene. Det er svaret gang på gang for å få budsjettet til å gå opp. De kaller det et grønt skifte, men det er bare en måte å få inn penger på. Det er grønnvasking av upopulære grep som øker forskjellene sosialt og geografisk, sier Vedum.</p>
      <p>
        <b>Avhengige av dieselbilen</b>
      </p>
      <p>Han sier at Sp også vil bruke avgiftssystemet for å få ned utslippene.</p>
      <p>- Sp vil bruke miljøavgifter hvis vi er sikre på at de ikke bare rammer de som har minst fra før. Vi vil legge til rette for at det blir billigere å ta buss, tog og trikk der det er mulig. Men i 90 prosent av landet er man avhengige av bilen. Sånn er Norge. Det er feil å straffe folk for å bruke sin gamle dieselbil noen år til. Vi er mot å kassere brukbare biler etter fem år. Vi er for gulrota, men mot pisken for dem som ikke har råd til ny bil, sier Vedum.</p>
      <p>Sp vil også eversere avgiftsøkningen for fiske i nære farvann.</p>
      <p>- Vi må fornye kystfiskeflåten. Men i den næringen er det dårlig lønnsomhet, så da må vi ha en tilskuddsordning. Vi er villige til å bruke avgifter for å endre adferd, men hvis det rammer kystfiskerne, er vi mot det. De store trålerne klarer tilpasninger, men vi vil ikke ramme sjarkfiskeren, sier Vedum.</p>
      <p>Sp vil be regjeringen legge fram en egen stortingsmelding om hvordan avgiftene slår ut for folk, og håper å få med Arbeiderpartiet i kravet.</p>
      <p>
        <b>- Feil vei</b>
      </p>
      <p>
        <i>- Mener du at Ap undervurderer de sosiale konsekvensene av høyre avgifter?</i>
      </p>
      <p>- Det er ingen tvil om at Sp har vært mer opptatt av avgifter enn Ap de senere årene. Men da vi satt sammen i regjering var avgiftene 6, 3 milliarder lavere enn nå.</p>
      <p>
        <i>- Men nå vil Ap øke avgiftene med 3, 8 milliarder og går altså motsatt vei av Sp?</i>
      </p>
      <p>- Det er helt tilfeldig at det er omtrent samme tall. Her er vi uenig med Ap. Avgiftsnivået er allerede for høyt. Sp og Ap deler jo målet om mindre sosiale forskjeller. Men virkningene av avgiftssystemet har gått under radaren for mange.</p>
      <p>
        <i>- Hvis Ap og Sp skulle forhandlet i regjering nå, hadde dere endt på den sittende regjeringens nivå?</i>
      </p>
      <p>- Folk får velge i valg. Med Sp i regjering skal avgiftene ned. Vi hadde god påvirkning på Ap da vi satt i regjering sist. Da var avgiftsnivået 6, 3 milliarder lavere enn nå, sier Vedum.</p>
      <h3>- Hvor finner du pengene, Trygve?</h3>
      <p>
        <b>-Jeg kan ha sympati for mye av det Trygve sier, men det er verdt å sjekke hvor han finner pengene til dette. Det er jo veldig synd hvis vanlige folk skal måtte betale for avgiftskutt, med høyere barnehagepriser eller dårligere velferdstilbud i distriktene, sier nestleder og finanspolitisk talskvinne Hadia Tajik til Dagbladet</b>
      </p>
      <p>- Vedum fremstiller i tillegg Arbeiderpartiets politikk feil. Vi har blant annet redusert veibruksavgiften, slik at økt CO2-avgift ikke skal havne på vanlige folks lommebøker. Vi har også satt av penger til flyrutene på kortbanenettet, slik at folk som er avhengig av fly som kollektivtransport, ikke skal måtte betale mer for billettene.</p>
      <figure>
        <img src="https://dbstatic.no/71816789.jpg?imageId=71816789&amp;width=1024&amp;height=615"/>
        <figcaption><b>FANTASIPENGER:</b> - Hvor henter Sp pengene, spør Aps finanspolitiske talsperson Hadia Tajik. Hun viser til at Sp i fjor salderte budsjettet sitt med 1,6 milliarder kroner fra EØS-midlene. - I denne sammenhengen er det som å bruke fantasipenger. Det er ikke flertall for å melde Norge ut av EØS, og om det hadde vært det, ville det ikke frigjort penger i 2020, sier Hajik. Foto: Lars Eivind Bones/Dagbladet Vis mer</figcaption>
      </figure>
      <p>- Jeg merker meg også at han synes det er helt greit å kaste penger etter pengesterke folk som kjøper luksus-elbiler. Det synes ikke Arbeiderpartiet er rett bruk av fellesskapets penger, det burde heller bli brukt på ladestasjoner i distriktene slik vi foreslår, sier Tajik.</p>
      <h3>- Bruker fantasipenger</h3>
      <p>Hun viser til at Sp i fjor salderte budsjettet sitt med 1,6 milliarder kroner fra EØS-midlene.</p>
      <p>- I denne sammenhengen er det som å bruke fantasipenger. Det er ikke flertall for å melde Norge ut av EØS, og om det hadde vært det, ville det ikke frigjort penger i 2020.</p>
      <p>
        <b>Det er litt synd at han faller for fristelsen for å gjøre partiet sitt mer lekkert ved å bruke penger de egentlig ikke har. Med større oppslutning på målingene kommer også større ansvar for å budsjettere realistisk, sier Tajik.</b>
      </p>
    </article>
  </body>
</html>