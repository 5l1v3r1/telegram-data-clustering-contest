<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684313/ft-i-ellada-fainetai-na-ypanachorei-apo-ti-desmefsi-tis-gia-patax"/>
    <meta property="og:site_name" content="enikos.gr"/>
    <meta property="article:published_time" content="2019-11-14T18:33:00+00:00"/>
    <meta property="og:title" content="FT: Η Ελλάδα φαίνεται να υπαναχωρεί από τη δέσμευσή της για πάταξη της διαφθοράς - Τι λέει ο ΣΥΡΙΖΑ"/>
    <meta property="og:description" content="Η Ελλάδα φαίνεται να αναιρεί τη δέσμευσή της για την εφαρμογή διεθνών κανόνων..."/>
  </head>
  <body>
    <article>
      <h1>FT: Η Ελλάδα φαίνεται να υπαναχωρεί από τη δέσμευσή της για πάταξη της διαφθοράς - Τι λέει ο ΣΥΡΙΖΑ</h1>
      <address>
        <time datetime="2019-11-14T18:33:00+00:00">14 Nov 2019, 18:33</time>
      </address>
      <p>Η Ελλάδα φαίνεται να αναιρεί τη δέσμευσή της για την εφαρμογή διεθνών κανόνων όσον αφορά την καταπολέμηση της διαφθοράς και του ξεπλύματος χρήματος με τροπολογία της κυβέρνησης που εντάχθηκε στο νομοσχέδιο για τις αλλαγές στον ποινικό κώδικα και ψηφίστηκε χθες βράδυ από τη Βουλή, αναφέρει δημοσίευμα της εφημερίδας Financial Times.</p>
      <p>Το δημοσίευμα σχολίασε ο<a href="https://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y%20%CE%A3%CE%A5%CE%A1%CE%99%CE%96%CE%91"> ΣΥΡΙΖΑ</a> με ανακοίνωσή του, στην οποία αναφέρει ότι ο κ. Μητσοτάκης «επέλεξε να κρυφτεί και να μην έρθει στην Ώρα του Πρωθυπουργού για να απαντήσει στον Αλέξη Τσίπρα για τα δώρα σε τραπεζίτες και τις διευκολύνσεις σε όσους ερευνώνται για ξέπλυμα μαύρου χρήματος», αλλά «τα επιτεύγματά του ξεπέρασαν ήδη τα σύνορα και κοσμούν μέχρι και τους Financial Times.</p>
      <p>Ο ΣΥΡΙΖΑ προσθέτει ότι ο «κατά τα άλλα υπέρμαχος της νομιμότητας κ. Μητσοτάκης, επιστρέφει με νόμο πάνω από 1 δισ. δεσμευμένα χρήματα» σε εφοπλιστές, επιχειρηματίες και πρώην τραπεζίτες που ελέγχονται για απιστία και νομιμοποίηση εσόδων από εγκληματική δραστηριότητα «και την ίδια ώρα δεν τολμά να πάρει θέση για την ασυλία στους τραπεζίτες και για τα θαλασσοδάνεια σε ΜΜΕ, ΝΔ και ΠΑΣΟΚ. Ούτε φυσικά για τον περιβόητο νόμο περί ευθύνης υπουργών ώστε να μην μπορεί να παραγραφεί τυχόν αδίκημα της δωροδοκίας από υπουργούς».</p>
      <p>
        <b>Το δημοσίευμα των </b>
        <b>Financial Times</b>
      </p>
      <p>Το δημοσίευμα των FT σημειώνει ότι η τροπολογία της κυβέρνησης προβλέπει την αποδέσμευση των περιουσιακών στοιχείων όσων είναι ύποπτοι για κακουργηματικές απάτες και ξέπλυμα χρήματος, εφόσον δεν έχουν παραπεμφθεί σε δίκη εντός 18 μηνών.</p>
      <p>Κανονικά χρειάζονται τρία έως πέντε χρόνια στην Ελλάδα για να φθάσει ένα κακούργημα σε δίκη, ενώ η διαδικασία της έφεσης μπορεί να απαιτήσει αντίστοιχα μεγάλο χρονικό διάστημα, αναφέρει το δημοσίευμα, επικαλούμενο μέλη του Δικηγορικού Συλλόγου Αθηνών. Η τροπολογία αυτή, προσθέτει, είναι αντίθετη με τις διεθνείς πρακτικές κατά του ξεπλύματος χρήματος, στους οποίους έχει δεσμευθεί η Ελλάδα. Σύμφωνα με τους κανόνες αυτούς, τα χρήματα και η περιουσία που έχουν δεσμευθεί κατά τη διάρκεια ποινικής έρευνας πρέπει να παραμένουν παγωμένα έως ότου ολοκληρωθούν όλες οι δικαστικές διαδικασίες.</p>
      <p>Το δημοσίευμα αναφέρει ότι ο υπουργός Δικαιοσύνης, Κώστας Τσιάρας, υπέβαλε την τροπολογία λίγα λεπτά πριν την έναρξη της χθεσινής τελευταίας συνεδρίασης στη Βουλή για το συγκεκριμένο νομοσχέδιο, χωρίς να δώσει κάποια νομική εξήγηση για τον λόγο που η Ελλάδα απορρίπτει την πρακτική που ακολουθούσε προηγουμένως, ενώ ο πρόεδρος του ΣΥΡΙΖΑ, Αλέξης Τσίπρας, υπέβαλε γραπτή ερώτηση στον πρωθυπουργό για το θέμα αυτό. «Γιατί επιλέξατε να δείξετε επιείκεια σε εγκληματίες σε υψηλούς πολιτικούς και οικονομικούς κύκλους, οι οποίοι έχουν εκμεταλλευθεί τη θέση τους κοντά στην εξουσία… για προσωπικά κέρδη;», ανέφερε ο κ. Τσίπρας.</p>
      <p>Σύμφωνα με τους FT, μεταξύ αυτών που αναμένεται να ωφεληθούν από την τροπολογία είναι μία δεκάδα εφοπλιστές, διακεκριμένοι επιχειρηματίες και πρώην τραπεζίτες, οι οποίοι βρίσκονται υπό έρευνα για απιστία και ξέπλυμα χρήματος. Ενώ, προσθέτει η εφημερίδα, τα περιουσιακά στοιχεία τους είναι ‘παγωμένα’ από δύο έως επτά χρόνια, κανείς από τους κατηγορούμενους δεν έχει εμφανισθεί σε δικαστήριο.</p>
      <p>Η εφημερίδα επικαλείται γνωστό Αθηναίο δικηγόρο, που δεν ήθελε να αναφερθεί το όνομά του, ο οποίος δήλωσε: «Αυτό που διακυβεύεται είναι κάτι περισσότερο από θέμα φήμης… η Ελλάδα είναι τώρα πιο πιθανό να υποβαθμιστεί στους διεθνείς δείκτες για το επιχειρείν, με επιπτώσεις στο επενδυτικό ενδιαφέρον».</p>
      <p>Η τροπολογία, σημειώνει το δημοσίευμα, προβλέπει τη σύσταση δικαστικών επιτροπών στην Ελλάδα για την εξέταση περίπου 900 υποθέσεων υπόπτων για ξέπλυμα χρήματος τους επόμενους τρεις μήνες και τη λήψη απόφασης για το σε ποιες περιπτώσεις δικαιολογείται πάγωμα των περιουσιακών στοιχείων για ακόμη 18 μήνες. Αξιωματούχος της Ελληνικής Επιτροπής κατά του Ξεπλύματος Χρήματος είπε ότι ο κύριος όγκος των περιουσιακών στοιχείων που έχει δεσμευθεί τα τελευταία τρία χρόνια, τα οποία ανέρχονται σε 1,02 δις. ευρώ, θα πρέπει πιθανόν να επιστραφούν.</p>
      <p>
        <b>Η ανακοίνωση του ΣΥΡΙΖΑ</b>
      </p>
      <p>«Ο κ. Μητσοτάκης επέλεξε να κρυφτεί και να μην έρθει στην Ώρα του Πρωθυπουργού για να απαντήσει στον Αλέξη Τσίπρα για τα δώρα σε τραπεζίτες και τις διευκολύνσεις σε όσους ερευνώνται για ξέπλυμα μαύρου χρήματος.</p>
      <p>Ωστόσο, τα επιτεύγματά του ξεπέρασαν ήδη τα σύνορα και κοσμούν μέχρι και τους Financial Times.</p>
      <p>Οι FT σε εκτενές ρεπορτάζ τους στηλιτεύουν τις αλλαγές της κυβέρνησης στον Ποινικό Κώδικα και την κατηγορούν ότι «κάνει βήματα πίσω στην καταπολέμηση της διαφθοράς και το ξέπλυμα μαύρου χρήματος», ενώ προσθέτουν ότι «ο Υπουργός κ. Τσιάρας δεν έδωσε νομική εξήγηση» για τις νομοθετικές αλλαγές και ότι «κερδισμένοι από την κίνηση αυτή είναι εφοπλιστές, επιχειρηματίες και πρώην τραπεζίτες που ελέγχονται για απιστία και νομιμοποίηση εσόδων από εγκληματική δραστηριότητα».</p>
      <p>Σε αυτούς, ο κατά τα άλλα υπέρμαχος της νομιμότητας κ. Μητσοτάκης, επιστρέφει με νόμο πάνω από 1 δισ. δεσμευμένα χρήματα και την ίδια ώρα δεν τολμά να πάρει θέση για την ασυλία στους τραπεζίτες και για τα θαλασσοδάνεια σε ΜΜΕ, ΝΔ και ΠΑΣΟΚ. Ούτε φυσικά για τον περιβόητο νόμο περί ευθύνης υπουργών ώστε να μην μπορεί να παραγραφεί τυχόν αδίκημα της δωροδοκίας από υπουργούς.</p>
      <p>Λογικό λοιπόν να μην έρχεται στη Βουλή να απαντήσει».</p>
      <p>.</p>
      <related>
        <h4>σχετικά άρθρα</h4>
        <a href="http://www.enikos.gr/economy/680194/dragasakis-pros-kyvernisi-an-den-thelete-i-den-boreite-na-katapol%0A%20%20%20%20%0A"/>
        <a href="http://www.enikos.gr/economy/680177/staikouras-pros-syriza-eiste-ideologikes-kai-politikes-anemodoure%0A%20%20%20%20%0A"/>
        <a href="http://www.enikos.gr/economy/680064/vesyropoulos-gia-aforologito-i-prospatheia-tou-syriza-na-kanei-to%0A%20%20%20%20%0A"/>
        <a href="http://www.enikos.gr/economy/680024/anaptyxiako-nomoschedio-aporrifthikan-oi-enstaseis-antisyntagmati%0A%20%20%20%20%0A"/>
        <a href="http://www.enikos.gr/economy/678909/mavri-trypa-245-ekat-evro-ston-efka-to-2019-pyra-ston-syriza-apo-%0A%20%20%20%20%0A"/>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/684177/ti-provlepei-i-ypourgiki-apofasi-gia-ti-chrysi-viza-pote-kai-ypo-%0A%20%20%20%20%0A"/>
        <a href="http://www.enikos.gr/economy/684164/oles-oi-allages-gia-ta-afthaireta-ti-ischyei-gia-ta-prostima-ti-p%0A%20%20%20%20%0A"/>
      </related>
    </article>
  </body>
</html>