<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/praznovanje-obletnice-prijte-prijte-lipu-bo-247298"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T18:15:00+00:00"/>
    <meta property="og:title" content="Praznovanje obletnice: »Prijte, prijte, lipu bo«"/>
    <meta property="og:description" content="Poseben zven dajejo skupini večglasno petje in tamburaški inštrumenti bisernica, brač, bugarija, berda, katerih zven se prepleta z diatonično harmoniko, in cajon. In katera je najbolj znana pesem..."/>
  </head>
  <body>
    <article>
      <h1>Praznovanje obletnice: »Prijte, prijte, lipu bo«</h1>
      <h2>Tako v kostelskem narečju na praznovanje 20-letnice vabi tamburaška skupina Dupljak iz Fare v Kostelu, ki še vedno ohranja glasbeno izročilo Kostela ter ga s ponosom predstavlja po Sloveniji in zunaj nje.</h2>
      <address><time datetime="2019-11-14T18:15:00+00:00">14 Nov 2019, 18:15</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/09/1513106.jpg"/>
          <figcaption>Tamburaška skupina Dupljak je na sceni že polnih 20 let. FOTO: ARHIV SKUPINE</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1513107.jpg"/>
          <figcaption>Veliko nastopajo. Zaigrali so tudi visokim političnim predstavnikom. FOTO: ARHIV SKUPINE</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1513108.jpg"/>
        </figure>
      </slideshow>
      <p>Poseben zven dajejo skupini večglasno petje in tamburaški inštrumenti bisernica, brač, bugarija, berda, katerih zven se prepleta z diatonično harmoniko, in cajon. In katera je najbolj znana pesem skupine Dupljak?</p>
      <figure>
        <img src="https://www.slovenskenovice.si/images/slike/2019/11/09/1513108.jpg"/>
      </figure>
      <p>Številni bi se strinjali, da je to pesem Na riti imaš piko, ki jo poznajo tako mlajše kot starejše občinstvo. Njen vodja je in ostaja <b>Marjan Lisac</b> <b>mlajši</b>, ki igra na berdo, na bisernico igra <b>Aleš Marolt</b>, na brač <b>Borut Česnik</b>, na bugarijo in kitaro <b>Sašo Križ</b>, na diatonično harmoniko <b>Dušan Kranjc</b>, pojeta pa pevki <b>Maja Mišmaš</b> in <b>Tina Južnič</b>.<br/> </p>
      <h3>Štiri zgoščenke</h3>
      <p>»Do zdaj smo izdali štiri zgoščenke: Dupljakof Čušpajs, Dupljakof Cingu Lingu, Dupljakof Kostevček in Dupljakof Špancir. Ob jubileju pa bomo izdali še peto zgoščenko oziroma CD-ploščo z naslovom Dupljak of 20.,« razkriva Marjan Lisac mlajši, ki je gostoval v številnih televizijskih in radijskih oddajah, v veliko čast pa si štejejo tudi, da so kot reprezentativna skupina igrali pokojnemu predsedniku države dr. <b>Janezu Drnovšku</b>, hrvaškemu predsedniku <b>Stipetu Mešiču</b>, nekdanjemu avstrijskemu vicekanclerju <b>Aloisu Mocku</b> in se kot predstavniki Slovenije v Belgiji udeležili večdnevne promocije in predstavitve držav pristopnih članic v EU, na Češkem v Karlovih Varih pa zastopali barve Slovenije na najstarejšem filmskem festivalu turističnega filma Tourfilm.</p>
      <figure>
        <img src="https://www.slovenskenovice.si/images/slike/2019/11/09/1513107.jpg"/>
        <figcaption>Veliko nastopajo. Zaigrali so tudi visokim političnim predstavnikom. FOTO: ARHIV SKUPINE</figcaption>
      </figure>
      <p>Seveda so se udeležili tudi številnih festivalov, od mednarodnega festivala tamburaških skupin v Užicah do festivala slovenskih viž v narečju v Škofji Loki te Narečne popevke v Mariboru in festivala Slovenija na Ohridu.<br/> </p>
      <h3>Od zimzelenčkov do dalmatinskih skladb</h3>
      <p>»Postali smo dvakratni zmagovalci festivala Eenokosel. V našem repertoarju pa so tako ljudske skladbe iz Kostela, Slovenije in tujine kot tudi priredbe slovenskih in svetovnih zimzelenih melodij, dalmatinske in seveda tudi narodno-zabavne skladbe,« še pove Lisac. Dupljaki bodo svojih prvih 20 let praznovali, in to na koncertu, ki bo v soboto, 23. novembra, v športni dvorani v Kočevju. Tam bodo z njimi številni gostje.</p>
      <blockquote>23. novembra bo slavnostni koncert.</blockquote>
      <p>Kajpak ne bodo manjkali Prifarski muzikanti, katerih člani prihajajo iz istega kraja, z njimi pa bodo tudi <b>Tanja Žagar</b>, Klapa Galeb, Ansambel Tonija Verderberja, <b>Roman Zupančič</b>, <b>Andraž Hribar</b>, <b>Žiga Bižal</b>, <b>Tadej Mihelič</b>, <b>Miha Gorše</b>, <b>Toni Obranovič</b>, <b>Milan Hribar</b>, <b>Matija Marinč</b> in še kdo. Dupljaki pa vas v kostelskem narečju vabijo po njihovo: »Prijte, prijte, lipu bo.«</p>
    </article>
  </body>
</html>