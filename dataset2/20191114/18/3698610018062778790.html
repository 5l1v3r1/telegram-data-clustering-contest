<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/yermak-zustrichavsya-u-kiyevi-z-amerikanskim-lobistom-zmi-329684_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T18:08:00+00:00"/>
    <meta property="og:title" content="Єрмак зустрічався у Києві з американським лобістом – ЗМІ"/>
    <meta property="og:description" content="Зустріч відбулася вчора ввечері у столичному ресторані."/>
  </head>
  <body>
    <article>
      <h1>Єрмак зустрічався у Києві з американським лобістом – ЗМІ</h1>
      <h2>Зустріч відбулася вчора ввечері у столичному ресторані.</h2>
      <address>
        <time datetime="2019-11-14T18:08:00+00:00">14 Nov 2019, 18:08</time>
      </address>
      <p>Помічник президента України <a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html"><b>Андрій Єрмак</b></a> у середу, 13 листопада, зустрічався в Києві з лобістом із США Брайаном Ланза, який допомагав зняти американські санкції з російського олігарха Олега Дерипаски. Про це повідомляє сьогодні видання <a href="https://www.pravda.com.ua/rus/news/2019/11/14/7231975/">"Українська правда"</a>.</p>
      <p>За даними УП, зустріч відбулася вчора ввечері в ресторані "Гудман" на вулиці Жилянській. Американський лобіст спочатку перебував там разом із помічницею Єрмака, близько 22:00 до них приєднався сам Єрмак.</p>
      <p>Про що розмовляли помічник Володимира Зеленського і наближений до президента США Дональда Трампа лобіст, невідомо.</p>
      <p>Як повідомляв американський телеканал <a href="https://edition.cnn.com/2018/05/12/politics/washington-lobbying-trump-era/index.html">СNN</a>, Ланза був одним із лобістів, які працювали над зняттям санкцій з компаній наближеного до Кремля Олега Дерипаски. До цього він був радником Трампа під час президентської виборчої кампанії. За даними американських ЗМІ, Ланза досі постійно контактує з чиновниками Білого дому.</p>
      <p>Своєю чергою журналісти "Схем" відзначали, що <a href="https://dt.ua/POLITICS/biznes-partner-peregovornika-zelenskogo-pov-yazaniy-z-odnokursnikom-putina-shemi-325328_.html"><b>Андрій Єрмак</b></a>, якого називають головним переговірником із Заходом і Росією, через бізнес-структури пов'язаний з громадянином РФ, наближеним до російської влади, Рахамімом Емануїловим.</p>
      <p>Емануїлов через "Інтерпромбанк" має зв'язки із членом партії "Єдина Росія" Валерієм Пономарьовим. А той є зятем заступника апарату уряду Росії Сергія Приходька, який відпочивав на яхті з Дерипаскою, коли олігарха супроводжувала ескорт-працівниця Анастасія Рибка.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>