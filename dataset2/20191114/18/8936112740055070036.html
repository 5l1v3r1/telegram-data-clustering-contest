<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-w-londynie-alexander-zverev-wzbudzil-kontrowersje-dotykal-telefonu-czy-butelki,985446.html"/>
    <meta property="og:site_name" content="TVN24"/>
    <meta property="article:published_time" content="2019-11-14T18:26:00+00:00"/>
    <meta property="og:title" content="Zagadkowe zerknięcie do torby w trakcie meczu. &quot;Zawsze tak robię&quot;"/>
    <meta property="og:description" content="Alexander Zverev ponownie został przyłapany przez kamery telewizyjne, gdy sprawdzał coś w torbie. Pojawiły się domysły, że niemiecki tenisista korzystał z telefonu komórkowego. Prawda może być jedn..."/>
  </head>
  <body>
    <article>
      <h1>Zagadkowe zerknięcie do torby w trakcie meczu. "Zawsze tak robię"</h1>
      <address>
        <time datetime="2019-11-14T18:26:00+00:00">14 Nov 2019, 18:26</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/f78102a2-3913-4695-ba72-68997054998c.jpg?type=1&amp;srcmode=0&amp;srcx=1/2&amp;srcy=13/20&amp;srcw=99/100&amp;srch=79/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3402b3aa-0193-4c70-a113-ea64fb3f2232-480p.mp4"/>
          <figcaption>Skrót meczu Tsitsipas - Zverev na ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1a31e210-ee71-482d-9467-4ef5aa09581e-480p.mp4" autoplay="" loop=""/>
          <figcaption>Zverev górą w starciu z Nadalem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/f214a8b7-5b5e-48b3-bf51-21864928a3d1-480p.mp4" autoplay="" loop=""/>
          <figcaption>Skrót meczu Daniił Miedwiediew - Alexander Zverev</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7b32b4a1-642c-40c0-a50b-7ecd87886d06-480p.mp4"/>
          <figcaption>Federer pokonał Berettiniego na finałach ATP</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d788bf27-67a0-476c-a0c9-dfd3f0f37778-480p.mp4" autoplay="" loop=""/>
          <figcaption>Skrót meczu Federer - Thiem w ATP Finals</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/419f65fd-c967-456b-baf4-5d79e820cf7e-480p.mp4" autoplay="" loop=""/>
          <figcaption>Kapitalna wymiana w meczu Federer - Thiem w ATP Finals</figcaption>
        </figure>
        <figcaption>Zverev ma szansę na awans do półfinałów imprezy w Londynie Foto: ASSOCIATED PRESS/EAST NEWS | Video: Eurosport</figcaption>
      </slideshow>
      <h3>Alexander Zverev ponownie został przyłapany przez kamery telewizyjne, gdy sprawdzał coś w torbie. Pojawiły się domysły, że niemiecki tenisista korzystał z telefonu komórkowego. Prawda może być jednak zupełnie inna.</h3>
      <related>
        <a href="https://eurosport.tvn24.pl/tenis,115/nie-ma-mocnych-na-tsitsipasa-grek-w-polfinale-atp-finals,985267.html"/>
      </related>
      <p>Zverev występuje teraz w ATP Finals w Londynie. To nie pierwsza taka dość zastanawiająca sytuacja z udziałem Niemca. W poniedziałek przy okazji starcia z Rafaelem Nadalem 22-latek także sprawdzał coś w torbie i można było odnieść wrażenie, że jest to smartfon.</p>
      <h3>ATP broni zawodnika</h3>
      <p>W środę zmierzył się z Grekiem Stefanosem Tsitsipasem. W czasie jednej z przerw również zaglądał do torby. Podobnie było kilka miesięcy temu w Pekinie. Tymczasem korzystanie z telefonów czy innych urządzeń multimedialnych w czasie meczów jest zabronione. Jedynym wyjątkiem są finały Next Gen w Mediolanie, a więc turniej dla najlepszych tenisistów młodego pokolenia.</p>
      <p>- Nie mam pojęcia, co widzieliście, ale to nie był na pewno mój telefon, bo zostawiłem go w szatni. Zawsze tak robię. A czego dotykałem? Może pustą butelkę po wodzie - przyznał enigmatycznie po starciu z Tsitsipasem Zverev, który przegrał 3:6, 2:6.</p>
      <p>ATP już wydało oświadczenie, w którym broni Niemca. Zdaniem władz cyklu Zverev nie zrobił niczego, co złamałoby regulamin. To może oznaczać, że organizatorzy turnieju są poinformowani przez samego zawodnika.</p>
      <p> </p>
      <p>W sieci pojawiają się doniesienia, że to wcale nie był telefon. Zverev jest ponoć diabetykiem, choruje na cukrzycę. Nie chce jednak mówić o tym publicznie, ale być może w przerwach czasem sprawdza poziom cukru. Prawdopodobnie korzysta z urządzenia o nazwie Dexcom.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/f78102a2-3913-4695-ba72-68997054998c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Zverev znów podpadł<cite>Źródło: ASSOCIATED PRESS/EAST NEWS</cite></figcaption>
      </figure>
      <h3>Zverev może mieć nadajnik</h3>
      <p>To pierwszy na świecie system ciągłego monitorowania poziomu glukozy (CGM) w czasie rzeczywistym. Dzięki wbudowanej do nadajnika umieszczonego na ciele chorego i technologii Bluetooth system umożliwia całkowicie zdalne kontrolowanie poziomu glukozy oraz zachodzących w nim trendów za pomocą kompatybilnego urządzenia mobilnego. Zverev był już kilkukrotnie fotografowany z tym urządzeniem, które przypomina smartfon.</p>
      <p>"Po prostu on nie chce mówić o tym, że jest chory. To jego prawo" - napisał jeden z internautów.</p>
      <p>Niemiec cały czas ma szansę na awans do półfinałów imprezy w Londynie. W piątek musi jednak pokonać Rosjanina Daniiła Miedwiediewa, który ma na koncie dwie porażki i nie ma już szans na promocję.</p>
      <p>Autor: Srogi/twis / Źródło: eurosport.pl</p>
    </article>
  </body>
</html>