<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/14/srpkinje-se-mucile-ali-upisale-vazan-trijumf/"/>
    <meta property="og:site_name" content="Sportska centrala"/>
    <meta property="article:published_time" content="2019-11-14T18:50:12+00:00"/>
    <meta property="og:title" content="Srpkinje se mučile, ali upisale važan trijumf"/>
    <meta property="og:description" content="Srbija – Turska 59:56 (13:15, 14:10, 17:14, 15:17) Košarkašice Srbije uspešno su startovale u kvalifikacijama za Evropsko prvenstvo 2021. godine. Izabranice Marine Maljković su u prvom meču grupe E u dvorani „Ranko Žeravica“ bile bolje od selekcije Turske. U prvoj četvrtini viđena je rastrzana igra na obe strane. Ekipe su se smenjivale u vođstvu, a […]"/>
  </head>
  <body>
    <article>
      <h1>Srpkinje se mučile, ali upisale važan trijumf</h1>
      <address><time datetime="2019-11-14T18:50:12+00:00">14 Nov 2019, 18:50</time> by <a rel="author">Milos</a></address>
      <p>
        <b>Srbija – Turska 59:56</b>
      </p>
      <p>(13:15, 14:10, 17:14, 15:17)</p>
      <p>Košarkašice Srbije uspešno su startovale u kvalifikacijama za Evropsko prvenstvo 2021. godine.</p>
      <p>Izabranice Marine Maljković su u prvom meču grupe E u dvorani „Ranko Žeravica“ bile bolje od selekcije Turske.</p>
      <p>U prvoj četvrtini viđena je rastrzana igra na obe strane. Ekipe su se smenjivale u vođstvu, a tempo je odgovarao selekciji Turske, koja je nakon 10 minuta igre stekla dva poena prednosti.</p>
      <p>U drugoj deonici nije bilo poena gotovo tri minuta, kada je pogodila Holinsford. Ana Dabović je trojkom razmrdala selekciju Srbije, pogodila je i Dajana Butulija i Srbije je preuzela kontrolu meča. Ipak, Srpkinje nisu naplatile dobru igru u odbrani u drugom kvartalu (primljeno samo 10 poena), za više od plus 2 na poluvremenu (27:25). Trećeplasirane sa EP 2019, iz igre su pogodile osam od 29 šuteva.</p>
      <p>Srbija je mnogo bolje ušla u treću četvrtinu. Dabovićeva je dirigovala igrom, a Nikolina Milić je bila sjajna u završnici napada. Srbija je u nekoliko navrata stizala na prag dvocifrene prednosti, ali su se Turkinje održavale u igri pogocima izvan linije 6,75. Turska je izjednačila na 39:39 nakon trojke Gunaj Aladag  i vratila se u potpuni egal. Nakon tajm-auta Maljkovićeve, Srbija je serijom 5:0 došla do nove prednosti pred poslednjih 10 minuta.</p>
      <p>Aleksandra Crvendakić je sa sedam uzastopnih poena vratila Srbiji kontrolu utakmice na startu poslednjeg perioda igre, a domaće košarkašice su došle do dvociofrene prednosti u 34. minutu (53:43). Ali, meč nije bio gotov, Turkinje se nisu predavale, usledila je nova serija gostiju od 12:2 i novi potpuni egal.</p>
      <p>U samom finišu Jelena Bruks je postigla odlučujuće poene, Turkinje se nisu snašle u poslednjem napadu, ali se mora priznati da je naša selekcija imala i dozu sreće.</p>
      <p>Nikolina Milić bila je najefikasnija sa 17 poena u našoj selekciji. Ana Dabović je dodala 16, a Aleksandra Crvendakić 14 poena. Huanita Holingsvot predvodila je Tursku sa 17 koševa.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/13/ana-dabovic-nadam-se-podrsci-navijaca/"/>
        <a href="https://www.sportskacentrala.com/2019/11/12/obecanje-srpskih-kosarkasica-navijacima-ostavicemo-srce-na-terenu-a-vi-cete-uzivati/"/>
        <a href="https://www.sportskacentrala.com/2019/11/11/okupile-se-kosarkasice-pred-duele-sa-turskom-i-albanijom/"/>
        <a href="https://www.sportskacentrala.com/2019/11/10/srpkinje-spremne-za-novi-pocetak-ocekuju-podrsku-publike/"/>
        <a href="https://www.sportskacentrala.com/2019/11/04/srpske-kosarkasice-pocinju-novi-ciklus-marina-maljkovic-ocekuje-punu-halu/"/>
        <a href="https://www.sportskacentrala.com/2019/10/03/karijera-joj-je-visila-o-koncu-ali-ce-predvoditi-srbiju-u-kvalifikacijama-za-olimpijske-igre/"/>
        <a href="https://www.sportskacentrala.com/2019/07/22/poznat-raspored-meceva-kosarkasa-i-kosarkasica-srbije-u-kvalifikacijama-za-eurobasket-2021/"/>
        <a href="https://www.sportskacentrala.com/2019/07/22/srpske-kosarkasice-saznale-ko-su-im-protivnice/"/>
        <a href="https://www.sportskacentrala.com/2019/07/07/srbija-ponovo-na-postolju-britanke-nemocne-u-borbi-za-bronzu/"/>
      </related>
    </article>
  </body>
</html>