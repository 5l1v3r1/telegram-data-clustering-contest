<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/inca-doua-puncte-de-control-al-rovinietei-in-bihor-afla-unde-sunt-amplasate-152795.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T18:51:00+00:00"/>
    <meta property="og:title" content="Încă două puncte de control al rovinietei în Bihor. Află unde sunt amplasate!"/>
    <meta property="og:description" content="Compania Naţională de Administrare a Infrastructurii Rutiere a anunţat că, începând de vineri, vor fi puse în funcţiune 13 noi puncte fixe de control al valabilităţii rovinietei, pe drumurile naţionale şi autostrăzile din România. Între acestea, două sunt în Bihor."/>
  </head>
  <body>
    <article>
      <h1>Încă două puncte de control al rovinietei în Bihor. Află unde sunt amplasate!</h1>
      <address><time datetime="2019-11-14T18:51:00+00:00">14 Nov 2019, 18:51</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/rovinietageneric14112019.jpg"/>
      </figure>
      <p>Compania Naţională de Administrare a Infrastructurii Rutiere a anunţat că, începând de vineri, vor fi puse în funcţiune 13 noi puncte fixe de control al valabilităţii rovinietei, pe drumurile naţionale şi autostrăzile din România.</p>
      <p>Între acestea, două sunt în Bihor, mai precis în zona punctelor de trecere a frontierelor Salonta şi Borş.</p>
      <p>"Începând de mâine, 15.11.2019, vor fi puse în funcţiune pe reţeaua de drumuri naţionale şi autostrăzi din România 13 noi puncte fixe de control valabilitate rovinietă, prin intermediul cărora vor fi înregistrate vehiculele care circulă fără achitarea corespunzătoare a tarifului de utilizare (rovinieta), în vederea sancţionării cu amenda contravenţională, conform prevederilor OG 15/2002 cu modificările şi completările ulterioare", se arată într-un comunicat transmis joi de CNAIR.</p>
      <p>Punctele de control ce urmează a fi puse în funcţiune sunt amplasate în zonele de trecere a frontierei Vărşand, Salonta, Borş, Urziceni, Petea, Halmeu, Galaţi, Oancea, Albiţa, Sculeni, Stânca, Rădăuţi Prut şi Siret.</p>
      <p>Potrivit CNAIR, de vineri vor fi 106 de puncte fixe de control al rovinietei pe întreaga reţea de drumuri naţionale şi autostrăzi. Punctele de control fac parte din SIEGMCR, sistemul informatic deţinut de CNAIR.</p>
      <p>"Adresăm conducătorilor auto rugămintea de a verifica înainte de a utiliza reţeaua de drumuri naţionale şi autostrăzi valabilitatea rovinietei. Pentru a veni în sprijinul utilizatorilor, CNAIR a pus la dispoziţia acestora, pe portalurile web www.cnadnr.ro (secţiunea Verificare Rovinieta) şi www.erovinieta.ro un instrument prin care se poate verifica valabilitatea rovinietei, prin introducerea datelor vehiculului (număr de înmatriculare, număr de identificare)", se mai arată în informarea Companiei.</p>
      <p>CNAIR a pus în funcţiune, în luna august a acestui an, puncte de control al rovinietei şi în zona frontierelor Săcueni şi Valea lui Mihai.</p>
    </article>
  </body>
</html>