<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/14/news/bosnia_italia_conferenza_ct_mancini-241117689/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T18:23:00+00:00"/>
    <meta property="og:title" content="Nazionale, Mancini: ''Voglio vittoria anche in Bosnia, davanti gioca Belotti''"/>
    <meta property="og:description" content="Penultimo appuntamento nella corsa agli Europei del prossimo anno, azzurri a punteggio pieno e già qualificati: &quot;Per batterci dovranno giocare"/>
  </head>
  <body>
    <article>
      <h1>Nazionale, Mancini: ''Voglio vittoria anche in Bosnia, davanti gioca Belotti''</h1>
      <h2>Penultimo appuntamento nella corsa agli Europei del prossimo anno, azzurri a punteggio pieno e già qualificati: "Per batterci dovranno giocare bene. Obiettivi? Chiudere da testa di serie per l'Europeo e vedere anche in una partita che non conta se abbiamo la capacità di mantenere lo stesso atteggiamento del secondo tempo di Torino"</h2>
      <address><time datetime="2019-11-14T18:23:00+00:00">14 Nov 2019, 18:23</time> by <a rel="author">MATTEO PINCI</a></address>
      <p><b>ZENICA - </b>La qualificazione già archiviata non toglie stimoli a un perfezionista come <a href="https://www.repubblica.it/sport/calcio/nazionale/2019/11/11/news/mancini_verso_bosnia_e_armenia-240848977/">Mancini</a>. Anzi offre al ct l'occasione per un casting in vista dell'Europeo. Alcuni posti in ballo, ma anche le prime certezze. "In attacco? E' più probabile che inizi Belotti", ammette il ct, quasi a puntualizzare come in questo momento il centravanti del Torino sia davanti al capocannoniere del campionato Immobile.<br/><br/>Eppure un paio di dubbi restano a Mancini: "Sì, ne ho due: il terzino a destra è il primo, l'altro a centrocampo". Tradotto in nomi, il ct deve scegliere tra Florenzi e Di Lorenzo e tra Zaniolo e Tonali, con i secondi in vantaggio sui primi. Scelte per chiudere a punteggio pieno il girone, in vista dell'ultima a Palermo lunedì contro l'Armenia. "Ma attenzione, questo è uno stadio in cui la Bosnia si trova bene, vorremo vincere noi e loro, per batterci però devono sicuramente giocare bene. Obiettivi? Chiudere da testa di serie per l'Europeo e vedere anche in una partita che non conta se abbiamo la capacità di mantenere lo stesso atteggiamento del secondo tempo di Torino, quando ribaltammo la partita con la Bosnia".<br/><br/>Anche se il suo gruppo, sempre più verde, non brilla per esperienza internazionale: "Italia dei giovani? E' molto importante per noi, al di là della classifica, sono ragazzi tecnici, fisici, veloci. E sono con noi al cento per cento. Per qualche giovane che giocherà sarà una partita bella solida". Per uno di loro, Zaniolo, il posto può essere solo da centrocampista, nonostante a Roma giochi stabilmente da attaccante esterno. "Io - ammette il ct - penso che sia un centrocampista, a noi serve in quel ruolo in una partita più semplice, per giocare lì deve mantenere di più la posizione, ora che gioca davanti nella Roma è meno abituato". Ma il romanista almeno vive un periodo brillante. Altri, come Bernardeschi, Insigne, Chiesa, sembrano quasi in crisi: "Può capitare, ma qui hanno sempre fatto prestazioni positive. Con una bella partita si risolve tutto".<br/> </p>
    </article>
  </body>
</html>