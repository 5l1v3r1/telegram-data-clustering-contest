<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/14/228700/novice/dolenjska/Letos_vec_prispevkov_s_podrocja_fizioterapije_gibalne_aktivnosti_in_rehabilitacije/"/>
    <meta property="og:site_name" content="Dolenjski list"/>
    <meta property="article:published_time" content="2019-11-14T18:40:00+00:00"/>
    <meta property="og:title" content="Letos več prispevkov s področja fizioterapije, gibalne aktivnosti in rehabilitacije"/>
    <meta property="og:description" content="Na Fakulteti za zdravstvene vede Univerze v Novem mestu je danes potekala 9. konferenca z mednarodno udeležbo, ki je poudarila potrebo uporabe celostnega..."/>
  </head>
  <body>
    <article>
      <h1>Letos več prispevkov s področja fizioterapije, gibalne aktivnosti in rehabilitacije</h1>
      <address><time datetime="2019-11-14T18:40:00+00:00">14 Nov 2019, 18:40</time> by <a rel="author">M. L.-S.</a></address>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom001.jpg"/>
          <figcaption>Doc. dr. Nevenka Kregar Velikonja, dekanica Fakultete za zdravstvene vede Univerze v Novem mestu<cite>Foto: arhiv organizatorja</cite></figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom003.jpg"/>
          <figcaption>Plenarni del zasedanja Foto: arhiv organizatorja)</figcaption>
        </figure>
      </slideshow>
      <p><b>Novo mesto</b> - Na Fakulteti za zdravstvene vede Univerze v Novem mestu je danes potekala 9. konferenca z mednarodno udeležbo, ki je poudarila potrebo uporabe celostnega pristopa pri zdravljenju pacientov.</p>
      <p>Že tradicionalna konferenca sodi med najpomembnejša znanstvena srečanja na področju zdravstvenih ved v regiji. Na letošnji so predstavniki iz šestih držav predstavili skupno več kot 70 prispevkov.</p>
      <p>Plenarni del je bil tudi letos posvečen različnim vidikom celostne obravnave pacienta. Otvorila ga je <b>dr. Beata Dobrowolska</b> iz Univerze v Lublinu na Poljskem, ki je predstavila koncepte, pričakovanja in izzive na področju medkulturne zdravstvene nege. V nadaljevanju je <b>dr. Ljiljana Leskovic</b> pokazala sodobne pristope pri obravnavi kroničnih ran, <b>dr. Camilla Laaksonen </b>iz Univerze Turku na Finskem pa etične vidike promocije zdravja v šolah.</p>
      <p>Drugi del plenarija je bolj posvečen pomenu fizioterapije in rehabilitacije v kontekstu celostne obravnave pacienta. Začel se je s predavanjem s področja uroginekološke fizioterapije <b>dr. Magdalene Ptak</b> z Medicinske univerze v Szczecinu na Poljskem. Sledili sta predavanji <b>dr. Klemna Bedenčiča</b>, ki je predstavil pomen rehabilitacije po vstavitvi umetnega palca in <b>Blanke Koščak Tivadar,</b> ki je razpravljala o vzajemnem delovanju kognitivnega razvoja in motoričnih sposobnosti.</p>
      <p>V popoldanskem delu so udeleženci konference svoje prispevke predstavili v sedmih sekcijah in razpravljali o celostni obravnavi pacienta, zdravljenju in zdravstveni negi, integrirani zdravstveni in socialni oskrbi starostnika, o fizioterapiji in gibalni aktivnosti v celostni obravnavi pacienta, o menedžmentu, organizaciji in kakovosti v zdravstvu, izobraževanju v zdravstvu, preventivi in javnem zdravju ter interdisciplinarnem sodelovanju.</p>
      <p>»Znanstvena konferenca predstavlja zaokroženo celoto aktivnosti, ki jih fakulteta pripravlja v sodelovanju s kliničnimi okolji in mednarodnimi partnerji. Tako se znanje in izkušnje kliničnih okolij prepletajo s fakultetnimi raziskovalnimi praksami in spodbujajo krepitev profesionalne identitete in vrednot na področju zdravstvene nege in fizioterapije,« je povedala dekanica fakultete, <b>doc. dr. Nevenka Kregar Velikonja</b>.</p>
      <p>Ker novomeška fakulteta, organizatorica konference, letos prvič izvaja študij fizioterapije, so imeli na letošnji že 9. znanstveni konferenci, ki je potekla pod naslovom Celostna obravnava pacienta, večje število prispevkov s področja fizioterapije, gibalne aktivnosti in rehabilitacije.</p>
      <h3>Galerija</h3>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom001.jpg"/>
          <figcaption>Slika 3 / 8: konfpom001</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom002.jpg"/>
          <figcaption>Slika 4 / 8: konfpom002</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom003.jpg"/>
          <figcaption>Slika 5 / 8: konfpom003</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom004.jpg"/>
          <figcaption>Slika 6 / 8: konfpom004</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom005.jpg"/>
          <figcaption>Slika 7 / 8: konfpom005</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/14/konfpom006.jpg"/>
          <figcaption>Slika 8 / 8: konfpom006</figcaption>
        </figure>
      </slideshow>
    </article>
  </body>
</html>