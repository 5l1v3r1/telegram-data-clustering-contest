<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-vyselennia-ptsu-z-soboru/30272214.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T18:28:38+00:00"/>
    <meta property="og:title" content="Суд у Росії відхилив касаційну скаргу ПЦУ в Криму на виселення з собору"/>
    <meta property="og:description" content="Представники ПЦУ намагалися оскаржити рішення російського Міністерства майнових і земельних відносин анексованого Криму про розірвання договору оренди собору в центрі Сімферополя"/>
  </head>
  <body>
    <article>
      <h1>Суд у Росії відхилив касаційну скаргу ПЦУ в Криму на виселення з собору</h1>
      <address>
        <time datetime="2019-11-14T18:28:38+00:00">14 Nov 2019, 18:28</time>
      </address>
      <p>Арбітражний суд Центрального округу російської Калуги 14 листопада відхилив касаційну скаргу представників Кримської єпархії Православної церкви України. Представники ПЦУ намагалися оскаржити рішення російського Міністерства майнових і земельних відносин анексованого Криму про розірвання договору оренди <a href="https://www.radiosvoboda.org/a/news-ukrajina-ptsu-simferopol/30085272.html">собору</a> в центрі Сімферополя. Про це повідомили в пресслужбі російського Мінмайна Криму.</p>
      <p>«Дійсно, рішення ухвалене на нашу користь. Касаційна скарга відхилена», – цитує повідомлення Мінмайна Крыминформ.</p>
      <p>Представник інтересів Кримської єпархії ПЦУ в суді, юрист українського Регіонального центру прав людини <b>Сергій Заєць</b> у коментарі проєкту Радіо Свобода <a href="https://ru.krymr.com/a/news-sud-v-russia-zhaloba-pcu-v-krymu-vyselenie-iz-sobora/30272044.html">Крим.Реалії </a>сказав, що ще не знає про таке рішення суду, при цьому «не виключає, що так може бути».</p>
      <p>Коментарі з цього приводу, додав адвокат, надаватимуться після того, як він ознайомиться з рішенням суду.</p>
      <p>Крим.Реалії<b> </b>намагаються отримати коментар архієпископа Климента.</p>
      <p>Раніше архієпископ Кримської єпархії Православної церкви України <b>Климент</b> повідомив, що фактична влада анексованого Криму вимагає «звільнити приміщення» Кафедрального собору святих рівноапостольних Володимира й Ольги в Сімферополі. Російська влада Криму направила припис про «звільнення приміщень» собору.</p>
      <p>Раніше повідомлялося, що Арбітражний суд Центрального округу в російській Калузі 14 листопада розгляне касаційну скаргу Управління Кримської єпархії ПЦУ до підконтрольного Росії Міністерства майнових і земельних відносин Криму щодо розірвання договору оренди приміщень Кафедрального собору святих рівноапостольних Володимира та Ольги в Сімферополі.</p>
      <p>24 вересня в управлінні російського Міністерства юстиції Криму втретє відмовили в реєстрації української православної парафії на півострові.</p>
      <p>У російському Мінмайна Криму пояснили вимогу до Кримської єпархії УПЦ КП звільнити будівлю Кафедрального собору в Сімферополі закінченням терміну дії договору з єпархією УПЦ КП, яка перейшла у створену Православну церкву України.</p>
      <p>Комітет ООН із прав людини як тимчасовий захід двічі <a href="https://www.radiosvoboda.org/a/news-oon-ptsu-hram-simferopol/30154926.html">просив Росію</a> не виселяти Кримську єпархію Православної церкви України з кафедрального собору Володимира та Ольги в Сімферополі.</p>
      <p>Фактична влада Криму стверджує, що не отримувала рекомендацій ООН щодо храму ПЦУ в Сімферополі.</p>
    </article>
  </body>
</html>