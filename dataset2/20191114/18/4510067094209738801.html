<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-41/accident-cu-trei-victime-pe-soseaua-borsului-in-oradea-152802.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T18:16:00+00:00"/>
    <meta property="og:title" content="Accident cu trei victime pe Şoseaua Borşului, în Oradea"/>
    <meta property="og:description" content="Trei persoane au ajuns, joi seară, la spital, în urma unui accident produs pe Şoseaua Borşului, în zona blocului Master, din Oradea, între două autoturisme."/>
  </head>
  <body>
    <article>
      <h1>Accident cu trei victime pe Şoseaua Borşului, în Oradea</h1>
      <address><time datetime="2019-11-14T18:16:00+00:00">14 Nov 2019, 18:16</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/01-accident-borsului-oradea-03.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-borsului-oradea-01.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-borsului-oradea-02.jpg"/>
        </figure>
      </slideshow>
      <p>
        <b>Trei persoane au ajuns, joi seară, la spital, în urma unui accident produs pe Şoseaua Borşului, în zona blocului Master, din Oradea, între două autoturisme.</b>
      </p>
      <p>Potrivit comisarului şef Alina Fărcuţa, purtătorul de cuvânt al Poliţiei Bihor, evenimentul rutier a fost semnalat prin numărul de urgenţe 112 la ora 16.50.</p>
      <p>"Sunt implicate două autoturisme, trei persoane au fost rănite şi transportate la spital pentru îngrijiri medicale", a declarat Fărcuţa, precizând că, la ora transmiterii acestei ştiri, poliţiştii rutieri sunt la faţa locului, pentru a cerceta cauzele.</p>
      <p>"Traficul nu este blocat", a mai precizat Fărcuţa.</p>
      <p>
        <b>UPDATE, ora 19.45:</b>
      </p>
      <p>În urma impactului, o persoană a fost încarcerată, până la sosirea echipajelor victima fiind scoasă, pe jumătate, din mașină de oamenii din jur. </p>
      <p>Cei trei răniți - șoferii implicați și pasagerul uneia dintre mașini - au fost transportați la Unitatea de Primire a Urgențelor de la Spitalul Clinic Județean de Urgență Oradea, pentru investigații și îngrijiri medicale.</p>
      <p>Dr. Hadrian Borcea, șeful UPU-SMURD, a declarat <b>BIHOREANULUI </b>că victimele sunt investigate în prezent de către medici, însă, la prima vedere, două dintre ele au răni de gravitate medie, iar una leziuni mai ușoare. „Pacientul care a fost încarcerat a suferit leziuni în special la nivelul capului, toracelui și membrelor inferioare, șoferul din aceeași mașină are leziuni la nivelul toracelui și la membrele superioare, iar celălalt șofer implicat a suferit mai mult contuzii, escoriații, de gravitate mai mică”, a precizat șeful UPU SMURD.</p>
      <p>
        <b>UPDATE, ora 20.10:</b>
      </p>
      <p>În urma cercetărilor la fața locului, polițiștii au stabilit că vina pentru producerea evenimentului o poartă șoferul unui autoturism Dacia Logan, care, încercând să intre pe un drum lateral, nu a oprit la Stop, izbind în plin un Audi.</p>
      <p>„La ora 16.50, pe Șoseaua Borșului din municipiul Oradea, un bărbat de 30 de ani, din comuna Pomezeu, județul Bihor, în timp ce conducea un autoturism (Dacia Logan - n.r.), dinspre complexul Master înspre drumul colector Calea Borșului, la intersecția cu Șoseaua Borșului, nu a respectat semnificația indicatorului rutier Oprire, a pătruns în intersecție fără a acorda prioritate de trecere și a intrat în coliziune cu un autoturism (Audi - n.r) care era condus de un bărbat de 42 de ani din Oradea, dinspre Bulevardul Dacia înspre localitatea Borș”, a explicat purtătorul de cuvânt al Poliției Bihor. </p>
      <p>În urma impactului, cel mai grav rănit a fost un tânăr de 20 de ani, din comuna Roșia, pasager dreapta față în Logan, care s-a ales cu multiple leziuni.</p>
      <p>„Cercetările sunt continuare de polițiștii Biroului Rutier Oradea”, a încheiat comisarul șef Alina Fărcuța.</p>
    </article>
  </body>
</html>