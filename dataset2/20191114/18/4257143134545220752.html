<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/14/szinhazi-olimpiara-palyazik-magyarorszag"/>
    <meta property="og:site_name" content="infostart"/>
    <meta property="article:published_time" content="2019-11-14T18:55:00+00:00"/>
    <meta property="og:title" content="Színházi olimpiára pályázik Magyarország"/>
    <meta property="og:description" content="Magyarország szeretné megrendezni a Nemzetközi Színházi Olimpiát 2023-ban - közölte a budapesti Nemzeti Színház."/>
  </head>
  <body>
    <article>
      <h1>Színházi olimpiára pályázik Magyarország</h1>
      <address><time datetime="2019-11-14T18:55:00+00:00">14 Nov 2019, 18:55</time> by <a rel="author">Infostart / MTI</a></address>
      <h3>Magyarország szeretné megrendezni a Nemzetközi Színházi Olimpiát 2023-ban - közölte a budapesti Nemzeti Színház.</h3>
      <p>A közlemény szerint Szentpéterváron, az idei olimpiát záró sajtótájékoztatón Fekete Péter, az Emberi Erőforrások Minisztériumának kultúráért felelős államtitkára és Vidnyánszky Attila, a Nemzeti Színház vezérigazgatója jelentette be Magyarország rendezési szándékát.</p>
      <p>Madách Imre születésének kétszázadik évfordulója 2023-ban lesz, és a Nemzeti Színház abban az évben rendezi meg tizedik alkalommal a drámaíróról elnevezett nemzetközi színházi fesztiválját, a MITEM-et. A Nemzeti Színház reményei szerint a tizedik MITEM lehet a tizedik Nemzetközi Színházi Olimpia is egyben.</p>
      <p>Mint írják, az olimpia alapítói és tanácsadó bizottságának tagjai - köztük Valerij Fokin, Teodorosz Terzopulosz és Szuzuki Tadasi - támogatják kandidálási szándékunkat, de végleges döntés csak a hivatalos ügymenet végén, a következő néhány hónapban várható.</p>
      <p>A közleményben idézik Vidnyánszky Attilát, aki szerint színházi teljesítménye, színházi értékeinek gazdagsága alkalmassá teszi Magyarországot a Nemzetközi Színházi Olimpia megrendezésére.</p>
      <blockquote>"Még inkább bekerülhetünk a nemzetközi vérkeringésbe,</blockquote>
      <p>eszmét cserélhetünk más országok színházaival" - mondta, hozzátéve, hogy ez jó lehetőség lehet nemcsak a Nemzeti Színháznak, de más budapesti és vidéki színházaknak is, hiszen tervei szerint velük együtt fogadnák a világ legjobb társulatait.</p>
      <p>Az idei Nemzetközi Színházi Olimpiát két ország két városa, az ötmilliós orosz metropolisz, Szentpétervár és egy japán falu - amely jelentős színházi központ - Toga rendezte. A több hónapon át tartó színházi világeseményen tizenöt ország harminc színháza mutatta be előadásait.</p>
      <p>Magyarországot - az olimpiák történetében első hazai kőszínházként - a Nemzeti Színház képviselte. Szeptemberben a szentpétervári Alekszandrinszkij Színházban kétszer is eljátszotta a teátrum a Rocco és fivérei című produkciót azzal a reménnyel, hogy sikeres szereplés esetén nőnek az esélyek az olimpia megrendezésére.</p>
      <p>Huszonöt éve a neves görög rendező, Teodorosz Terzopulosz egyesítette az olimpia eszméjét a színházzal, létrehozva a Nemzetközi Színházi Olimpiát. Alapítóként csatlakoztak Terzopuloszhoz a színházi világ olyan kiemelkedő alkotói, mint az amerikai Robert Wilson, az angol Tony Harrison, a spanyol Nuria Espert, a japán Szuzuki Tadasi, az orosz Jurij Ljubimov, a német Heiner Müller és a brazil Antunes Filho.</p>
      <p>Az első színházi olimpiát 1995-ben a görögországi Delphoiban rendezték, majd Japán (Sizuoka), majd Oroszország (Moszkva), Törökország (Isztambul), Dél-Korea (Szöul), Kína (Peking), Lengyelország (Wroclaw) és India (Delhi) adott otthont az eseménynek. A 2019-es világesemény visszatért Japánba és Oroszországba, és először zajlott két országban párhuzamosan.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>