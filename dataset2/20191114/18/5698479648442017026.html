<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/how-a-trump-impeachment-could-lead-to-a-pelosi-become-46-potus"/>
    <meta property="og:site_name" content="euronews"/>
    <meta property="article:published_time" content="2019-11-14T18:41:32+00:00"/>
    <meta property="og:title" content="استیضاح در کنگره؛ پلوسی در چه صورت جانشین ترامپ می‌شود؟"/>
    <meta property="og:description" content="بنا به قانون اساسی ایالات متحده رئیس مجلس نمایندگان پس از معاون رئیس جمهوری دومین گزینه برای جانشینی رئیس جمهوری در صورت برکناری، مرگ یا استعفای او است."/>
  </head>
  <body>
    <article>
      <h1>استیضاح در کنگره؛ پلوسی در چه صورت جانشین ترامپ می‌شود؟</h1>
      <address><time datetime="2019-11-14T18:41:32+00:00">14 Nov 2019, 18:41</time> by <a rel="author">یورونیوز فارسی </a></address>
      <p>جلسات علنی استماع شاهدان در پرونده تحقیق مقدماتی برای استیضاح دونالد ترامپ، رئیس جمهوری آمریکا روز چهارشنبه آغاز شد.</p>
      <p>ویلیام تیلور، کاردار سفارت ایالات متحده در کی یف به همراه جورج کنت، مسئول عالی رتبه وزارت خارجه آمریکا و کارشناس امور اوکراین در این وزارتخانه اولین شاهدانی بودند که به طور علنی در کمیته اطلاعاتی مجلس نمایندگان شهادت دادند.</p>
      <p>ویلیام تیلور که در غیاب سفیر ایالات متحده در اوکراین هم اکنون عالی رتبه ترین دیپلمات آمریکایی در کی یف محسوب می شود در جلسه شهادت خود از مکالمه ای سخن گفت که دونالد ترامپ در گفتگو با گوردون ساندلند، سفیر آمریکا در اتحادیه اروپا جویای روند پیشرفت تحقیقات در مورد جو بایدن شده است.</p>
      <p>کاردار سفارت آمریکا در کی‌یف اعلام کرد که یکی از دستیاران وی صدای رئیس جمهوری آمریکا را در جریان گفتگو با گوردون ساندلند شنیده است. ویلیام تیلور همچنین به نقل از گوردون ساندلند گفت که دونالد ترامپ در رابطه با اوکراین، بیشتر از اوضاع داخلی این کشور علاقمند به آغاز تحقیقات علیه جو بایدن بوده است.</p>
      <p>به نظر می رسد که این سخنان ویلیام تیلور بیش از پیش احتمال تصویب قطعنامه استیضاح رئیس جمهوری در مجلس نمایندگان را تقویت کرده است. از گودون ساندلند، ماری یووانوویچ، سفیر سابق آمریکا در اوکراین، دیوید هولمز، دستیار ویلیام تیلور و جنیفر ویلیامز، دستیار مایک پنس، معاون دونالد ترامپ به عنوان شاهدانی یاد می شود که شهادت آنها در روزهای آینده می تواند بر روند پرونده تحقیق تاثیرگذار باشد.</p>
      <p>دونالد ترامپ پیش از این در دفاع از خود گفته بود خبرنگاران باید به متن مکالمه مایک پنس با ولودیمیر زلنسکی، رئیس جمهوری اوکراین مراجعه کنند. کاخ سفید هم در حال بررسی احتمال انتشار یادداشت های ملاقات مایک پنس با ولودیمیر زلنسکی است.</p>
      <p>همه این عوامل احتمال باز شدن پای مایک پنس به پرونده تحقیقات برای استیضاح دونالد ترامپ را افزایش داده است. این در حالی است که مایک پنس به عنوان معاون رئیس جمهوری اولین گزینه برای جانشینی دونالد ترامپ در صورت رای موافق مجلس سنا به طرح استیضاح است.</p>
      <figure>
        <img src="https://static.euronews.com/articles/stories/04/30/07/48/808x525_cmsv2_66dfbf31-c068-5352-ab30-f7779fdf9f3e-4300748.jpg"/>
        <figcaption>مایک پنس، معاون رئیس جمهوری آمریکاعکس از رویترز</figcaption>
      </figure>
      <p>با این حال شماری از تحلیلگران بر این باور هستند که میزان اطلاع مایک پنس از اقدامات دونالد ترامپ در رابطه با اوکراین می تواند عاملی تعیین کننده در جانشینی دونالد ترامپ در صورت برکناری رئیس جمهوری از سوی سنا باشد. به طور مشخص میزان اطلاع مایک پنس از «اعمال فشار» دونالد ترامپ بر مقامات اوکراین برای آغاز تحقیقات در مورد جو بایدن و زمان اطلاع او از این موضوع می تواند بسیار بااهمیت باشد.</p>
      <p>اعضای دموکرات مجلس نمایندگان و کمیته نظارت این مجلس بی شک تلاش خواهند کرد تا دریابند آیا مایک پنس در جریان دیدار روز اول سپتامبر (۱۰ شهریور) با ولودیمیر زلنسکی در لهستان از تلاش های دولت برای آغاز تحقیقات درباره جو بایدن آگاه بوده است یا خیر. پاسخ به این پرسش می تواند در صورت رای مجلس سنا به برکناری دونالد ترامپ آینده سیاسی مایک پنس و نانسی پلوسی، رئیس مجلس نمایندگان را رقم بزند.</p>
      <p>بنا به قانون اساسی ایالات متحده رئیس مجلس نمایندگان پس از معاون رئیس جمهوری دومین گزینه برای جانشینی رئیس جمهوری در صورت برکناری، مرگ یا استعفای او است.</p>
      <p>مایک پنس در صورتی که اعضای دموکرات مجلس نمایندگان بتوانند ثابت کنند که وی هنگام سفر ماه سپتامبر به لهستان در جریان «درخواست» دونالد ترامپ از رئیس جمهوری اوکراین بوده است روزهای سختی در پیش خواهد داشت. دموکرات ها در این صورت می توانند مایک پنس را به عنوان «همدست» دونالد ترامپ در «سوءاستفاده از قدرت» و «اخاذی» معرفی کنند.</p>
      <p>در این صورت دموکرات ها احتمالا استیضاح مایک پنس را نیز همزمان با استیضاح دونالد ترامپ به جریان خواهند انداخت.</p>
      <figure>
        <img src="https://static.euronews.com/articles/stories/04/30/07/48/808x539_cmsv2_9369e3b1-a25a-5735-b481-2827474b58d0-4300748.jpg"/>
        <figcaption>نانسی پلوسی، رئیس مجلس نمایندگانعکس از رویترز</figcaption>
      </figure>
      <p>مایک پنس پیش از این پذیرفته است که پس از مکالمه تلفنی روز ۲۵ ژوئیه (سوم مرداد) بین روسای جمهوری آمریکا و اوکراین، با ولودیمیر زلنسکی در مورد «فساد مالی» در این کشور گفتگو کرده بود. یکی از دستیاران مایک پنس نیز روی خط مکالمه تلفنی روز ۲۵ ژوئیه دونالد ترامپ با رئیس جمهوری اوکراین بوده است.</p>
      <p>تحقیقات مجلس نمایندگان می تواند مشخص کند که مایک پنس تا چه حد در جریان «اخاذی» دونالد ترامپ از رئیس جمهوری اوکراین بوده است. گفته می شود که مایک پنس در دفاع از خود تاکید می کند که او با رئیس جمهوری اوکراین به طور کلی در مورد «فساد مالی» در این کشور گفتگو کرده و اشاره مشخصی به تحقیقات در مورد جو بایدن نداشته است.</p>
      <p>ولودیمیر زلنسکی به واسطه مایک پنس به دونالد ترامپ وعده داده بود که در مورد «فساد مالی» در کشورش تحقیق خواهد کرد. مایک پنس پس از بازگشت به واشنگتن و انتقال پیام ولودیمیر زلنسکی، به دونالد ترامپ توصیه کرده بود که اجازه اختصاص کمک مالی نظامی به اوکراین را صادر کند.</p>
      <p>در صورت باز شدن پای مایک پنس به پرونده تحقیقات برای استیضاح دونالد ترامپ ممکن است استیضاح مایک پنس زودتر از دونالد ترامپ به سرانجام برسد. در این صورت دونالد ترامپ موظف است معاون جدید خود را برای کسب رای اعتماد هر دو مجلس نمایندگان و سنا به کنگره معرفی کند. با توجه به اکثریت دموکرات ها در مجلس نمایندگان احتمال رای اعتماد آنها به نامزد مورد نظر دونالد ترامپ بسیار ضعیف است.</p>
      <p>امری که در صورت رای دو سوم اعضای مجلس سنا به برکناری دونالد ترامپ می تواند منجر به سوگند یاد کردن نانسی پلوسی به عنوان چهل و ششمین رئیس جمهوری آمریکا شود.</p>
      <p>با این حال باید توجه داشت که تا به امروز هیچ کدام از سناتورهای جمهوریخواه از استیضاح دونالد ترامپ حمایت نکرده اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/23/bill-taylor-testimony-for-trump-impeachment-inquiry-what-is-a-quid-pro-quo">ماجرای اتهام «گروکشی سیاسی» علیه ترامپ چیست؟</a>
        </li>
        <li>
          <a href="https://farsi.euronews.com/2019/10/29/ukrainian-officials-will-not-testify-in-us-impeachment-inquiry-foreign-minister-says">اوکراین: مقامات ما در پرونده استیضاح ترامپ شهادت نمی‌دهند</a>
        </li>
        <li>
          <a href="https://farsi.euronews.com/2019/10/23/us-lawmakers-and-politicians-react-to-trump-for-lynching-comment-on-impeachment-probe">واکنش‌ها به تشبیه تحقیقات استیضاح به خشونت جمعی علیه سیاهپوستان از سوی ترامپ</a>
        </li>
        <li>
          <a href="https://farsi.euronews.com/2019/10/10/poll-fox-news-nbc-half-support-impeaching-trump-pompeo-appropriate-call-ukraine">نتایج نظرسنجی فاکس‌نیوز و ان‌بی‌سی: حمایت‌ها از استیضاح ترامپ رو به افزایش است</a>
        </li>
        <li>
          <a href="https://farsi.euronews.com/2019/10/09/reaction-trump-refusal-cooperate-impeachment-you-are-not-above-the-law-pelosi-carter">واکنش‌‌ها به عدم همکاری ترامپ با کمیته تحقیقات: شما فراتر از قانون نیستید</a>
        </li>
        <li>
          <a href="https://farsi.euronews.com/2019/10/02/donald-trump-calls-democrats-impeachment-probe-against-him-a-coup">دونالد ترامپ: این استیضاح نیست بلکه یک کودتاست</a>
        </li>
        <li>
          <a href="https://farsi.euronews.com/2019/09/28/former-diplomatic-and-security-officials-endorse-impeachment-inquiry-of-donald-trump">حمایت صدها مقام سیاسی-امنیتی پیشین آمریکا از تحقیقات برای استیضاح ترامپ</a>
        </li>
        <li>
          <a href="https://farsi.euronews.com/2019/09/28/house-democrats-subpoena-pompeo-for-ukraine-documents">روند استیضاح ترامپ؛ پمپئو به مجلس نمایندگان آمریکا احضار شد</a>
        </li>
        <li>
          <a href="https://farsi.euronews.com/2019/09/25/all-you-should-know-about-formal-impeachment-inquiry-of-trump-launched-by-nancy-pelosi">همه آنچه باید درباره تحقیقات استیضاح ترامپ دانست</a>
        </li>
      </ul>
    </article>
  </body>
</html>