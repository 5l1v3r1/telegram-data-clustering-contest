<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425803/sto-efeteio-dwdekanhsoy-h-ypothesh-me-ta-700-kila-xasis-se-istioforo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T18:05:01+00:00"/>
    <meta property="og:title" content="Στο Εφετείο Δωδεκανήσου η υπόθεση με τα 700 κιλά χασίς σε ιστιοφόρο"/>
    <meta property="og:description" content="Στις αρχές του νέου έτους προσδιορίστηκε από την Εισαγγελία Εφετών Δωδεκανήσου να εκδικαστεί σε δεύτερο βαθμό, από το Πενταμελές Εφετείο Δωδεκανήσου, η υπόθεση των 700 κιλών χασίς που εντοπίστηκαν το καλοκαίρι του 2017, σε ιστιοφόρο ανοικτά της Νισύρου!"/>
  </head>
  <body>
    <article>
      <h1>Στο Εφετείο Δωδεκανήσου η υπόθεση με τα 700 κιλά χασίς σε ιστιοφόρο</h1>
      <address>
        <time datetime="2019-11-14T18:05:01+00:00">14 Nov 2019, 18:05</time>
      </address>
      <p>
        <b>Στις αρχές του νέου έτους προσδιορίστηκε από την Εισαγγελία Εφετών Δωδεκανήσου να εκδικαστεί σε δεύτερο βαθμό, από το Πενταμελές Εφετείο Δωδεκανήσου, η υπόθεση των 700 κιλών χασίς που εντοπίστηκαν το καλοκαίρι του 2017, σε ιστιοφόρο ανοικτά της Νισύρου!</b>
      </p>
      <p>Στο εδώλιο του δικαστηρίου θα καθίσουν τρεις Τούρκοι που ήδη έχουν κριθεί ένοχοι και τους έχει επιβληθεί η ανώτατη ποινή της ισόβιας κάθειρξης!</p>
      <p>Το πρωτόδικο δικαστήριο έγινε στις αρχές του τρέχοντος έτους και ο 53χρονος καπετάνιος του σκάφους και δύο ακόμα άτομα ηλικίας 44 και 40 ετών αντίστοιχα, τα οποία έχουν συγγενική σχέση μεταξύ τους, κρίθηκαν ένοχα όπως κατηγορούνται, και με πρόταση του εισαγγελέα και χωρίς να τους αναγνωριστεί κάποιο ελαφρυντικό.</p>
      <p>Οι τρεις κατηγορούμενοι ευελπιστούν πλέον στο Πενταμελές Εφετείο Δωδεκανήσου στις 16 Ιανουαρίου 2020 να μειώσουν ή και να «εξαφανίσουν» την ποινή αυτή που τους έχει επιβληθεί, διά του συνηγόρου τους κ. Αχιλλέα Δασκαλάκη, καθώς οι ίδιοι αρνούνται τις κατηγορίες και ισχυρίζονται ότι απλώς έκαναν … κρουαζιέρα στα νησιά μας!</p>
      <p>Αυτό τουλάχιστον δήλωσαν στο πρωτόδικο δικαστήριο, όπου ο 44χρονος και ο 40χρονος είπαν απολογούμενοι ότι μάλιστα είχαν πληρώσει το ποσό των 3000 ευρώ έκαστος για το ταξίδι αυτό που θα έκαναν με τις οικογένειές τους, ενώ ο 53χρονος καπετάνιος ισχυρίστηκε πως διαμένει στο Λαύριο και επειδή δεν έβρισκαν κάποιον για να χειριστεί το σκάφος δέχτηκε εκείνος να το κάνει.</p>
      <p>Και οι τρεις τόνισαν πως δεν γνώριζαν για τα ναρκωτικά που υπήρχαν στις καμπίνες του σκάφους, τις οποίες δεν χρειάστηκε – όπως είπαν – να χρησιμοποιήσουν για αυτό και δεν είχαν δει τα πακέτα που ήταν μέσα.</p>
      <p>Ωστόσο οι ισχυρισμοί αυτοί δεν έπεισαν το δικαστήριο το οποίο τους έκρινε ένοχους όπως κατηγορούνταν και τους επέβαλε την ανώτατη ποινή της ισόβιας κάθειρξης στον καθένα, ενώ καταδικαστική ήταν και η εισαγγελική πρόταση.</p>
      <p>Συγκεκριμένα, η εισαγγελέας της έδρας χαρακτήρισε «ψευδείς» τους ισχυρισμούς των κατηγορουμένων, τόνισε πως «δεν επιδεικνύουν καμία μεταμέλεια» και ζήτησε την ενοχή τους χωρίς ελαφρυντικό.</p>
      <p><b>Τους «πρόδωσε» η μυρωδιά</b><br/>Για τους εμπλεκόμενους όλα ξεκίνησαν το απόγευμα της Πέμπτης 31 Αυγούστου 2017, όταν το Ενιαίο Κέντρο Συντονισμού Έρευνας Διάσωσης του Λιμενικού Σώματος – Ελληνικής Ακτοφυλακής ενημερώθηκε για περιστατικό ακυβερνησίας λόγω μηχανικής βλάβης του συγκεκριμένου σκάφους, στη θαλάσσια περιοχή νοτιοδυτικά Νισύρου, με τρεις (03) αλλοδαπούς επιβαίνοντες.</p>
      <p>Άμεσα έσπευσε περιπολικό σκάφος Λ.Σ.-ΕΛ.ΑΚΤ., παραπλέον πλοίο και ιδιωτικό σκάφος με επιβαίνοντες στελέχη Λ.Σ.-ΕΛ.ΑΚΤ..</p>
      <p>Το Ι/Φ εντοπίστηκε από το Φ/Γ “SHIRVAN”, σημαίας Μάλτας, ενώ λίγες ώρες αργότερα ξεκίνησε η ρυμούλκησή του από το Ρ/Κ “ΔΗΜΟΣΘΕΝΗΣ ΓΙΑΝΝΙΣΗΣ” Ν. Βόλου 562, με προορισμό το λιμένα Μανδρακίου Νισύρου, όπου και κατέπλευσαν πρωινές ώρες της 1ης Σεπτεμβρίου 2017.</p>
      <p>Ωστόσο απαγορεύτηκε ο απόπλους του σκάφους και με εντολή του αρμόδιου εισαγγελέα και του Λιμενάρχη Κω διενεργήθηκε έλεγχος στο ιστιοφόρο, η οποία έγινε παρουσία του 53χρονου κυβερνήτη προκειμένου να διαπιστωθεί η ζημιά που είχε υποστεί λόγω της κακοκαιρίας αλλά και να ελεγχθούν τα ναυτιλιακά έγγραφα.</p>
      <p>Μόλις όμως ο λιμενικός ανέβηκε στο σκάφος διαπίστωσε έντονη δυσοσμία με αποτέλεσμα να του κινηθούν υποψίες.</p>
      <p>Σε περαιτέρω έλεγχο που έγινε διαπιστώθηκε ότι μέσα σε δύο καμπίνες υπήρχαν συσκευασμένες σε πακέτα και σε σακούλες μεγάλες ποσότητες ινδικής κάνναβης. Όταν όλα τα πακέτα εντοπίστηκαν και ζυγίστηκαν διαπιστώθηκε ότι επρόκειτο για 61 δέματα συνολικού βάρους 775 κιλών και 50 γραμμαρίων ινδικής κάνναβης!</p>
      <p>Σε βάρος των συλληφθέντων ασκήθηκαν βαρύτατες ποινικές διώξεις σε βαθμό κακουργήματος και απολογούμενοι δήλωσαν πως δεν γνώριζαν κάτι για τη μεγάλη αυτή ποσότητα των ναρκωτικών που βρίσκονταν μέσα στο ιστιοφόρο σκάφος. Πιο συγκεκριμένα, ο 44χρονος και ο 40χρονος οι οποίοι είναι συγγενείς μεταξύ τους, είπαν πως είχαν πληρώσει για να κάνουν κρουαζιέρα στα ελληνικά νησιά και στα τουρκικά παράλια.</p>
      <p>Μάλιστα ο 44χρονος που διαμένει μόνιμα από το 1995 στην Ελβετία είχε έρθει για διακοπές και έτσι ξεκίνησε η «περιπέτειά» του αυτή. Ο ίδιος πρόσθεσε ότι το ιστιοφόρο ξεκίνησε από την Κωνσταντινούπολη με πρώτο σταθμό το Λαύριο και εν συνεχεία μικρά ελληνικά νησιά όπως η Νάξος. Θα συνέχιζαν και σε άλλα νησιά μας και θα κατέληγαν στην Κωνσταντινούπολη. Σε ό,τι αφορά τα ναρκωτικά πληροφορήθηκαν για αυτά όταν τους ενημέρωσαν οι λιμενικοί.</p>
      <p>Αλλά και ο 53χρονος καπετάνιος του σκάφους δήλωσε – σύμφωνα με πληροφορίες- ότι δεν είχε την παραμικρή ιδέα για τα ναρκωτικά και πως σίγουρα αν το γνώριζε, θα αντιδρούσε διαφορετικά τις 4 ώρες που το ιστιοφόρο έπλεε ακυβέρνητο.</p>
      <p>Μετά την ολοκλήρωση της διαδικασίας με σύμφωνη γνώμη και του αρμόδιου εισαγγελέα και οι τρεις Τούρκοι κρίθηκαν προσωρινά κρατούμενοι και πήραν το δρόμο για τις φυλακές.</p>
      <figure>
        <img src="https://www.rodiaki.gr/medias/2019/11/13/abb9d0aac4c8a4db3a12f290b1446ce3.jpg"/>
      </figure>
      <figure>
        <img src="https://www.rodiaki.gr/medias/2019/11/13/69fac344e40c7c5cfc9fac803d69e51c.jpg"/>
      </figure>
    </article>
  </body>
</html>