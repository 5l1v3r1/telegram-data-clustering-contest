<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fikk-pistol-mot-hodet/71821182"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T19:50:30+00:00"/>
    <meta property="og:title" content="- Fikk pistol mot hodet"/>
    <meta property="og:description" content="Seks menn varetektsfengslet i Panama. Nordmennene som ble ranet på Panama skal ha blitt utsatt for grove trusler."/>
  </head>
  <body>
    <article>
      <h1>- Fikk pistol mot hodet</h1>
      <h2>Seks menn varetektsfengslet i Panama. Nordmennene som ble ranet på Panama skal ha blitt utsatt for grove trusler.</h2>
      <address><time datetime="2019-11-14T19:50:30+00:00">14 Nov 2019, 19:50</time> by <a rel="author">Trym Mogen</a></address>
      <p>Seks lokale menn fra distriktet Colón i Panama er torsdag kveld varetektsfengslet i en lokal domstol etter grovt ran mot seks norske seilbåtturister.</p>
      <p>De seks fengsles for anklager om grovt ran, overfall og ulovlig organisert kriminalitet, opplyser jutsismyndighetene i Panama like etter klokka 20.00 torsdag kveld.</p>
      <p>
        <b>De seks mennene ble onsdag framstilt for fengsling og risikerer å bli varetektsfengslet i seks måneder allerede nå.</b>
      </p>
      <h3>Pistol mot hodet</h3>
      <p>Dagbladet får opplyst at minst en av nordmennene som ble ranet fikk en pistol rettet mot hodet og ble tvunget til å gi bort alle verdisakene.</p>
      <p>- De brukte våpen for å true de seks personene, sier en polititalsmann i Panama til Dagbladet torsdag kveld.</p>
      <figure>
        <img src="https://dbstatic.no/71821286.jpg?imageId=71821286&amp;width=1024&amp;height=615"/>
        <figcaption><b>PÅGRIPELSER:</b> Flere mistenkte gjerningspersoner ble pågrepet tirsdag. Foto: Politiet i Panama Vis mer</figcaption>
      </figure>
      <p>
        <b>De siktede ranerne ble pågrepet tirsdag og ble i dag fraktet til tinghuset i Corón i en arrestbil. T-skjortene var dratt over hodene deres for å skjule ansiktene for de ventende fotografene.</b>
      </p>
      <p>- Akkurat nå venter vi på kjennelsen fra retten, sier polititalsmann til Dagbladet i 19-tida.</p>
      <p>Norsk politi og UD er blitt oppdatert om nordmennenes situasjon og framgangen i etterforskningen av politiet i Panama.</p>
      <p>De seks unge nordmennene er nå innlosjert i trygghet på et hotell med vakthold i byen.</p>
      <h3>Ingen kommentar</h3>
      <p>Dagbladet var torsdag i kontakt med en av de rammede nordmennene foreldre. Han opplyser at de ikke ønsker å kommentere saken.</p>
      <p>
        <b>Det ønsker heller ikke en av personene som har vært en del av den omkring ettårige jordomseilingen.</b>
      </p>
      <p>Heller ikke UD vil kommentere saken ytterligere torsdag kveld, men sier de er kjent med saken.</p>
      <h3>Frastjålet alt</h3>
      <p>Det er usikkert når de norske turistene skal reise hjem og om de eventuelt vil følge den opprinnelige planen om å seile hjem.</p>
      <p>Nordmennene skal ha blitt frastjålet penger, mobiltelefoner og alkohol fra seilbåten etter å ha ankret opp utenfor byen Nombre de Dios.</p>
      <p>De skal i utgangspunktet ha lagt til kai i byen på grunn av dårlig vær. De mistenkte ranerne skal ha tatt seg til seilbåten ved hjelp av båter uten motor. De skal ha vært bevæpnet med flere våpen da de slo til mot de uvitende unge nordmennene.</p>
      <p>
        <b>Personene ble pågrepet etter at det dagen før var blitt funnet en satellittelefon og datautstyr som stammet fra den norske båten.</b>
      </p>
      <p>I en pressemelding fra lokalt politi samme dag heter det at de seks er siktet for to overtredelser i straffeloven som kan medføre fengsel fra 10 til 18 år.</p>
    </article>
  </body>
</html>