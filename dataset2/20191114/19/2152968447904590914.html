<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/14/ungarskiiat-kandidat-za-evrokomisar-na-popravka.429682"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T19:07:00+00:00"/>
    <meta property="og:title" content="Унгарският кандидат за еврокомисар на поправка"/>
    <meta property="og:description" content="Номинираната за комисар по транспорта подкрепи &quot;Мобилност&quot; | Dnes.bg"/>
  </head>
  <body>
    <article>
      <h1>Унгарският кандидат за еврокомисар на поправка</h1>
      <h2>Номинираната за комисар по транспорта подкрепи "Мобилност"</h2>
      <address><time datetime="2019-11-14T19:07:00+00:00">14 Nov 2019, 19:07</time> by <a rel="author" href="https://www.dnes.bg/author/259" target="_blank">Никола Димитров</a></address>
      <p>И новият кандидат за еврокомисар от Унгария не можа да мине теста пред Европейския парламент и ще трябва да отговаря на допълнителни въпроси, преди да стане ясно дали ще може да се заеме с разширяването на ЕС.</p>
      <p>Евродепутатите изслушаха днес нови кандидати от Унгария, Франция и Румъния, след като първите бяха отхвърлени през октомври.</p>
      <p>Срещу Оливер Вархели няма възражения за професионална компетентност, а по неговата независимост от Виктор Орбан. Социалистите, зелените, либералите и крайната левица отхвърлиха кандидата, докато не отговори на допълнителни писмени въпроси.</p>
      <p>“Унгарският кандидат отказа да се дистанцира от правителството. Отговорите на нашите въпроси бяха разочароващи и общи. Той не се разграничи от политиките на Орбан и на неговите атаки срещу демокрацията”, се казва в позиция на групата на Зелените.</p>
      <p>Либералите също са недоволни от уверенията Вархели, че ще следва европейските стандарти, а не инструкции, идващи отвън.</p>
      <p>Проблеми имаха и френският и румънският дубльор, но те бяха одобрени от парламентарните комисии, макар и не единодушно.</p>
      <p>Френският кандидат за ресора общ пазар Тиери Бретон трябваше да убеждава депутатите, че корпоративното му минало няма да му пречи да работи.</p>
      <p>“Аз искам да съм чист пред хората и затова продадох акциите си на пазара, не през посредници и се отказах от всичките си постове”, заяви Бретон. Депутатите не бяха убедени как практически той ще може да изпълни обещанието си да не участва в гласуванията в Еврокомисията, когато иде реч за компания, в която е работил и дали това няма да отслаби позициите му като еврокомисар. Бретон, който доскоро беше шеф на IT гиганта “Атос”, не изключи вероятността да предложи европейско законодателство за общо зарядно. Той се обяви за диверсификация на енергийните източници и добави, че Европа може да е независима, само когато е енергийно независима. Бретон подкрепи и облагането на вносителите извън ЕС с нов въглероден данък, за да се компенсират европейските производители, които работят по високи екостандарти.</p>
      <p>Румънската кандидатка за транспортен комисарАдина-Йоана Вълян разби надеждите на българските превозвачи, като заяви, че ще провери въздействието на Пакета “Мобилност”, едва след като той влезе в сила. Въпреки, че Румъния също е против разпоредбите за връщането на празните камиони и по-добрите условия и заплащане за шофьорите от Източна Европа, Вълян каза, че няма да се меси при течащите в момента финални преговори между Европарламента и страните членки и призова да се помни, че промените се правят, за да се подобрят услугите и условията на труд на шофьорите. Тя се обяви и за въвеждане на евровинетка, при която превозвачите да плащат за замърсяване на въздуха да плащат за изминато разстояние. Вълян не беше особено ентусиазирана по новата идея за облагане на СО2 емисиите от самолетите, като заяви, че мярката е само една от възможностите.</p>
      <p>Екостандартите за морския транспорт обаче трябва да бъдат затегнати, каза Вълян, която в момента е председател на комисията за промишленост и енергетика в Европарламента Румънската кандидатка обеща да съдейства за развитието на пътната инфраструктура в Източна Европа, която според нея изостава силно от тази в Западна.<br/>Вархели, Бретон и Вълян бяха номинирани, след като Европейският парламент отхвърли първият избор на бъдещата председателка на ЕК Урсула Фон дер Лайен. Унгарецът Ласло Трочани и румънката Рована Плъмб се оказаха в конфликт на интереси, а французойката Силви Гулар - разследвана за разходването на евросредства. Това забави встъпването в длъжност на новата Еврокомисия, която трябваше да заработи от 1 ноември. Ако Вархели получи одобрение Комисията ще може да бъде окончателно гласувана от Европарламента в края на месеца.</p>
    </article>
  </body>
</html>