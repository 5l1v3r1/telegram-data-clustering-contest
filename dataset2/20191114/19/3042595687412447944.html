<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fant-dod-person-i-siktet-kvinnes-leilighet/71821269"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T19:39:27+00:00"/>
    <meta property="og:title" content="Fant død person i siktet kvinnes leilighet"/>
    <meta property="og:description" content="Kvinnen ble torsdag siktet for drapsforsøk på en annen kvinne på Oslo S. Nå er hun siktet for drap."/>
  </head>
  <body>
    <article>
      <h1>Fant død person i siktet kvinnes leilighet</h1>
      <h2>Kvinnen ble torsdag siktet for drapsforsøk på en annen kvinne på Oslo S. Nå er hun siktet for drap.</h2>
      <address><time datetime="2019-11-14T19:39:27+00:00">14 Nov 2019, 19:39</time> by <a rel="author">Lars Martin Gimse</a></address>
      <p>En død person er funnet i leiligheten til kvinnen som tirsdag denne uka angrep en annen kvinne med kniv på Oslo S, skriver Oslo-politiet i en pressemelding.</p>
      <h3>- Nært familiemedlem</h3>
      <p>Politiinspektør Grete Metlid sier til Dagbladet at den drepte kvinnen ble funnet torsdag ettermiddag</p>
      <p>
        <b>- Det var i forbindelse med etterforskningen at vi fikk en bekymringsmelding knyttet til et familiemedlem av siktede. Det er et familiemedlem i nær relasjon til siktede, opplyser Metlid.</b>
      </p>
      <p>Den siktede kvinnen i 30-åra er nå siktet for både drapsforsøket på Oslo S og for drapet på familiemedlemmet. Siktede er ifølge Metlid godt kjent for politiet fra tidligere.</p>
      <p>Torsdag kveld sitter kvinnen i avhør. Hun forklarer seg ifølge Metlid for politiet, men det er for tidlig å gå ut med opplysninger om hva hun har sagt.</p>
      <p>- Vi har en god del opplysninger, mer vil jeg ikke si nå. Avdøde er ikke formelt identifisert ennå, men vil bli obdusert fredag, sier politiinspektøren.</p>
      <h3>- Vanskelig situasjon</h3>
      <p>- Jeg har bistått kvinnen i kveld i avhør. Hun samarbeider med politiet, sier kvinnens forsvarer Christian Flemmen Johansen til Dagbladet.</p>
      <p>
        <b>- Det er en veldig vanskelig situasjon og avhørene har vært av kort karakter, sier han.</b>
      </p>
      <p>Han sier kvinnen er blitt konfrontert med funnet av liket i leiligheten hennes.</p>
      <p>- Hun har avgitt en forklaring på det, sier han.</p>
      <p>Flemmen Johansen sier at han regner med at avhørene vil bli gjenopptatt.</p>
      <p>
        <b>Det var tirsdag rundt klokka 13.30 at kvinnen<a href="https://www.dagbladet.no/studio/nyhetsstudio/5?post=21862"> i 30-åra angrep en kvinne i 60-åra på Oslo S.</a> Fornærmede ble forsøkt knivstukket, men ble ikke truffet.</b>
      </p>
      <p>Ifølge politiet framsto fornærmede i saken som et tilfeldig offer.</p>
      <h3>Varetektsfengslet</h3>
      <p>Den siktede kvinnen ble i dag varetektsfengslet i fire uker.</p>
      <p>«Retten har ved denne vurderingen lagt særlig vekt på video fra hendelsen. Videoen er tydelig og av god kvalitet, og retten ser tydelig at siktede helt uprovosert og overraskende stikker fornærmede i skulderen med en kniv. Angrepet ble stoppet ved at publikum grep inn», heter det i kjennelsen fra Oslo tingrett.</p>
      <p>Påtalemyndigheten ba om varetektsfengsling i kjølvannet av denne episoden, og begrunnet det med at de mener gjentakelsesfaren er høy.</p>
      <p>De viser blant annet til en rettspykiatrisk vurdering fra juni 2019, som slår fast at kvinnen har betydelige risikofaktorer for vold.</p>
      <p>
        <b>«Tidligere grov vold, hyppige tilfeller av vold, omfattende rusavhengighet med tilhørende tidvis abstinens, tidligere rusutløst psykose og paranoiditet», het det da.</b>
      </p>
      <p>Det heter videre at siktede kan utagere og at det kan komme plutselig og uten forvarsel.</p>
      <p>Kvinnen er også henvist til oppfølging med psykiater.</p>
    </article>
  </body>
</html>