<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T19:42:00+00:00"/>
    <meta property="og:title" content="بشار اسد: در برابر غرب و استعمار ایستاده‌ایم"/>
    <meta property="og:description" content="به گزارش ایرنا به نقل از خبرگزاری رسمی سوریه (سانا) اسد در این دیدار که امروز پنجشنبه صورت گرفت، افزود: پایبندی ما به اصول ثابت خود، مهم‌ترین عنصر مبارزه با تروریسم است و  جنگ ما و دوستانمان در مواجهه با زیاده‌خواهی غرب و کشورهای استعمارگر، با نابودی مزدوران آنان همراه خواهد بود؛ مزدورانی که به تدریج در چندین نقطه دست به خودکشی خود زده‌اند."/>
  </head>
  <body>
    <article>
      <h1>بشار اسد: در برابر غرب و استعمار ایستاده‌ایم</h1>
      <address>
        <time datetime="2019-11-14T19:42:00+00:00">14 Nov 2019, 19:42</time>
      </address>
      <p>"بشار اسد" رئیس جمهوری سوریه در دیدار با هیأت پارلمانی ایران به ریاست حجت الاسلام “مجتبی ذوالنوری" رئیس کمیسیون امنیت ملی و سیاست خارجی مجلس شورای اسلامی گفت: ما و دوستانمان در مقابل غرب و کشورهای استعمارگر و زیاده‌خواهی‌های آنان ایستاده و به جنگ برخاسته‌ایم.</p>
      <p>به گزارش ایرنا به نقل از خبرگزاری رسمی سوریه (سانا) اسد در این دیدار که امروز پنجشنبه صورت گرفت، افزود: پایبندی ما به اصول ثابت خود، مهم‌ترین عنصر مبارزه با تروریسم است و  جنگ ما و دوستانمان در مواجهه با زیاده‌خواهی غرب و کشورهای استعمارگر، با نابودی مزدوران آنان همراه خواهد بود؛ مزدورانی که به تدریج در چندین نقطه دست به خودکشی خود زده‌اند.</p>
      <p>رئیس‌جمهوری سوریه تصریح کرد: تلاش می‌کنند اینگونه  القا کنند که از مسیر کمیته قانون اساسی می‌توان به جنگ پایان داد؛ این درست نیست. چرا که جنگ به دلیل اختلاف بر سر قانون اساسی آغاز نشد؛ بلکه زاییده کشتار و نابودی و تروریسم  است، بنابراین فقط با  نابودی تروریسم پایان می‌یابد.</p>
      <p>حجت الاسلام مجتبی ذوالنوری  نیز با تبریک پیروزی‌های اخیر مردم سوریه علیه تروریسم، تأکید کرد: آنچه  ایران و سوریه را در کنار یکدیگر نگاه داشته، فراتر از مسائل تاکتیکی در صحنه عملی است و این سرنوشت یکسان و تاریخ مشترک شرافتمندانه بوده که وحدت دو کشور را رقم می‌زند.</p>
      <p>وی یادآور شد: ایران از ابتدای پیروزی انقلاب اسلامی درگیر جنگی بوده که امروزه مردم سوریه شاهد آن هستند و با وجود تعدد جبهه‌های مختلف، از این جنگ  پیروز بیرون آمد و مردم سوریه نیز با وجود تمام سختی‌ها پیروزی را به ثمر خواهد رساند.</p>
    </article>
  </body>
</html>