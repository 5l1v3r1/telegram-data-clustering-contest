<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/poland-the-right-wing-polish-government-would-ban-sex-education"/>
    <meta property="og:site_name" content="euronews"/>
    <meta property="article:published_time" content="2019-11-14T19:30:13+00:00"/>
    <meta property="og:title" content="لایحه دولت لهستان آموزش جنسی در مدارس را برابر با «پدوفیلی» می‌داند"/>
    <meta property="og:description" content="حزب حاکم محافظه کار لهستان «آموزش جنسی برای دانش آموزان» را محکوم کرده و ادعا کرده است که این اقدام تلاش برای «جنسیت‌زده کردن کودکان» است."/>
  </head>
  <body>
    <article>
      <h1>لایحه دولت لهستان آموزش جنسی در مدارس را برابر با «پدوفیلی» می‌داند</h1>
      <address><time datetime="2019-11-14T19:30:13+00:00">14 Nov 2019, 19:30</time> by <a rel="author">یورونیوز فارسی </a></address>
      <p>دولت راستگرای لهستان لایحه‌ای را به پارلمان پیشنهاد کرده است که با ممنوعیت آموزش جنسی در مدارس، این آموزش را معادل «ترویج فعالیت جنسی زیر سن قانونی» در نظر می گیرد.</p>
      <p>در صورت تصویب این لایحه، معلمانی که این ممنوعیت را بشکنند با مجازاتی تا حداکثر ۵ سال مواجه خواهند بود.</p>
      <p>در پی پیشنهاد این لایحه، معترضان در ورشو پایتخت جمع شدند تا به این لایحه دولت اعتراض کنند زیرا اگر این لایحه تصویب و به قانون بدل شود، آموزش جنسی در مدارس را معادل «پدوفیلی» در نظر می گیرد.</p>
      <p>به نوشته هفته نامه «وپروست» لهستان، این لایحه که با عنوان «پدوفیلی را متوقف کنید» شناخته می شود هدفش این است که مربیانی که آموزش‌های جنسی را به دانش‌آموزان ارائه می کنند را به زندان بفرستد.</p>
      <p>قانونگذارند در پی آن هستند تا آموزش جنسی برای دانش آموزان را بعنوان ترویج فعالیت‌های جنسی زیر سن قانونی، اقدامی مجرمانه در نظر بگیرند و همچنین ایدئولوژی ضد سقط جنین و ضد پیشگیری از بارداری در مدارس لهستان جایگاه قدرتمندتری پیدا کند.</p>
      <p>پارلمان اروپا روز پنجشنبه با اکثریت مطلق تبدیل آموزشی جنسی در مدارس به امری مجرمانه را محکوم کرد و از دولت لهستان خواست که این لایحه را فورا پس بگیرد.</p>
      <figure>
        <iframe data-src="https://twitter.com/euronewses/status/1194958471957008384" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>آنا بلوز، محقق سازمان عفوبین‌الملل این لایحه را «ظالمانه» و «بسیار مبهم و گسترده» توصیف کرده است و می گوید که این لایحه جوانان را در خطر قرار می دهد و اثرات مخربی خواهد داشت.</p>
      <p>این لایحه از پشتیبانی حزب حاکم محافظه‌کار(حزب قانون و عدالت PiS) در پارلمان لهستان برخوردار است که تعداد نمایندگانش در پارلمان افزایش یافته است. محبوبیت این حزب تا حدودی به مواضع این حزب در ارتباط با همجنسگرایی و آموزش جنسی ارتباط داده می شود.</p>
      <p>مارسین اوسیپیا، از نمایندگان پارلمان حزب حاکم لهستان می گوید که چیز بدی در این قانون وجود ندارد و تنها می خواهد تشویق جوانان زیر ۱۵ سال به داشتن رابطه جنسی و فعالیت جنسی را ممنوع کند.</p>
      <p>حزب حاکم محافظه کار لهستان «آموزش جنسی برای دانش آموزان» را محکوم کرده و ادعا کرده است که این اقدام تلاش برای «جنسیت‌زده کردن کودکان» است.</p>
      <p>معترضان می گویند که آموزش مناسب جنسی بخش ضروری از برنامه درسی مدار است و مبتنی بر معیارهای سازمان جهانی بهداشت برای اروپاست.</p>
    </article>
  </body>
</html>