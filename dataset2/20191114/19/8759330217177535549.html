<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903767/geen-plaats-meer-voor-pyro-of-amokmakers-anderlecht-moderniseert-camerabewaking.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-14T19:17:00+00:00"/>
    <meta property="og:title" content="Geen plaats meer voor pyro of amokmakers, Anderlecht moderniseert camerabewaking"/>
    <meta property="og:description" content="RSC Anderlecht heeft de voorbije flink wat boetes moeten betalen na wangedrag van de eigen fans. Spreekkoren en gebruik van pyrotechnisch materiaal wordt steeds heviger bestraft, wat paars-wit al flink wat geld heeft gekost. Anderlecht wil dat nu aanpakken met vernieuwde camerabewaking."/>
  </head>
  <body>
    <article>
      <h1>Geen plaats meer voor pyro of amokmakers, Anderlecht moderniseert camerabewaking</h1>
      <address>
        <time datetime="2019-11-14T19:17:00+00:00">14 Nov 2019, 19:17</time>
      </address>
      <p>
        <b>RSC Anderlecht heeft de voorbije flink wat boetes moeten betalen na wangedrag van de eigen fans. Spreekkoren en gebruik van pyrotechnisch materiaal wordt steeds heviger bestraft, wat paars-wit al flink wat geld heeft gekost. Anderlecht wil dat nu aanpakken met vernieuwde camerabewaking.</b>
      </p>
      <p>Het lokale <a href="https://www.bruzz.be/sport/rsc-anderlecht-rolt-nieuw-camerasysteem-uit-2019-11-14"><i>Bruzz</i></a> meldt dat Anderlecht bezig is met de modernisering van de camerabewaking. Het is bezig met de installatie van een nieuwe controlekamer en een hightech camerasysteem. Vanaf 1 december hoopt het daardoor snellere interventies uit te kunnen voeren tijdens en wedstrijd en amokmakers ook vlotter te herkennen via de beelden.</p>
      <p>Het herkennen is bijzonder moeilijk met de huidige camerabewaking, daar wil Anderlecht nu verandering in brengen. "We hadden altijd wel een idee wie de daders waren, maar konden ze zelden aanduiden. En dus kon de club geen stappen ondernemen", licht Bert Van der Auwera van Anderlecht toe.</p>
      <p>Als de amokmakers ook herkend worden, kan men een pv opstellen en start Anderlecht een interne procedure. Dat kan de supporter in kwestie dan ook een stadionverbod van drie maanden tot vijf jaar opleveren.</p>
      <p><b>Visie</b><br/>Anderlecht doet die investeringen met een duidelijke visie, klinkt het. "Een stadion moet een veilige omgeving zijn waar familie en kinderen op een aangename manier van voetbal en de hele RSCA-beleving kunnen genieten. Pyrotechnisch materiaal lijkt mooi op foto, maar is gevaarlijk en dus niet tolereerbaar", geeft Van der Auwera aan.</p>
      <p>"Iedereen mag fanatiek supporteren. Maar de sfeer moet zo zijn dat alle anderen zich ook welkom voelen in het stadion en van de wedstrijd kunnen genieten."</p>
    </article>
  </body>
</html>