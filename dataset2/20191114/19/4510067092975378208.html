<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/cu-drogurile-prin-vama-bors-doi-indivizi-au-reusit-sa-intre-in-tara-ascunzand-cannabis-in-boilerul-electric-152804.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T19:14:00+00:00"/>
    <meta property="og:title" content="Cu drogurile prin vama Borş: Doi indivizi au reuşit să intre în ţară ascunzând cannabis în… boilerul electric"/>
    <meta property="og:description" content="Doi bărbaţi au fost arestaţi preventiv pentru 30 de zile, după ce au reuşit să intre în ţară prin punctul de trecere a frontierei Borş, cu 2,4 kilograme de cannabis ascunse într-un boiler electric!"/>
  </head>
  <body>
    <article>
      <h1>Cu drogurile prin vama Borş: Doi indivizi au reuşit să intre în ţară ascunzând cannabis în… boilerul electric</h1>
      <address><time datetime="2019-11-14T19:14:00+00:00">14 Nov 2019, 19:14</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/droguri-in-boiler-diicot.jpg"/>
      </figure>
      <p>Doi bărbaţi au fost arestaţi preventiv pentru 30 de zile, după ce au reuşit să intre în ţară prin punctul de trecere a frontierei Borş, cu 2,4 kilograme de cannabis ascunse într-un boiler electric!</p>
      <p>Informaţia apare într-un comunicat de presă transmis de Poliţia Iaşi, care, în colaborare cu DIICOT, a reuşit să îi prindă în flagrant delict pe cei doi bărbaţi, cu vârste de 41 şi 51 de ani, în cursul zilei de marţi, 12 noiembrie.</p>
      <p>"În urma controlului, în autoturism a fost descoperit un boiler termic în interiorul căruia erau disimulate mai multe ambalaje din plastic ce conţineau în 2,4 kilograme cannabis. Din cercetări a reieşit că drogurile ar fi fost achiziţionate din Spania şi ar fi fost introduse în ţară prin punctul de trecere a frontierei Borş - Oradea de către unul dintre cei doi bărbaţi, prin intermediul unui mijloc de transport persoane şi coletărie", explică documentul, citat de Agerpres.</p>
      <p>Cei doi s-au ales acum cu dosar penal pentru introducerea în ţară de droguri de risc şi trafic de droguri de risc, fiind reţinuţi pentru 24 de ore.</p>
      <p>"Ulterior, Tribunalul Iaşi a dispus arestarea preventivă a acestora pentru 30 de zile", arată comunicatul de presă.</p>
    </article>
  </body>
</html>