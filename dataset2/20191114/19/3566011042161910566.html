<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547376.html/%D8%AA%D9%86%D9%87%D8%A7----%D8%AF%D8%B1%D8%B5%D8%AF-%D8%B4%D8%A7%D8%BA%D9%84%D8%A7%D9%86-%D8%AC%D8%AF%DB%8C%D8%AF-%D8%A8%DB%8C%D9%85%D9%87-%D8%B4%D8%AF%D9%87-%D8%A7%D9%86%D8%AF---%D8%A7%DB%8C%D8%AC%D8%A7%D8%AF-%D8%A7%D8%B4%D8%AA%D8%BA%D8%A7%D9%84-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D8%AF%D9%88%D9%84%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T19:04:00+00:00"/>
    <meta property="og:title" content="تنها ۳۸ درصد شاغلان جدید بیمه شده‌اند‌/ ایجاد اشتغال در دستور کار دولت است"/>
    <meta property="og:description" content="وزیر تعاون، کار و رفاه اجتماعی گفت: از میان اشتغال‌های ایجاد شده تنها ۳۸ درصد کد بیمه دریافت کردند و بقیه فاقد کد بیمه تامین اجتماعی هستند که این موضوع نگران‌کننده است و بایستی برای آن فکری کرد."/>
  </head>
  <body>
    <article>
      <h1>تنها ۳۸ درصد شاغلان جدید بیمه شده‌اند‌/ ایجاد اشتغال در دستور کار دولت است</h1>
      <h2>شریعتمداری:</h2>
      <address>
        <time datetime="2019-11-14T19:04:00+00:00">14 Nov 2019, 19:04</time>
      </address>
      <p>وزیر تعاون، کار و رفاه اجتماعی گفت: از میان اشتغال‌های ایجاد شده تنها ۳۸ درصد کد بیمه دریافت کردند و بقیه فاقد کد بیمه تامین اجتماعی هستند که این موضوع نگران‌کننده است و بایستی برای آن فکری کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد شریعتمداری عصر امروز در جلسه کارگروه اشتغال و سرمایه‌گذاری استان گیلان در رشت اظهار داشت: گیلان از سرمایه اجتماعی بالایی برخوردار است و ششمین استان از حیث امیدواری در کشور است که این مورد از سرمایه‌های مادی نیز مهم‌تر است.</p>
      <p>وزیر تعاون‌، کار و رفاه اجتماعی با بیان اینکه شرایط مطلوب برای ایجاد اشتغال با اندک تلاش مدیران امکان‌پذیر است گفت: 360 واحد صنعتی در گیلان که در حال تعطیلی بودن با تلاش مسئولان استان به چرخه تولید بازگشتند و البته این کار کافی نیست و بایستی رسیدگی به وضعیت سایر واحدها نیز در دستور کار قرار گیرد.</p>
      <p>وی صیانت از اشتغال موجود را مهم‌ترین مسئله عنوان کرد و ابراز داشت: صیانت از وضعیت اشتغال موجود در اولویت کاری ما قرار دارد و ایجاد اشتغال در دستور کار بعدی است و با توجه به تلاش دشمنان و استکبار جهانی تلاش کردیم اشتغال موجود را حفظ کنیم.</p>
      <p>شریعتمداری با اشاره به اینکه واحدهای تولیدی فی نفسه دارای مشکل نیستند و با یک سری تصمیمات راهبردی می‌توان آنها را به شرایط مطلوب رساند افزود: پیگیری مشکل واحدهای تولیدی به‌ویژه در گیلان را در دستور کار ویژه قرار می‌دهیم تا در صورت نیاز در جلسات دولت درباره آنها صحبت شود.</p>
      <p>وزیر تعاون‌، کار و رفاه اجتماعی با بیان اینکه با وجود تمام فشارها جمعیت فعال کشور افزایش یافته است تصریح کرد: نسبت به گذشته در کشور و گیلان وضعیت مطلوب‌تری داریم و در استان گیلان نرخ بیکاری نسبت به سال گذشته کاهش یافته است.</p>
      <p>وی افزایش نرخ مشارکت در گیلان با توجه به اقدام مثبت مقامات محلی را مورد اشاره قرار داد و خاطرنشان کرد: 55 درصد از اشتغال کشور امسال مربوط به دخالت توسعه‌ای دولت در امر اشتغال به‌ویژه اشتغال روستایی است.</p>
      <p>وزیر تعاون‌، کار و رفاه اجتماعی با بیان اینکه بانک‌ها در ارائه سهم خود 45 درصد عقب‌ماندگی دارند اظهار داشت: باید در دوره جدید مشارکت بانک‌ها افزایش یابد و برای ادای سهم بانک‌ها بایستی محدودیت‌ها از پیش پای دولت برداشته شود.</p>
      <p>شریعتمداری از صرف 13 هزار و 800 میلیارد تومان منابع برای اشتغال زودبازده خبر داد و خاطرنشان کرد: عدم نظارت کافی باعث شد که این اشتغال‌ها بازدهی نداشته باشند و هم‌اکنون سیستم نظارتی وضعیت را بهبود بخشیده اما کافی نیست و راهکارهایی پیش‌بینی کردیم.</p>
      <p>وی با اشاره به اینکه ایجاد اشتغال پایدار و دارای بیمه تامین اجتماعی برای ما بسیار حائز اهمیت است تصریح کرد: از میان اشتغال‌های ایجاد شده تنها 38 درصد کد بیمه دریافت کردند و بقیه فاقد کد بیمه تامین اجتماعی هستند که این موضوع نگران‌کننده است و بایستی برای آن فکری کرد.</p>
      <p>وزیر تعاون‌، کار و رفاه اجتماعی با بیان اینکه 16.2 درصد انحراف بین تعهدات ایجاد اشتغال و میزان اشتغال ایجاد شده وجود دارد ابراز داشت: اقدامات لازم اعم از نظارت بر عملکردها در سیستم ناظر پیش‌بینی شده است.</p>
      <p>شریعتمداری با اشاره به اینکه گیلان رتبه نخست جمعیت سالمندی در کشور را دارد بیان کرد: علت عمده این قضیه ورود سالخوردگان به دلیل بهبود شاخص‌های بهداشتی و آب و هوای خوب گیلان است همچنین قصد داریم که با توجه به نرخ رشد تک فرزندی در کشور و گیلان از این استان به عنوان پایلوت برای بررسی مسائل مربوط به ایجاد آن استفاده کنیم.</p>
      <p>وزیر تعاون‌، کار و رفاه اجتماعی خاطرنشان کرد: هدف اصلی دولت افزایش مشارکت مردمی در انتخابات است و ما در این راستا از هیچ جناحی طرفداری نمی‌کنیم و اگر موارد مربوط به انتصابات غیرقانونی و فامیل بازی که در این جلسه بیان شد محرز شود با آن برخورد می‌شود.</p>
      <p>وی با تاکید بر اینکه در شرکت سرمایه‌گذاری تامین اجتماعی 360 درصد رشد داشتیم تصریح کرد: با به کارگیری برنامه‌های شفاف‌ساز و انتصاب مدیران لایق نظامی را حاکم کردیم که تضمین کننده سلامت اداری است. </p>
      <p>معاون روابط کار وزارت تعاون، کار و رفاه اجتماعی نیز در این جلسه گفت: گیلان یکی از 3 استانی است که کمترین مشکل در رابطه با واحدهای تولیدی دارد و آمادگی داریم که معضلات واحدهای مشکل‌دار را در صورت نیاز در مرکز کشور و در ستاد رفع موانع تولید پیگیری کنیم.</p>
      <p>حاتم شاه‌کرمی با بیان اینکه در راستای اجرای دولت الکترونیک و ارائه خدمات شفاف به جامعه هدف در حال اجرای سامانه جامع روابط ملی کار هستیم افزود: بنا داریم شرایطی مهیا شود تا جامعه هدف ما یعنی کارگران بدون حضور فیزیکی در ادارات بتوانند خدمات دریافت کنند و این سامانه در حال اجرا است.</p>
      <p>انتهای پیام/ط</p>
    </article>
  </body>
</html>