<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ksu-dav-visnovok-schodo-zakonoproektu-pro-zakonodavchu-iniciativu-narodu-329692_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T19:43:00+00:00"/>
    <meta property="og:title" content="КСУ дав висновок щодо законопроекту про законодавчу ініціативу народу"/>
    <meta property="og:description" content="Юридичних підстав для визнання документа неконституційним у суді не бачать."/>
  </head>
  <body>
    <article>
      <h1>КСУ дав висновок щодо законопроекту про законодавчу ініціативу народу</h1>
      <h2>Юридичних підстав для визнання документа неконституційним у суді не бачать.</h2>
      <address>
        <time datetime="2019-11-14T19:43:00+00:00">14 Nov 2019, 19:43</time>
      </address>
      <p>Конституційний суд України визнав законопроект №1015 щодо законодавчої ініціативи народу відповідним вимогам статей 157 і 158 Основного закону, повідомила пресслужба КСУ. Однак, в суді попередили про можливість порушень прав людини і громадянина за допомогою зазначеного документа.</p>
      <p>"Цим висновком Конституційний Суд України визнав законопроект про внесення змін до ст. 93 Конституції України (щодо законодавчої ініціативи народу) відповідним вимогам статей 157 і 158 Конституції України", - йдеться в повідомленні.</p>
      <p>Це означає, що на думку КСУ, немає жодних юридичних підстав для визнання законопроекту таким, що не відповідає Конституції України. Однак, в суді застерегли, що зміни до Конституції, запропоновані законопроектом, при певних умовах можуть стати причиною обмеження прав і свобод людини і громадянина.</p>
      <p>"Конституційний суд України як застереження констатує, що запропоноване законопроектом положення "право законодавчої ініціативи у Верховній Раді належить народу" потребує конкретизації виходячи з того, що в Конституції України поняття "народ" використовується у значенні "Український народ - громадяни України всіх національностей", - повідомили в КСУ.</p>
      <p>Так, відповідно до ч. 2 ст. 5 Конституції народ – це носій суверенітету і єдине джерело влади в Україні, тому його не можна визначити суб'єктом законодавчої ініціативи без установки в Основному законі кількості українських громадян, які мають право голосу, для здійснення законодавчої ініціативи.</p>
      <p>Також в КСУ вважають, що законопроект відповідає вимогам ч. 2 ст. 157 Конституції України.</p>
      <p>"Верховна Рада протягом року законопроект не розглядала і протягом строку своїх повноважень не змінювала положення ст. 93 Конституції України, отже, законопроект відповідає вимогам ст. 158 Конституції України", - йдеться в повідомленні.</p>
      <p>3 вересня Верховна Рада включила до порядку денного сесії і <a href="https://dt.ua/POLITICS/rada-vidpravila-do-ks-zakonoproekt-pro-zakonodavchu-iniciativu-narodu-322463_.html"><b>направила до Конституційного суду</b></a> для отримання висновку президентський законопроект №1015 про внесення змін до Конституції України щодо законодавчої ініціативи народу. За таке рішення на пленарному засіданні парламенту у вівторок проголосували 338 народних депутатів.</p>
      <p>Законопроектом пропонується ст. 93 Основного закону доповнити переліком суб'єктів законодавчої ініціативи і закріпити, що крім президента України, Кабінету Міністрів, народних депутатів, право законодавчої ініціативи буде належати народу.</p>
      <p>Цю ж статтю Конституції пропонується доповнити абзацом: "Закон приймається відповідно до вимог законодавчої процедури, визначеної Конституцією і законами України".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>