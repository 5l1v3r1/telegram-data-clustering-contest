<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/14/az-uruguayi-sztaroknak-is-leesett-az-alla-a-puskasban"/>
    <meta property="og:site_name" content="infostart"/>
    <meta property="article:published_time" content="2019-11-14T19:55:00+00:00"/>
    <meta property="og:title" content="Az uruguayi sztároknak is leesett az álluk a Puskásban"/>
    <meta property="og:description" content="Oscar Tabarez szövetségi kapitány és Diego Godin csapatkapitány is megtiszteltetésnek nevezte, hogy a magyarok éppen az uruguayi labdarúgó-válogatottal játsszák pénteken a Puskás Aréna avatómérkőzését."/>
  </head>
  <body>
    <article>
      <h1>Az uruguayi sztároknak is leesett az álluk a Puskásban</h1>
      <address><time datetime="2019-11-14T19:55:00+00:00">14 Nov 2019, 19:55</time> by <a rel="author">Infostart / MTI</a></address>
      <h3>Oscar Tabarez szövetségi kapitány és Diego Godin csapatkapitány is megtiszteltetésnek nevezte, hogy a magyarok éppen az uruguayi labdarúgó-válogatottal játsszák pénteken a Puskás Aréna avatómérkőzését.</h3>
      <p>"Szép és méltóságteljes a stadion. A város is tetszik, az emberek tisztelik a szépet és a múltat egyaránt. Az emberek finomakat esznek, kellemes zenét hallgatnak, láthatóan élvezik a város pezsgését.</p>
      <blockquote>Itt tartózkodva még nagyobb kérdőjel számunkra, hogy Magyarország miért került ki a futballvilág vérkeringéséből, miért nincs jelen a világbajnokságokon, miért nincsenek játékosai a legjobb klubokban"</blockquote>
      <p>- mondta a szakvezetői posztot 13 esztendeje betöltő Oscar Tabarez, aki szerint azoknak könnyebb visszatalálni az eredményes útra, akik rendelkeznek futballmúlttal.</p>
      <p>Példaként éppen Uruguayt említette, ugyanis 2006-os kinevezésekor maga is feltette a kérdést, hogy hova helyezzék magukat a labdarúgás megváltozott világában. Úgy hiszi, sikerült választ találni, mert ma a nemzeti együttes nehéz ellenfél bárki számára.</p>
      <p>"Hétéves voltam, amikor az 1954-es vb-elődöntőt az iskolában rádión hallgattuk. A magyarok akkoriban forradalmasították a futballt, és gólrekordot állítottak fel. Akkor ismertem meg Hidegkutit, Bozsikot, Kocsist vagy éppen Puskást, aki azon a meccsen sérülés miatt éppen nem játszott. Uruguay történetében pedig az volt az első világbajnoki vereség" - idézte fel a két gárda legemlékezetesebb összecsapását Tabarez, aki szerint nemcsak történelmi okokból fontos a pénteki találkozó.</p>
      <p>A 72 esztendős tréner úgy vélte, remek állapotban vannak a játékosai, a céljuk pedig az, hogy stabilizáljanak bizonyos játékelemeket. Megjegyezte, jó néhány fiatalt behívott a keretébe, a kezdőtizenegyben hét-nyolc olyan játékos is lehet, aki két éve még nem volt a válogatott tagja. Ennek ellenére kijelentette, nyerni szeretnének, mint minden meccsen, noha a magyar csapat nem tűnik könnyű ellenfélnek.</p>
      <p>"Jó lehetőség versenyképes európai válogatottal találkozni, amelyen ki lehet próbálni játékosokat és játékelemeket a jövőre kezdődő vb-selejtezőkig" - mondta Diego Godin, aki a fogadtatást szívélyesnek, a magyarokat pedig futballszeretőnek nevezte.</p>
      <blockquote>"Az egész csapatnak megtiszteltetés pályára lépni a stadionavatón. Szép és látványos az aréna, az egyik legszebb, amelyben játszottam.</blockquote>
      <p>Remélem, telt ház és jó hangulat lesz pénteken".</p>
      <p>Az Internazionale védője szerint az uruguayi nemzet ezer szállal kötődik a labdarúgáshoz, amely a kultúrájuk része, s ez az egyik titka annak, hogy kis országként sikeres tudott maradni az 1930-ban és 1950-ben világbajnok válogatott, amely tavaly a vb-n és idén a Copa Americán is negyeddöntős volt, a világranglistán pedig ötödik helyen áll.</p>
      <p>A magyar-uruguayi mérkőzés pénteken 19 órakor kezdődik, a kapukat már 16 órakor kinyitják, a nyitóünnepség pedig 17.30-kor lesz.</p>
      <p>
        <i>Nyitókép: MTI/KKBK</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/14/egy-jatekos-elvagta-magat-rossinal"/>
        <a href="https://infostart.hu/sport/2019/11/14/szollosi-gyorgy-fel-sem-vetodott-a-puskas-arena-nevenek-ertekesitese"/>
        <a href="https://infostart.hu/sport/2019/11/14/az-uefa-feje-is-megnezi-a-puskas-arenat"/>
        <a href="https://infostart.hu/sport/2019/11/14/nagyon-rossz-hir-jott-willi-orbanrol"/>
        <a href="https://infostart.hu/sport/2019/11/13/tisztaztak-egy-fontos-kerdest-a-puskas-arenarol"/>
      </related>
    </article>
  </body>
</html>