<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T19:02:00+00:00"/>
    <meta property="og:title" content="داعش بروشور ترور منتشر کرد"/>
    <meta property="og:description" content="ایسنا نوشت: بر اساس گزارشی که سایت روزنامه دیلی میل چاپ انگلیس منتشر کرد، یکی از رسانه‌های وابسته به داعش در هفته جاری با انتشار بروشوری با عنوان &quot;راه‌های ترور رهبران جهان&quot; سه راه تروریست‌های احتمالی برای ترور مقامات و فرماندهان نظامی را شرح داد."/>
  </head>
  <body>
    <article>
      <h1>داعش بروشور ترور منتشر کرد</h1>
      <address>
        <time datetime="2019-11-14T19:02:00+00:00">14 Nov 2019, 19:02</time>
      </address>
      <p>گروه تروریستی داعش بروشوری برای قتل رهبران جهان منتشر کرد که در آن عامل این گروه تروریستی در پوشش خبرنگار بمب‌هایی را در نزدیکی چهره‌های سیاسی همانند دونالد ترامپ قرار می‌دهد.</p>
      <p>ایسنا نوشت: بر اساس گزارشی که سایت روزنامه دیلی میل چاپ انگلیس منتشر کرد، یکی از رسانه‌های وابسته به داعش در هفته جاری با انتشار بروشوری با عنوان "راه‌های ترور رهبران جهان" سه راه تروریست‌های احتمالی برای ترور مقامات و فرماندهان نظامی را شرح داد.</p>
      <p>در این مطلب، راه‌هایی برای رفتار و حضور در مراسم‌ها به عنوان یک خبرنگار و نیز مخفی کردن سلاح در داخل دوربین جهت اجرای اقدامات تروریستی در کنفرانس‌های مطبوعاتی شرح داده شده‌اند.</p>
      <p>طبق این مطلب، عاملی که لباس‌ خبرنگاری پوشیده در کنفرانس‌ها، همایش‌ها و نشست‌های مطبوعاتی که امکان هدف قرار دادن دشمن اصلی را برای او فراهم می‌کنند، شرکت می‌کند. همچنین او می‌تواند از دوربین به عنوان دستگاه انفجاری و یا برای مخفی کردن سلاح در داخل آن استفاده کند.</p>
      <p>یکی از موسسه‌های رسانه‌ای وابسته به داعش تصویر فتوشاپ شده یک تروریست با لباس نظامی را منتشر کرد که پشت ترامپ ایستاده و ترامپ روی دو زانو به حالتی نشسته که گویا قرار است اعدام شود.</p>
      <p>این بروشور سه بخشی حاوی راه‌های دیگری برای هدف قرار دادن کاروان شخصیت‌های مهم بود.</p>
      <p>تاکتیک دومی که در این بروشور ذکر شده، استفاده از سلاح‌های میان‌برد و دوربرد برای مقابله با کاروان‌ها از نقاط مرتفع است.</p>
      <p>در شرح این راهکار آمده است، عامل انفرادی با استفاده از مسلسل و یا کوکتل مولوتف، کاروان‌های رهبران و یا محل‌های حضور ویژه آنها را هدف می‌گیرند، دیگر عوامل نیز با استفاده از سلاح‌های سرد همانند تیغ، چاقو و قمه و یا اجرای این ماموریت‌ها از نقاط مرتفع چنین عملیات‌هایی را انجام می‌دهند.</p>
      <p>در پایان این مطلب به تعیین منطقه احتمالی برای حمله و رصد مسیر کاروان جهت شناسایی خلأهای امنیتی که به مهاجم امکان بررسی ایده عقب‌نشینی را می‌دهند، اشاره شده است.</p>
      <p>رسانه‌های داعش در ماه جاری میلادی از نیروهای خود خواستند جنگل‌ها در آمریکا و اروپا را آتش بزنند تا بحرانی محیط زیستی ایجاد شود.</p>
    </article>
  </body>
</html>