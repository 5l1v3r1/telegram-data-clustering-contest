<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119313-eu-pokrenula-prekrsajni-postupak-protiv-londona-jer-nije-imenovao-komesara?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T19:10:04+00:00"/>
    <meta property="og:title" content="EU pokrenula prekršajni postupak protiv Londona jer nije imenovao komesara"/>
    <meta property="og:description" content="Evropska komisija je danas pokrenula prekršajnu proceduru protiv Velike Britanije jer nije imenovala kandidata za komesara u narednom sazivu Komisije, što je njena obaveza jer je odložen datum za Bregzit. Komisija je navela da očekuje odgovor od Londona najkasnije do 22. novembra, što je kratak rok jer bi Komisija trebalo da stupi na dužnost što je pre moguće, navodi se u pismu upućenom Velikoj Britaniji. Prva faza prekršajne procedure sastoji se od slanja pisma a ukoliko se ne ispune obaveze, procedura može da završi u Sudu pravde Evropske unije (EU) i eventualna kazna bi uključila finansijske sankcije. Nova predsednica Evropske komisije Ursula fon der Lajen podsetila je ranije Veliku Britaniju da je odlaganjem Bregzita kako je odlučeno 29. oktobra, u obavezi da imenuje kandidata za komesara, pošto će Velika Britanija još uvek biti članica Unije kad počne rad nove Komisije. Britanska vlada je odgovorila kasno sinoć da neće imenovati kandidata jer su za 12. decembar zakazani vanredni parlamentarni izbori."/>
  </head>
  <body>
    <article>
      <h1>EU pokrenula prekršajni postupak protiv Londona jer nije imenovao komesara</h1>
      <address>
        <time datetime="2019-11-14T19:10:04+00:00">14 Nov 2019, 19:10</time>
      </address>
      <p><b>Evropska komisija je danas pokrenula prekršajnu proceduru protiv Velike Britanije jer nije imenovala kandidata za komesara u narednom sazivu Komisije, što je njena obaveza jer je odložen datum za Bregzit.</b> <br/><br/>Komisija je navela da očekuje odgovor od Londona najkasnije do 22. novembra, što je kratak rok jer bi Komisija trebalo da stupi na dužnost što je pre moguće, navodi se u pismu upućenom Velikoj Britaniji. <br/><br/>Prva faza prekršajne procedure sastoji se od slanja pisma a ukoliko se ne ispune obaveze, procedura može da završi u Sudu pravde Evropske unije (EU) i eventualna kazna bi uključila finansijske sankcije. <br/><br/>Nova predsednica Evropske komisije Ursula fon der Lajen podsetila je ranije Veliku Britaniju da je odlaganjem Bregzita kako je odlučeno 29. oktobra, u obavezi da imenuje kandidata za komesara, pošto će Velika Britanija još uvek biti članica Unije kad počne rad nove Komisije. <br/><br/>Britanska vlada je odgovorila kasno sinoć da neće imenovati kandidata jer su za 12. decembar zakazani vanredni parlamentarni izbori.</p>
    </article>
  </body>
</html>