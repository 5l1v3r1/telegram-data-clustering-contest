<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/tol-taksite-za-kamionite-sofiia-burgas-mejdu-14-i-18-lv.429652"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T19:02:00+00:00"/>
    <meta property="og:title" content="Тол таксите за камионите: София-Бургас – между 14 и 18 лв."/>
    <meta property="og:description" content="По-скъпо ще е за тежкотоварните автомобили над 12 тона | Dnes.bg"/>
  </head>
  <body>
    <article>
      <h1>Тол таксите за камионите: София-Бургас – между 14 и 18 лв.</h1>
      <h2>По-скъпо ще е за тежкотоварните автомобили над 12 тона</h2>
      <address><time datetime="2019-11-14T19:02:00+00:00">14 Nov 2019, 19:02</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Тол таксите за масовия тежкотоварен трафик – с тегло между 3,5 тона и 12 тона, ще са от 4 до 7 ст. на километър, в зависимост от емисионния клас на превозното средство. Това предвижда проектът на Тарифа за таксите, които се събират за ползване на републиканската пътна мрежа, публикуван днес за обществено обсъждане, съобщи пресцентърът на Министерството на регионалното развитие и благоустройството.</p>
      <p>Предлага се първоначалният обхват на тол системата да е 6050 км – автомагистрали, първи и частично втори клас пътища. След старта на тол системата тези превозни средства няма да плащат и винетка за пътната мрежа извън обхвата на толуваните пътища.</p>
      <p>С тарифата се въвежда справедлив модел на таксуване на пътните превозни средства, съобразен с европейския принцип – който изхабява пътя повече, плаща повече, обясняват от МРРБ. Тол таксите са обвързани с екологичната категория на превозното средство, както и с класа на пътя, за който ще се дължи тол – автомагистрали, първи и частично втори клас. Стойността ще се изчислява на изминат километър като всяко навлизане в тол сегмент ще се приема за пълното му изминаване.</p>
      <p><b>Товарните автомобили с тегло между 3,5 т и 12 т</b> ще плащат една и съща такса за трите категории пътища, но тя ще зависи от емисионния им клас. Тези с най-високите еко класове Евро V, Евро VI или EEV ще плащат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър.</p>
      <p>„Целта е да се поощрява модернизирането на автопарка, за да се пази и околната среда“, обяснява проф. Олег Асенов, член на УС на АПИ.</p>
      <p>Така например камион с маса между 3,5 т и 12 т и емисионен клас Евро V, би платил за преминаване по маршрута София – Бургас тол такса от 14,40 лв., за София – Варна –  16,11 лв., а за маршрута Варна – Бургас – 4,03 лв. Ако е с по-нисък еко клас – Евро IV, за София – Бургас тол таксата би била 17,89 лв., за София – Варна – 20,09 лв., а за Варна – Бургас – 5,05 лв.</p>
      <p><b>Тежкотоварните автомобили с тегло над 12 т и с две или три оси</b> ще плащат в зависимост от емисионния си клас между 11 ст. и 22 ст. на километър за автомагистрали, между 10 ст. и 21 ст. на километър – за първи и втори клас пътища.</p>
      <p><b>Камионите с тегло над 12 тона, с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала</b>, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Камион над 12 тона, с четири и повече оси и еко клас Евро V, би следвало да плати за пътя София – Бургас 71,72 лв., за София – Варна – 77,66 лв., а за Варна – Бургас – 19,27 лв.  При по-нисък екологичен клас – Евро IV примерният маршрут София – Бургас би струвал 89,65 лв., София – Варна –  97,73 лв, а за Варна – Бургас – 24,32 лв.</p>
      <p>Тарифата за автобусите с тегло над 12 тона ще е от 5 ст. до 9 ст. на километър за автомагистрала, от 4 ст. до 8 ст. на километър за първи клас пътища и от 3 ст. до 6 ст. на километър за втори клас пътища. Автобусите с тегло до 12 тона ще плащат с 1 ст. по-евтино на километър, съответно – от 4 ст. до 8 ст. за автомагистрали, от 3 ст. до 7 ст. за първокласни пътища и от 2 ст. до 5 ст. за втори клас път.</p>
      <p>С тарифата се определя и компенсаторната такса, която се дължи, ако товарен автомобил ползва платената пътна мрежа без тол такса. За камиони между 3,5 т и 12 т тя е 150 лв., за камиони над 12 т с две до три оси – 450 лв., за тежкотоварни превозни средства над 12 т с четири и повече оси – 750 лв., за автобусите – 150 лв. Компенсаторната такса се заплаща с цел да се избегнат административните санкции.</p>
      <p>Тя не е санкция, а по-висока пътна такса, която осигурява свободно придвижване по платената мрежа до 23:59 часа на деня, в който е наложена.</p>
      <p>Ако водачът откаже да плати компенсаторната такса на място, за да продължи пътя си той трябва да заплати максимална тол такса. За товарните автомобили между 3,5 т и 12 т предложеният т.нар. максимален тол е от 27 лв. до 48 лв., в зависимост от емисионния клас, за товарни автомобили над 12 тона с 2-3 оси – между 71 лв. и 146 лв., за камиони с тегло над 12 тона, с 4 и повече оси –  от 119 лв. до 242 лв., и за  автобусите – от 24 лв. до 49 лв. Заплащането на максимална тол такса не освобождава нарушителите от плащането в 14-дневен срок на компенсаторна такса по банков път. Така общата дължима сума, която трябва да плати например  нарушител, отказал да плати на място компенсаторната такса – водач на камион с тегло над 12 тона, с повече от 4 оси и еко категория Евро IV, е 917 лв.</p>
      <p>Ако в 14-дневният срок компенсаторната такса не бъде платена, Законът за движение по пътищата предвижда глоби за нарушителите. При липса на декларирани данни, с които да може да се установи изминатото разстояние, санкцията за водача е 1800 лв. на ден, а за невярно декларирани данни – например опит за измама с емисионния клас, категорията или с броя оси на натоварване на превозното средство, глобата за собственика е 2500 лева на ден.</p>
      <p>Размерът на тол таксите е определен въз основа на съпоставка на няколко сценария, предложени от консултанта по проекта за изграждане и въвеждане на тол системата – Световната банка. Разликата между таксата за автомагистрали за пътно превозно средство с най-висок и с най-нисък емисионен клас е 100% при камионите с тегло над 12 тона, колкото е позволено по европейска директива. Една от целите на тарифите е да се насърчи използването на екологични превозни средства, което ще допринесе за намаляване на вредните емисии от автомобилния транспорт и съответно – за опазване на околната среда, каквато е и общата транспортна политика на ЕС.</p>
      <p>Запазва се размерът на таксите, които се събират от леки автомобили – електронни винетки (10 лв. – уикенд винетка, 15 лв. – седмична винетка, 30 лв. – месечна винетка, 54 лв. – тримесечна винетка и 97 лв. – годишна винетка). Непроменена остава и стойността на таксите за ползване на моста на р. Дунав в посока Русе – Гюргево, както и на тези за специално ползване на републиканските пътища – за извънгабаритни превози, рекламни съоръжения и търговски крайпътни обекти.</p>
      <p>Срокът за събиране на предложения по проекта на тарифата е до 16 декември 2019 г.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/07/746-3-mln-lv-shte-sa-prihodite-ot-tol-taksi-i-e-vinetki-prez-2020-g.428915"/>
        <a href="https://www.dnes.bg/obshtestvo/2019/09/19/nad-100-ot-kamerite-na-tol-sistemata-sa-na-osnovni-pytishta.423460"/>
        <a href="https://www.dnes.bg/obshtestvo/2019/09/09/za-bezopasnost-mrrb-vyvejda-8-novi-znaka-na-pytia.422283"/>
      </related>
    </article>
  </body>
</html>