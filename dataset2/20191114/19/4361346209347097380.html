<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/az-uruguayiak-sztarja-a-puskas-arena-az-egyik-legszebb-stadion-amit-valaha-lattam/186640"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T19:11:00+00:00"/>
    <meta property="og:title" content="Az uruguayiak sztárja: A Puskás Aréna az egyik legszebb stadion, amit valaha láttam"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Az uruguayiak sztárja: A Puskás Aréna az egyik legszebb stadion, amit valaha láttam</mark>
      </h1>
      <address><time datetime="2019-11-14T19:11:00+00:00">14 Nov 2019, 19:11</time> by <a rel="author">Bors</a></address>
      <p>Lenyűgözte az új Puskás Aréna a nyitómeccs vendégcsapatának, az uruguayi válogatottnak a focistáit. Diego Godin csapatkapitány az Atlético Madrid játékosaként játszott többek között a barcelonai Camp Nou-ban és a madridi Bernabéuban, az olasz Inter védőjeként pedig mostanság nap mint nap lép pályára a milánói San Siróban, de a budapesti stadion szépsége még őt is magával ragadta.</p>
      <p>– Megtiszteltetés itt lenni és felavatni ezt a stadiont, amely az egyik legszebb, amiben valaha játszottam. Szívélyesen fogadtak minket Budapesten, látszik, hogy futballszerető nemzet a magyar. Biztos vagyok benne, hogy a péntek az egész ország számára egy méltó ünnep lesz – mondta Godin, aki szerint a magyarok elleni összecsapás kiváló felkészülést nyújt számukra.</p>
      <figure>
        <img src="http://media.borsonline.hu/cikk/20/192231/big-lead/650x360/2024004_screen-shot-2019-11-14-at-200725.jpg"/>
        <figcaption>© AFP</figcaption>
      </figure>
      <p>A szövetségi kapitány, Oscar Tabárez hozzátette, az egész csapatnak megtiszteltetés a magyar fővárosban vendégeskedni, és megnyitni egy ilyen impozáns arénát. A magyar emberek nagyon kedvesen fogadták őket, és amit pedig Budapestből láttak, az igazán tetszett neki.</p>
    </article>
  </body>
</html>