<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vatazhki-dnr-ta-yih-kontaktni-osobi-u-rf-zidzvonyuvalisya-mayzhe-schodnya-v-lipni-2014-roku-jit-329693_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T19:41:00+00:00"/>
    <meta property="og:title" content="Ватажки &quot;ДНР&quot; та їх контактні особи у РФ зідзвонювалися майже щодня в липні 2014 року – JIT"/>
    <meta property="og:description" content="Вплив РФ на бойовиків поширювався на адміністративні, фінансові та військові питання."/>
  </head>
  <body>
    <article>
      <h1>Ватажки "ДНР" та їх контактні особи у РФ зідзвонювалися майже щодня в липні 2014 року – JIT</h1>
      <h2>Вплив РФ на бойовиків поширювався на адміністративні, фінансові та військові питання.</h2>
      <address>
        <time datetime="2019-11-14T19:41:00+00:00">14 Nov 2019, 19:41</time>
      </address>
      <p>Кілька колишніх членів терористичної організації "ДНР" дали свідчення Об'єднаній слідчій групі (JIT) про <a href="https://dt.ua/UKRAINE/na-situaciyu-v-dnr-vplivayut-visokopostavleni-chinovniki-rf-osg-schodo-mh17-329680_.html"><b>військовий вплив з боку Росії</b></a>. Один з них сказав, що місцеві командири обговорювали військові питання з представниками спецслужб РФ у Москві. Інший свідок розповів про табір для бойовиків "ДНР" у Ростові по вулиці Лівобережній.</p>
      <p>Вказується, що в першій половині липня 2014 року бойовики вели запеклі бої з українськими військовими і в цей період мали місце численні телефонні розмови, що стосуються військових дій, із РФ. Серед <a href="https://www.politie.nl/ru/themes/mh17-%D0%BF%D0%BE%D0%B8%D1%81%D0%BA-%D1%81%D0%B2%D0%B8%D0%B4%D0%B5%D1%82%D0%B5%D0%BB%D0%B5%D0%B9-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D1%8B.html#alinea-title------">оприлюднених слідчою групою розмов</a> є розмова, в якій один із ватажків "ДНР" Олександр Бородай розповідає про військову підтримку. Він звертається до співрозмовника як "Володимир Іванович" і запитує, чи можуть "наші" вертольоти нанести атаку біля Мар'їнки.</p>
      <figure>
        <iframe src="https://www.youtube.com/embed/GcfJRZGGu4E" width="640" height="360" data-service="Youtube" scrolling="no"/>
      </figure>
      <p>Відповіді "Володимира Івановича" не чути, тому що в цей момент включається пристрій-скремблер. В іншій розмові "Володимира Івановича" називають "великим начальником", що "прилетів із Москви".</p>
      <p>У липні 2014 року також якийсь Сергій дзвонить "Володимиру Івановичу" із Криму і повідомляє, що наступного дня він летить в Ростов недалеко від українсько-російського кордону з командою із семи осіб. Звідти вони поїдуть далі. У суботу вони вже повинні прибути в пункт призначення, ймовірно, на схід України. Для їх завдання їм будуть потрібні деякі речі.</p>
      <figure>
        <iframe src="https://www.youtube.com/embed/kDAONyZ4p9s" width="640" height="360" data-service="Youtube" scrolling="no"/>
      </figure>
      <p>Сергій говорить також про те, що він отримав його телефонний номер від "керівника" Криму Сергія Аксьонова. Він розповідає, що Аксьонов погодив план з директором ФСБ Олександром Бортніковим. Однак неясно, хто поставить йому необхідне обладнання. З інших розмов стає зрозуміло, що потрібні прилади нічного бачення, камуфляжна форма, інфрачервоні прилади нічного бачення, протигази, "залізо", боєприпаси і бронемашини.</p>
      <p>Пізніше Сергій ще раз зідзвонюється з "Володимиром Івановичем" із офісу "одного генерала, який із Москви у нас" в Криму. Він повідомляє, що обговорив зі своїм старшим список побажань для завдання. Старший наказав Сергію звернутися, якщо потрібно, до помічника президента РФ Владислава Суркова особисто, оскільки саме той ставить завдання.</p>
      <figure>
        <iframe src="https://www.youtube.com/embed/gnlSVzUd5kk" width="640" height="360" data-service="Youtube" scrolling="no"/>
      </figure>
      <p>"Володимир Іванович" повідомляє, що нічого не може сказати про обладнання, оскільки у нього є інструкції від його власного керівника.</p>
      <figure>
        <iframe src="https://www.youtube.com/embed/voUx7Wcolb8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/OgE3xR8TckU" width="640" height="360" data-service="Youtube" scrolling="no"/>
      </figure>
      <p>У телефонних розмовах також згадується роль генерала Сердюкова, командувача Південним військовим округом РФ, щодо постачання техніки для завдання. Сергій також говорить про російського міністра оборони Сергія Шойгу, який, як передбачається, був залучений в це питання на більш ранній стадії.</p>
      <figure>
        <iframe src="https://www.youtube.com/embed/10enxV0OT88" width="640" height="360" data-service="Youtube" scrolling="no"/>
      </figure>
      <p>31 липня 2014 року один із ватажків Ігор Гіркін і невідомий говорять про постачання обладнання та роль "Володимира Івановича" в цьому. Гіркін каже, що "Володимир Іванович" віддає йому накази, але Гіркін командує своїми людьми.</p>
      <figure>
        <iframe src="https://www.youtube.com/embed/qu1CMmeuK5s" width="640" height="360" data-service="Youtube" scrolling="no"/>
      </figure>
      <p>Слідчі також оприлюднили кілька розмов інших бойовиків про "Володимира Івановича". Зокрема, вони говорять про те, що останній є командиром операції.</p>
      <figure>
        <iframe src="https://www.youtube.com/embed/T-yl4n70Ogk" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/qmwnT4JkMqg" width="640" height="360" data-service="Youtube" scrolling="no"/>
      </figure>
      <p>Також оприлюднено розмову, в якій сам "Володимир Іванович" говорить про те, що у нього є "телефон оперативного зв'язку" за номером 83-81-70.</p>
      <figure>
        <iframe src="https://www.youtube.com/embed/6qczfydacdY" width="640" height="360" data-service="Youtube" scrolling="no"/>
      </figure>
      <p>Інформація, яка є у слідчих, вказує на те, що вплив РФ на бойовиків поширювався на адміністративні, фінансові та військові питання. Інтенсивність контактів між ними підвищилася в першій половині липня 2014 року. Члени керівництва "ДНР" і їх контактні особи в РФ майже щодня зізвонювалися. Вони спілкувалися з лідерами в Москві, біля кордону з Україною і в Криму. Зв'язок, переважно, здійснювався через безпечні телефони, надані службою безпеки РФ.</p>
      <p>Вказується, що ознаки тісних зв'язків порушують питання про можливу участь російських чиновників у розгортанні ЗРК "БУК", з якого був збитий літак рейсу MH17.</p>
      <p>17 липня 2014 року над містом Шахтарськ Донецької області з екранів радарів зник "Боїнг-777", що належав "Малайзійським авіалініям" і здійснював рейс МН17 за маршрутом Амстердам – Куала-Лумпур. У катастрофі загинули екіпаж і пасажири літака – усі 298 осіб, зокрема 80 дітей.</p>
      <p>Майже через чотири роки, у травні 2018-го, Міжнародна слідча група (JIT) на прес-конференції у Гаазі <a href="https://dt.ua/UKRAINE/slidcha-grupa-pokazala-ulamki-raketi-yakoyu-zbili-mh17-278711_.html"><b>продемонструвала уламки ракети, якою збили літак</b> </a>. Комплекс "Бук", з якого було випущено ракету, належав 53-й зенітній ракетній бригаді ППО, що базується в російському Курську.</p>
      <p>19 червня міжнародна слідча група <b><a href="https://dt.ua/UKRAINE/mizhnarodna-slidcha-grupa-nazvala-imena-prichetnih-do-katastrofi-mh17-v-donbasi-314920_.html">назвала імена чотирьох причетних до катастрофи літака Boeing 777 рейсу MH17</a></b>: росіяни Сергій Дубінський ("Хмурий"), Олег Пулатов ( "Гюрза"), Ігор Гіркін ("Стрєлков") і українець Леонід Харченко ("Крот").</p>
      <p><b><a href="https://dt.ua/UKRAINE/sbu-ogolosila-pro-pidozru-chotirom-figurantam-u-spravi-pro-katastrofu-reysu-mh-17-314927_.html">СБУ оголосила підозру</a></b> фігурантам справи у скоєнні злочину - "терористичного акту, що призвів до загибелі людини".</p>
      <p>Нідерланди також вважають ексбойовика <b><a href="https://dt.ua/WORLD/cemah-vtrativ-status-svidka-u-spravi-mh17-yevroparlamentar-323260_.html">Володимира Цемаха одним з п'яти підозрюваних</a></b> у справі про катастрофу MH17. 29 червня Цемаха заарештували на 60 діб, але 5 вересня <b><a href="https://dt.ua/UKRAINE/figuranta-u-spravy-mh17-cemaha-vidpustili-pid-vlasne-zobov-yazannya-322627_.htmll">звільнили з-під варти під особисте зобов'язання</a></b>. 7 вересня його видали Росії в рамках обміну "35 до 35".</p>
      <p>Австралія, Нідерланди та низка депутатів Європарламенту просили Україну <a href="https://dt.ua/UKRAINE/yevrodeputati-prosyat-zelenskogo-ne-obminyuvati-cemaha-322605_.html"><b>не обмінювати Цемаха на українських в'язнів Кремля</b></a>. Перед видачею нідерландські слідчі допитали підозрюваного. А після обміну прокуратура <b><a href="https://dt.ua/UKRAINE/rf-mozhe-vidati-cemaha-gollandiyi-polozov-323060_.html">Нідерландів направила в РФ запит про видачу Цемаха</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>