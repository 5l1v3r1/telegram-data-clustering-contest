<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/gefsignostis/koulouria-thessalonikis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T06:00:33+00:00"/>
    <meta property="og:title" content="Κουλούρια Θεσσαλονίκης"/>
    <meta property="og:description" content="Για να τα διατηρήσουμε φρέσκα τα φυλάμε σε σκεύος που κλείνει ερμητικά και τα ψήνουμε πολύ λίγο στο φούρνο για να ξαναγίνουν τραγανά, πριν τα καταναλώσουμε."/>
  </head>
  <body>
    <article>
      <h1>Κουλούρια Θεσσαλονίκης</h1>
      <h2>Για να τα διατηρήσουμε φρέσκα τα φυλάμε σε σκεύος που κλείνει ερμητικά και τα ψήνουμε πολύ λίγο στο φούρνο για να ξαναγίνουν τραγανά, πριν τα καταναλώσουμε.</h2>
      <address><time datetime="2019-11-14T06:00:33+00:00">14 Nov 2019, 06:00</time> by <a rel="author">Καρολίνα Δωρίτη</a></address>
      <p>
        <b>Προετοιμασία 45′, Αναμονή 1 ώρα, Ψήσιμο περίπου 15′</b>
      </p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>
        <b>Υλικά (για 10 κουλούρια)</b>
      </p>
      <p>360 ml νερό σε θερμοκρασία δωματίου</p>
      <p>9 γρ. ξερή μαγιά</p>
      <p>1 κ.σ. ζάχαρη ψιλή (αν δεν βρούμε αλέθουμε για λίγο την κανονική στο μούλτι)</p>
      <p>560 γρ. αλεύρι Λήμνου για όλες τις χρήσεις + λίγο ακόμη για το αλεύρωμα του πάγκου αν χρειάζεται</p>
      <p>1½ κ.γ. αλάτι</p>
      <p>90 ml πετιμέζι</p>
      <p>200 γρ. σουσάμι</p>
      <p>
        <b>Διαδικασία</b>
      </p>
      <p>Ρίχνουμε στον κάδο του μίξερ 90 ml από το νερό. Προσθέτουμε τη μαγιά και τη ζάχαρη και τα χτυπάμε καλά, με το σύρμα. Αφήνουμε τη μαγιά να ενεργοποιηθεί για περίπου 5 λεπτά (θα δημιουργηθούν φουσκάλες).</p>
      <p>Προσθέτουμε το αλεύρι, το αλάτι και το υπόλοιπο νερό και χτυπάμε, με τον γάντζο κατά προτίμηση, σε χαμηλή προς μέτρια ταχύτητα για 10 λεπτά. Η ζύμη θα πρέπει να είναι ελαστική, λεία και να μην κολλάει ιδιαίτερα. Αν κολλάει προσθέτουμε λίγο-λίγο επιπλέον αλεύρι. Τη βγάζουμε από τον κάδο, την κάνουμε μπάλα και την ξαναβάζουμε στον κάδο. Σκεπάζουμε με μια μεμβράνη και με μια πετσέτα από πάνω και αφήνουμε τη ζύμη να φουσκώσει για 1 ώρα (θα πρέπει τουλάχιστον να διπλασιαστεί σε όγκο).</p>
      <p>Ξεσκεπάζουμε και πιέζουμε τη ζύμη στο κέντρο με τη γροθιά μας. Τη βγάζουμε από τον κάδο και τη βάζουμε πάνω σε μια ελαφρώς αλευρωμένη επιφάνεια (προσοχή, όχι πολύ αλεύρι). Ρίχνουμε το σουσάμι σε ένα ταψάκι ή ρηχό πιάτο.</p>
      <p>Προθερμαίνουμε τον φούρνο στους 220°C και ντύνουμε τις λαμαρίνες του φούρνου με λαδόκολλα. Πλάθουμε τη ζύμη σε χοντρό μπαστούνι και τη χωρίζουμε σε δέκα ισομεγέθη κομμάτια. Τα πλάθουμε σε μπαλάκια και στη συνέχεια σε κορδόνια, τραβώντας τα να γίνουν όσο γίνεται πιο μακριά. Τους δίνουμε σχήμα κουλούρας. Αλείφουμε την επιφάνειά τους με το πετιμέζι, χρησιμοποιώντας ένα πινέλο, και τα βουτάμε στο σουσάμι για να κολλήσει επάνω τους. Βάζουμε τα κουλούρια πάνω στις λαμαρίνες, αφήνοντας κενό ανάμεσά τους για να απλώσουν.  Ψήνουμε για περίπου 15 λεπτά μέχρι να ροδοκοκκινίσουν. Αν μας αρέσουν πιο ξεροψημένα μπορούμε να τα αφήσουμε λίγα λεπτά παραπάνω.</p>
      <p>Για να τα διατηρήσουμε φρέσκα τα φυλάμε σε σκεύος που κλείνει ερμητικά και τα ψήνουμε πολύ λίγο στο φούρνο για να ξαναγίνουν τραγανά πριν τα καταναλώσουμε.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>