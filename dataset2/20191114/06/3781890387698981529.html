<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741601"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T06:43:00+00:00"/>
    <meta property="og:title" content="&quot;สนธิรัตน์&quot;เดินหน้า 3 นโยบายเร่งด่วนเข็นเป็นรูปธรรม"/>
    <meta property="og:description" content="“สนธิรัตน์”ตรวจติดตามนโยบายเร่งด่วนจี้ให้เห็นผลเป็นรูปธรรมโดยเร็ว ทั้งโรงไฟฟ้าชุมชน-แก้ปัญหาPM2.5-การดันไทยเป็นศูนย์กลางก๊าซธรรมชาติเหลวในอาเซียน พรัอมปรับโครงสร้างราคาน้ำมัน-แก๊ส"/>
  </head>
  <body>
    <article>
      <h1>"สนธิรัตน์"เดินหน้า 3 นโยบายเร่งด่วนเข็นเป็นรูปธรรม</h1>
      <address>
        <time datetime="2019-11-14T06:43:00+00:00">14 Nov 2019, 06:43</time>
      </address>
      <p>
        <b>“สนธิรัตน์”ตรวจติดตามนโยบายเร่งด่วนจี้ให้เห็นผลเป็นรูปธรรมโดยเร็ว ทั้งโรงไฟฟ้าชุมชน-แก้ปัญหาPM2.5-การดันไทยเป็นศูนย์กลางก๊าซธรรมชาติเหลวในอาเซียน พรัอมปรับโครงสร้างราคาน้ำมัน-แก๊ส</b>
      </p>
      <p>นายสนธิรัตน์ สนธิจิรวงศ์ รมว.พลังงาน เปิดเผยว่า ได้ประชุมแผนขับเคลื่อนนโยบายเร่งด่วน (Policy Quick Start) ของกระทรวงพลังงานเป็นครั้งที่สองร่วมกับผู้บริหารกระทรวงพลังงานและหน่วยงานในสังกัดที่เกี่ยวข้อง เพื่อติดตามความคืบหน้าประเด็นที่ได้มอบหมายให้หน่วยงานที่เกี่ยวข้องไปจัดทำกรอบการดำเนินงานให้ชัดเจน และขับเคลื่อนนโยบายให้เกิดรูปธรรมโดยเร็ว โดยที่ประชุมได้หารือถึงเรื่องโรงไฟฟ้าชุมชนรูปแบบต่างๆ คาดว่าจะนำเข้าที่ประชุมคณะกรรมการนโยบายพลังงานแห่งชาติ (กพช.) ได้กลางเดือน ธ.ค.นี้ รวมทั้งเรื่องการเป็นศูนย์กลางด้านก๊าซธรรมชาติเหลวของอาเซียน (LNG HUB)   คาดว่าไตรมาสที่ 1 ของปี63   <br/><br/>นอกจากนี้การแก้ปัญหา PM 2.5 ถือเป็นสถานการณ์ที่ต้องเร่งแก้ปัญหาสำหรับเมืองใหญ่ใน กทม. หรือจ.เชียงใหม่ ซึ่งจะผลักดันเรื่องนี้ ทั้งการส่งเสริมน้ำมันดีเซล B10 ที่ดำเนินการไปแล้ว รวมถึงเรื่องการส่งเสริมยานยนต์ไฟฟ้า (EV) จะประกาศนโยบายได้ในช่วง 1 - 2 เดือนข้างหน้า โดยจะมีทั้งเรื่องรูปธรรมของแผนส่งเสริมปริมาณรถยนต์ไฟฟ้า จักรยานยนต์ไฟฟ้า ตลอดจนประกาศให้น้ำมันเบนซินแก๊สโซฮอล E20 เป็นเบนซินหลักในต้นปีหน้า พร้อมหารือเรื่องการปรับปรุงโครงสร้างราคาน้ำมันและแก๊ส ซึ่งจะเร่งหารือทุกฝ่ายที่เกี่ยวข้องและภาคประชาชนร่วมด้วย คาดว่าจะเริ่มประชุมครั้งแรกสัปดาห์หน้า</p>
      <figure>
        <img src="https://www.dailynews.co.th/admin/upload/20191114/news_OetybDwqFW135712_533.jpg?v=20191114156?v=2473"/>
      </figure>
      <p>“ทุกฝ่ายต้องทำงานร่วมกันจะประชุมทุก 2 สัปดาห์ เพื่อประเมินภาพรวมทุกเดือน ซึ่งจะทำให้การขับเคลื่อนแผนงานต่างๆ สอดรับเชิงนโยบาย และสามารถบรรลุเป้าหมายได้ โดยจะเน้นไปที่การวางทิศทางที่ชัดเจนเพื่อช่วยเหลือเศรษฐกิจฐานรากให้สามารถขับเคลื่อนได้จากนโยบายพลังงาน”</p>
    </article>
  </body>
</html>