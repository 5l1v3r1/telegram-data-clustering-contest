<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/pozitia-externa-romaniei-deterioreaza-deficitul-cont-curent-ajuns-8-1-mld-euro-dupa-luni-2019-plus-19-investitiile-straine-s-au-redus-iar-datoria-externa-creste-108-mld-euro-economia-exces-cerere-18580564"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T06:22:00+00:00"/>
    <meta property="og:title" content="Poziţia externă a României se deteriorează: deficitul de cont curent a ajuns la 8,1 mld. euro după nouă luni din 2019, plus 19%. Investiţiile străine s-au redus, iar datoria externă creşte la 108 mld. euro. „Economia are un exces de cerere, iar corecţia trebuie să vină pe filiera ajustărilor fiscale.“"/>
    <meta property="og:description" content="Deficitul de cont curent extern a crescut cu 19% în primele nouă luni ale acestui an faţă de aceeaşi perioadă a anului trecut şi a ajuns la 8,1 mld. euro. Investiţiile străine directe s-au redus în perioada ianuarie-septembrie 2019 prin comparaţie cu aceeaşi perioadă a anului trecut şi au ajuns la o valoare totală de 4,23 mld. euro, arată datele Băncii Naţionale a României (BNR)."/>
  </head>
  <body>
    <article>
      <h1>Poziţia externă a României se deteriorează: deficitul de cont curent a ajuns la 8,1 mld. euro după nouă luni din 2019, plus 19%. Investiţiile străine s-au redus, iar datoria externă creşte la 108 mld. euro. „Economia are un exces de cerere, iar corecţia trebuie să vină pe filiera ajustărilor fiscale.“</h1>
      <address><time datetime="2019-11-14T06:22:00+00:00">14 Nov 2019, 06:22</time> by <a rel="author" href="https://www.zf.ro/autor/razvan-botea" target="_blank">Răzvan Botea</a></address>
      <p>Deficitul de cont curent extern a crescut cu 19% în primele nouă luni ale acestui an faţă de aceeaşi perioadă a anului trecut şi a ajuns la 8,1 mld. euro. Investiţiile străine directe s-au redus în perioada ianuarie-septembrie 2019 prin comparaţie cu aceeaşi perioadă a anului trecut şi au ajuns la o valoare totală de 4,23 mld. euro, arată datele Băncii Naţionale a României (BNR).</p>
      <p>Ionuţ Dumitru, economistul-şef al Raiffeisen Bank, spune că dinamica investiţiilor directe în România arată că finanţarea „sănătoasă“ a deficitului de cont curent scade, în vreme ce finanţarea prin datorie creşte.</p>
      <p>„Asistăm în acest context la un exces de cerere. Deficitul extern continuă să se deterioreze, înseamnă că economia este în situaţia de exces de cerere: avem un consum mai mare decât producţia internă. Trebuie să ne preocupe situaţia, mai ales în contextul în care investiţiile străine directe sunt mai mici decât anul trecut. Asta înseamnă că finanţarea sănătoasă a deficitului de cont curent, negeneratoare de datorare externă, a scăzut“, a declarat el pentru ZF. Potrivit BNR, investiţiile directe ale nerezidenţilor în România au însumat 4,23 mld. euro în primele nouă luni ale acestui an, comparativ cu 4,52 miliarde euro în perioada ianuarie - septembrie 2018.</p>
      <p>Principala cauza de creştere a deficitului extern a fost accelerarea deficitului comercial la bunuri, care a ajuns în primele nouă luni ale acestui an la 12,1 mld. euro. Deficitul extern a mai fost temperat într-o oarecare măsură de excedentul comercial la servicii pe care România l-a înregistrat pe primele opt luni din acest an. Astfel, balanţa serviciilor a înregistrat un excedent de 6,5 mld. euro, mai mare cu 343 mil. euro.</p>
      <p>Analiştii economici sunt spun că deficitul extern, împreună cu deficitul bugetar, are nevoie de finanţare, iar acest lucru se vede în creşterea datoriei publice. Ionuţ Dumitru este de părere că deficitul de cont curent va sări de 5% din PIB (peste 10  mld. euro) până la sfârşitul anului. În acest context, explică el, este nevoie de corecţii fiscale.</p>
      <p>„Creşterea deficitului extern s-a realizat prin stimularea consumului prin pârghii fiscale, care la rândul său, nefiind acoperit din oferta internă, s-a acoperit din importuri. Corecţia trebuie să vină tot pe această filieră - ajustarea fiscală, reducere de deficit bugetar.“</p>
      <p>Deficitul de cont curent extern şi deficitul bugetar, aşa-zisele deficite gemene, împreună cu tensiunea de pe piaţa muncii şi creşterea consumului sunt considerate ca fiind principalele vulnerabilităţi ale economiei. Cu toate acestea, guvernatorul BNR Mugur Isărescu este de părere că prin măsuri de corecţie se poate ajunge la un echilibru macroeconomic.</p>
      <p>
        <b>Datoria externă a României a crescut cu 8,4 mld. euro în primele nouă luni ale anului şi a ajuns la 108 mld. euro</b>
      </p>
      <p>♦ Datoria externă a Românei a crescut în primele nouă luni în acest an cu 8,4 mld. euro şi a ajuns la 108 mld. euro, potrivit datelor Băncii Naţionale a României.</p>
      <p>♦ Pe componente, datoria externă pe termen lung a însumat 73,8 miliarde de euro la 30 septembrie 2019 (68,2% din totalul datoriei externe), în creştere cu 8,1% faţă de 31 decembrie 2018.</p>
      <p>♦ Totodată, datoria externă pe termen scurt a înregistrat, la 30 septembrie anul curent, nivelul de 34,4 miliarde euro (31,8% din totalul datoriei externe), în creştere cu 9% faţă de 31 decembrie 2018. </p>
    </article>
  </body>
</html>