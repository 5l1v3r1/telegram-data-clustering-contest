<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/video/metro-leggera-festa-incontro-decisivo-ministero-14-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-14T06:59:00+00:00"/>
    <meta property="og:title" content="Metro leggera, sono ore decisive: Festa al Ministero per il “sì” definitivo"/>
    <meta property="og:description" content="Nella partita gioca un ruolo fondamentale anche l'Air"/>
  </head>
  <body>
    <article>
      <h1>Metro leggera, sono ore decisive: Festa al Ministero per il “sì” definitivo</h1>
      <h2>Nella partita gioca un ruolo fondamentale anche l'Air</h2>
      <address><time datetime="2019-11-14T06:59:00+00:00">14 Nov 2019, 06:59</time> by <a rel="author" href="http://www.avellinotoday.it/author/profile/giuseppe-cesareo/19989828606547/" target="_blank">Giuseppe Cesareo</a></address>
      <p>La Metro leggera non è ancora completa, ma il sindaco Festa ostenta ottimismo, anche se il rischio di un blocco non è del tutto scongiurato. L'opera, del valore di oltre 20 milioni di euro, è stata finanziata al 60% dal Ministero delle Infrastrutture e Trasporti (il restante è a carico della Regione Campania) con il quale verosimilmente è previsto un incontro, forse decisivo, lunedì prossimo.</p>
      <p>“Abbiamo incontrato nei giorni scorsi la ditta (Sirti, ndr.) che sta realizzando i lavori – ha spiegato Festa, ai microfoni di AvellinoToday - C’è la volontà da parte dell’Amministrazione di completare l’opera e di consegnarla alla città. Sappiamo che negli anni si sono accumulati molti ritardi, ma in questi mesi abbiamo lavorato per risolvere queste questioni. Tra le principali c’era l’esigenza di individuare un’area per realizzare l’officina: lo abbiamo fatto e la prossima settimana saremo al Ministero per un confronto con i funzionari e per sbloccare la procedura amministrativa”.</p>
      <p>Dinanzi ai funzionari ministeriali Festa dovrà sciogliere il nodo della gestione. Al netto degli ultimi interventi da realizzare (come l'installazione delle pensiline), sul futuro gestore ricadranno la messa in pre-esercizio dei bus, ma anche la realizzazione del parcheggio per gli stessi (attualmente si trovano in un deposito Air). “Questo è uno dei nodi che ci hanno chiesto di sciogliere – ha ammesso il sindaco - In questo momento si è in regime di esclusiva con l’Air. Nei prossimi mesi sarà espletata la gara per individuare il gestore futuro che potrà essere l’Air o meno. Chiaro è che al momento, per far partire la Metro leggera, oltre a completare i lavori si dovrà raggiungere una intesa con l’Air per metterla in esercizio”.</p>
      <p>L'Air sarà, quindi, gestirà anche la Metro leggera? Al momento la posizione dell'azienda che gestisce il trasporto pubblico cittadino non è stata del tutto svelata, ma Festa, che ha incontrato l’amministratore unico dell’Air, Alberto De Sio, sembra lasciare strada libera a tale opzione: “Abbiamo avuto una interlocuzione, siamo sulla buona strada, ma dobbiamo prima completare l’opera per trovare un’intesa”.</p>
      <p>E sui tempi? Il primo cittadino non sente di sbilanciarsi, ma rassicura tuttavia i cittadini: “Rispetto ai tempi non facciamo previsioni, ma posso assicurare che non saranno più lunghi”.</p>
    </article>
  </body>
</html>