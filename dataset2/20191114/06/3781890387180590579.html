<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741596"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T06:32:00+00:00"/>
    <meta property="og:title" content="ขน15พม่าเนรเทศกลับมาตุภูมิ รถตู้ตม.คว่ำหวิดตายหมู่"/>
    <meta property="og:description" content="รถตู้หน่วยงาน ตม. ขน 15 ต่างด้าวชาวพม่าส่งด่านพรมแดนถาวรแม่สอดกลับประเทศ เกิดเสียหลักพลิกคว่ำบาดเจ็บระนาว สาเหตุจากฝนตกหนักหมอกหนาทึบทำถนนลื่น"/>
  </head>
  <body>
    <article>
      <h1>ขน15พม่าเนรเทศกลับมาตุภูมิ รถตู้ตม.คว่ำหวิดตายหมู่</h1>
      <address>
        <time datetime="2019-11-14T06:32:00+00:00">14 Nov 2019, 06:32</time>
      </address>
      <p>
        <b>รถตู้หน่วยงาน ตม. ขน 15 ต่างด้าวชาวพม่าส่งด่านพรมแดนถาวรแม่สอดกลับประเทศ เกิดเสียหลักพลิกคว่ำบาดเจ็บระนาว สาเหตุจากฝนตกหนักหมอกหนาทึบทำถนนลื่น</b>
      </p>
      <p>เมื่อเวลา 06.30 น. เมื่อวันที่ 14 พ.ย. ร.ต.อ.เพลิน อินทวรรณ รอง สว.(สอบสวน) สภ.พะวอ จ.ตาก รับแจ้งมีอุบัติเหตุรถตู้โดยสารใช้งานราชการแหกโค้งพลิกคว่ำมีผู้ได้รับบาดเจ็บหลายราย บนถนนสายแม่สอด-ตากช่วงเนินเขาหลักกิโลเมตรที่ 47 โค้งตัวเอส บ้านห้วยยะอุ ต.ด่านแม่ละเมา อ.แม่สอด จ.ตาก รุดไปตรวจสอบพร้อมหน่วยกู้ชีพหลายหน่วยงานในอำเภอแม่สอด ที่เกิดเหตุเป็นเส้นทางภูเขาคดเคี้ยวเป็นโค้งตัวเอส พบรถตู้ ยี่ห้อโตโยต้า ไม่ประจำทาง สีขาว หมายเลขทะเบียน 14-7936 กทม. ด้านหน้ารถติดป้ายใช้ในราชการ ตม. สภาพจอดพลิกตะแคงอยู่กลางถนน ด้านข้างรถพังยับเยิน โดยมี นายทวีศักดิ์ พิกุลแก้วอายุ 25 ปี เป็นคนขับ ได้รับบาดเจ็บศีรษะแตก ส่วนภายในรถตู้พบแรงงานต่างด้าวสัญชาติเมียนมา 15 คนกระเด็นนอนกองรวมกันอยู่ภายใน รถหน่วยกู้ชีพและเจ้าหน้าที่ตำรวจต้องรีบเข้าไปช่วยเหลือนำตัวผู้โดยสารทั้งหมดออกมาจากตัวรถ แล้วรีบทำการปฐมพยาบาลกลางถนน เบื้องต้นพบผู้ได้รับบาดเจ็บสาหัสรวม 4 ราย บาดเจ็บเล็กน้อย 5 ราย ถูกช่วยเหลือขึ้นรถพยาบาลส่งตัวไปห้องฉุกเฉิน รพ.แม่สอด อย่างเร่งด่วน</p>
      <figure>
        <img src="https://www.dailynews.co.th/admin/upload/20191114/news_IpuKDDKbsS134220_533.jpg?v=20191114164?v=2230"/>
      </figure>
      <figure>
        <img src="https://www.dailynews.co.th/admin/upload/20191114/news_ukcgEFRwpi134220_533.jpg?v=20191114164?v=5663"/>
      </figure>
      <p>จากการสอบสวนนายอ่องจ่อ อายุ 25 ปี ชาวเมียนมาที่นั่งโดยสารมา ทราบว่า รถตู้ของ ตม. คันเกิดเหตุขับมาจาก จ.สมุทรปราการ เพื่อจะนำผู้โดยสารทั้งหมด ซึ่งเป็นแรงงานต่างด้าวสัญชาติเมียนมาที่รอเนรเทศมาส่งผลักดันกลับประเทศที่ด่านพรมแดนถาวรแม่สอด แต่พอขับรถมาถึงเส้นทางถนนสายแม่สอด-ตาก ได้เกิดฝนตกหนักและมีหมอกหนาทึบ กระทั่งขับมาถึงทางโค้งจุดเกิดเหตุ รถตู้ได้เสียการควบคุมลื่นคราบน้ำฝนบนถนนจนรถพลิกคว่ำไปไกลหลายเมตร จนส่งผลทำให้มีผู้ได้รับบาดเจ็บหลายราย แต่โชคดีที่ไม่มีผู้ใดเสียชีวิต ซึ่งเจ้าหน้าที่ตำรวจจะได้ทำการส่งตัวชาวเมียนมาทั้งหมดไปยังด่านพรมแดนถาวรแม่สอด พร้อมกับสอบสวนหาสาเหตุที่แน่ชัด เพื่อดำเนินการตามขั้นตอนกฎหมายต่อไป.</p>
    </article>
  </body>
</html>