<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158337_1109.html"/>
    <meta property="og:site_name" content="Novsport"/>
    <meta property="article:published_time" content="2019-11-14T06:26:00+00:00"/>
    <meta property="og:title" content="СПЕШНО: Лудогорец търси нов защитник"/>
    <meta property="og:description" content="Шампионите заделиха сериозна сума за централен бранител"/>
  </head>
  <body>
    <article>
      <h1>СПЕШНО: Лудогорец търси нов защитник</h1>
      <address>
        <time datetime="2019-11-14T06:26:00+00:00">14 Nov 2019, 06:26</time>
      </address>
      <p>До края на годината остават куп важни мачове за Лудогорец, но скаутите на клуба вече търсят евентуални нови футболисти, които да бъдат привлечени през януарския трансферен прозорец. <br/><br/>Приоритет номер 1 без никакво съмнение е намирането на нов централен защитник. <br/><br/>В момента „орлите“ имат четирима, които играят на тази позиция - Драгош Григоре, Рафаел Форстьр, Георги Терзиев и Козмин Моци.<br/><br/>Понякога треньорът Станислав Генчев ползва като централен бранител и Антон Недялков, но е ясно, че най-постоянният играч на разградчни е безалтернативен ляв бек, пише „Меридиан мач“. <br/><br/>Основната причина ръководството на Лудогорец да търси нов централен защитник, е фактът, че всеки един от четиримата бранители има различни проблеми. <br/><br/>Например Драгош Григоре, чиято класа е извън съмнение, често е контузен. Той играе един месец, а след това толкова време почива. Рафаел Форстьр, който правеше сезона на живота си, изведнъж изпадна в дупка. <br/><br/>Той вкара два гола за успеха с 3:0 над Ференцварош, игра силно и срещу ЦСКА Москва, но е с огромна вина за двете загуби от Еспаньол. В първия мач направи груба грешка, след която Виктор Кампусано реализира, а в Каталуния сбърка фатално, губейки топката и извършвайки нарушение за червен картон. <br/><br/>Козмин Моци пък е видимо извън форма, а и годините при него си казват думата. Георги Терзиев получи куп шансове през този сезон, но поне за момента не оправдава доверието. <br/><br/>Така огромната цел на пазара ще е централен бранител, чужденец, за когото клубът е приготвил сериозна сума.</p>
    </article>
  </body>
</html>