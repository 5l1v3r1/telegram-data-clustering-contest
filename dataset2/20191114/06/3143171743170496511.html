<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/le-stelle-non-hanno-padroni-incontro-con-il-protagonista-e-lo-sceneggiatore.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T06:55:06+00:00"/>
    <meta property="og:title" content="“Le stelle non hanno padroni”, incontro con il protagonista e lo sceneggiatore"/>
    <meta property="og:description" content="La proiezione de &quot;Le stelle non hanno padroni&quot; avrà luogo lunedì 18 novembre alla Multisala Apollo di Messina, all’interno della stagione del Cineforum"/>
  </head>
  <body>
    <article>
      <h1>“Le stelle non hanno padroni”, incontro con il protagonista e lo sceneggiatore</h1>
      <address><time datetime="2019-11-14T06:55:06+00:00">14 Nov 2019, 06:55</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>L’irrinunciabile rito dell’incontro con l’autore, per il Cineforum Don Orione di Messina, il più antico cineforum messinese (inaugurato nel 1963) con più di cinquant’anni d’attività, quest’anno vedrà protagonisti Giuseppe Dino e Giampiero Farinella, rispettivamente attore e sceneggiatore del film <i>Le stelle non hanno padroni</i>, regia di Salvatore Bongiorno. La proiezione avrà luogo lunedì 18 novembre alla Multisala Apollo di Messina, all’interno della stagione del Cineforum. L’incontro con il pubblico avverrà in occasione degli spettacoli delle 16.30, delle 18.30, delle 20.30 e 22.30. Interverrà Nino Genovese, storico del cinema e presidente del Cineforum Don Orione.</p>
      <h4>Il film</h4>
      <p>L’ultimo progetto cinematografico del collettivo <b>MiTerra Videolab</b>, un gruppo di appassionati di cinema nato a Petralia Sottana, dal titolo <i>Le stelle non hanno padroni</i>, ha già riscosso successo in molte sale siciliane arrivando al record di 18 giorni di proiezione consecutivi presso il Cine Teatro Grifeo di Petralia Sottana. È il territorio madonita, con le sue montagne, le sue meravigliose cornici naturali e artistiche a fare da sfondo alle vicende narrate. Madoniti sono gli attori (ai quali si affiancano anche professionisti noti a livello nazionale: <b>Vincenzo Albanese, Ferdinando Gattuccio e Salvo Piparo</b>), le maestranze e i ragazzi la cui passione per le arti e la <b>ricerca storica e antropologica</b> ha dato vita a questo progetto.</p>
      <h4>Due vite che si incrociano</h4>
      <p><i>Le stelle non hanno padroni</i>, diretto da <b>Salvatore Bongiorno</b> e ambientato tra il 1947 e il 1948, narra di due vite che si incrociano, quella di un contadino dedito al suo lavoro e alla militanza politica e quella di uno studente che crede in una società più giusta e solidale. Al centro della narrazione vi sono da un lato il ruolo chiave dell’<b>istruzione</b> e la rinascita del movimento per l’affermazione dei <b>diritti contadini</b>, dall’altro, le connessioni fra i poteri locali e la <b>criminalità mafiosa</b> che impose con la forza un proprio sistema di gestione del lavoro e del mercato. I due protagonisti, che con il loro esempio danno impulso ai diseredati nella rivolta contro il sistema feudale, sono inoltre diretti testimoni dell’impegno politico e del martirio di tanti sindacalisti e figure chiave per la nostra storia recente: <b>Epifanio Li Puma</b>, <b>Girolamo Li Causi</b> e <b>Pio La Torre</b>.</p>
      <figure>
        <iframe src="https://www.youtube.com/embed/WAYAvfBldBY" width="640" height="360" data-service="Youtube" scrolling="no"/>
        <figcaption>Il trailer de “Le stelle non hanno padroni”</figcaption>
      </figure>
      <h4>Gruppo attivo in tutto il territorio madonita</h4>
      <p>Questo è solo l’ultimo dei progetti realizzati da MiTerra Videolab, gruppo attivo già da qualche anno a Petralia Sottana e in tutto il territorio madonita, prezioso scrigno di natura, memoria, arte e cultura e fonte principale di ispirazione per le tante produzioni culturali degli ultimi anni. Dopo un ciclo documentaristico riguardante le più importanti tradizioni sacre del territorio, nel 2014 il gruppo ha prodotto un mediometraggio dal titolo “U juornu avanti”, ambientato a inizio ‘900 e incentrato sul tema dell’emigrazione.</p>
      <h4>Le parole dello sceneggiatore</h4>
      <p><i>«Il nostro intento – </i>ha sottolineato lo sceneggiatore Gianpiero Farinella<i> – è quello di promuovere e coltivare la passione per la produzione audiovisiva, guardando al passato per riflettere su tematiche tuttora attuali</i>.<i>In un periodo storico e culturale difficile, nel quale viviamo, è indispensabile puntualizzare come l’istruzione abbia da sempre dato possibilità di riscatto sociale. Trattare la tematica del diritto al lavoro, in una società che deve una percentuale sempre più alta di giovani intelligenze andare via dal territorio madonita, è un dovere morale».</i></p>
      <h3>Articoli correlati</h3>
    </article>
  </body>
</html>