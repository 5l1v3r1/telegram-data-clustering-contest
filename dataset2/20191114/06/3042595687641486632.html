<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lagkamerat---skrekkelig/71817003"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T06:16:21+00:00"/>
    <meta property="og:title" content="Lagkamerat: - Skrekkelig"/>
    <meta property="og:description" content="Sander Berge (21) glemmer ikke «monsterkvelden» der Erling Braut Haaland (19) spiste Genk levende. Nå er de lagkamerater på et Norge som har de mest spennende spillertypene på lenge."/>
  </head>
  <body>
    <article>
      <h1>Lagkamerat: - Skrekkelig</h1>
      <h2>Sander Berge (21) glemmer ikke «monsterkvelden» der Erling Braut Haaland (19) spiste Genk levende. Nå er de lagkamerater på et Norge som har de mest spennende spillertypene på lenge.</h2>
      <address><time datetime="2019-11-14T06:16:21+00:00">14 Nov 2019, 06:16</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene, kl. 18.00 fredag</b>
        </li>
      </ul>
      <p>ULLEVAAL (Dagbladet): Norge mot Færøyene 15. november 2019: Fokuset kunne vært på en nærmest uinteressant kamp i EM-kvaliken, et glissent Ullevaal - og at fotball er altfor kaldt i Norge i november.</p>
      <p>Men slik er det ikke denne gang. Tvert imot feier en positiv vind over landslaget og alle de spennende spillertypene som har dukket opp.</p>
      <p>Martin Ødegaard, Erling Braut Haaland, Sander Berge og Kristoffer Ajer. Bare for å nevne fire av dem. Noe sier oss at dette vil være stammen på et lag som kan få suksess - kanskje allerede ved å kvalifisere seg til EM-sluttspillet neste sommer.</p>
      <figure>
        <img src="https://dbstatic.no/71817274.jpg?imageId=71817274&amp;x=4.2735042735043&amp;y=7.2494669509595&amp;cropw=91.595441595442&amp;croph=82.302771855011&amp;width=643&amp;height=387"/>
        <figcaption><b>KOMPISER:</b> Sander Berge (t.v.) og Erling Braut Haaland under trening på Ullevaal. Foto: Vidar Ruud / NTB scanpix Vis mer</figcaption>
      </figure>
      <p>For glem EM-kvaliken: I mars har vi Nations League å lene oss på. De to kommende kampene mot Færøyene (fredag) og Malta (mandag) handler om å øve på samhandling og relasjoner fram til playoffen om fire måneder.</p>
      <p>
        <b>Vi møter Genk-spiller Sander Berge på landslagets spillerhotell på Storo i Oslo. For det belgiske laget har det vært en frustrerende sesong i serien med 9. plass. I Champions League ligger laget sist i gruppa med Liverpool, Napoli og Red Bull Salzburg.</b>
      </p>
      <p>Og «alle» husker den første kampen 17. september som endte med 6-2-tap for Red Bull Salzburg. I hovedrollen: Erling Braut Haaland, som scoret hat trick.</p>
      <p>- Det var knalltøft. Vi var fryktelig svake. Det er kanskje den dårligste prestasjonen av et lag i Champions League noen gang. Vi slapp inn fem mål i første omgang etter å ha hatt ballen 60 prosent av tida.</p>
      <p>
        <b>Maktesløs måtte Berge se at landsmannen Erling Braut Haaland herjet.</b>
      </p>
      <p>- Det var skrekkelig. Men vi har hevet oss etter det, sier han.</p>
      <p>
        <i>- Hvordan var det å se en nordmann stjele showet fullstendig på en kokende aften i Salzburg?</i>
      </p>
      <p>- Når en spiller først skulle score tre mål på oss, så var det jo bedre at det var Erling enn noen av de andre guttene. Jeg unner ham all suksess. Han fortjener det. Han jobber steinhardt. Han er blitt en notorisk målscorer.</p>
      <p>Hør bare hva som er fakta de siste månedene: I U20-VM i sommer scoret Haaland ni mål i en og samme kamp mot Honduras. Allerede da sperret verden opp øynene.</p>
      <p>
        <b>Videre har han scoret 26 mål på 18 kamper for Salzburg denne høsten. 15 av målene har kommet i serien, 7 i Champions League. I den østerrikske cupen står han oppført med fire scoringer.</b>
      </p>
      <p>Dette er en del av fotballens sjarm: Fra å være mannen han skulle stoppe, spiller Berge og Haaland nå på samme lag - som to gode og fremadstormende unggutter på det norske landslaget.</p>
      <p>Nettopp generasjonen som er på gang, vil gjøre det vanskelig for trener Lars Lagerbäck å takke nei til to nye år med Norge. Ifølge assistent Per Joar «Perry» Hansen kommer laget til å nå en topp om to-tre år.</p>
      <p>- Det kan sammenliknes litt med Messi og Ronaldo, sier Berge om unggutta som pusher hverandre.</p>
      <p>
        <b>- Den ene inspirerer den andre. Vi tar med hverandres prestasjoner, noe som gjør at man ønsker å vise seg ekstra fram. Det tror jeg vi tjener på alle mann. Vi er venner som har det godt sammen.</b>
      </p>
      <p>Berge kom fra Vålerenga til Genk i 2017. I løpet av den tida er han stadig blitt koblet til andre klubber. Men han er svært fornøyd med å være i Genk også denne sesongen, ikke minst på grunn av Champions League.</p>
      <p>Han sier:</p>
      <p>- Vi har mistet tre-fire viktige spillere. De var mye av grunnen til at det fløyt offensivt. I tillegg har vi fått et nytt trenerteam, så ting tar tid. Alt i alt har det likevel vært en innholdsrik sesong.</p>
      <p>- Det kan virke litt rart i og med at vi lå som nummer én hele veien i fjor: Men jeg føler at jeg får mye mer ut av kvalitetene i år enn i fjor. I fjor hadde jeg en klar rolle med å ligge i midtsirkelen, vinne igjen baller og levere baller til dem foran. Nå får jeg bruke klyvene mine, skape sjanser og skyte. Jeg spiller mye mer fra boks til boks, og det er sånn jeg ønsker å spille over tid.</p>
      <p>
        <b>Norge gjennomfører i dag sin siste trening på Ullevaal før Færøyene-kampen. Kampstart klokka 18.00 fredag.</b>
      </p>
      <p>
        <i>PS: De to beste lagene i gruppa går til EM-sluttspillet.</i>
      </p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>8</td>
          <td>6</td>
          <td>2</td>
          <td>0</td>
          <td>19</td>
          <td>-</td>
          <td>5</td>
          <td>20</td>
        </tr>
        <tr>
          <td>Sverige</td>
          <td>8</td>
          <td>4</td>
          <td>3</td>
          <td>1</td>
          <td>18</td>
          <td>-</td>
          <td>9</td>
          <td>15</td>
        </tr>
        <tr>
          <td>Romania</td>
          <td>8</td>
          <td>4</td>
          <td>2</td>
          <td>2</td>
          <td>17</td>
          <td>-</td>
          <td>8</td>
          <td>14</td>
        </tr>
        <tr>
          <td>Norge</td>
          <td>8</td>
          <td>2</td>
          <td>5</td>
          <td>1</td>
          <td>13</td>
          <td>-</td>
          <td>10</td>
          <td>11</td>
        </tr>
        <tr>
          <td>Færøyene</td>
          <td>8</td>
          <td>1</td>
          <td>0</td>
          <td>7</td>
          <td>4</td>
          <td>-</td>
          <td>23</td>
          <td>3</td>
        </tr>
        <tr>
          <td>Malta</td>
          <td>8</td>
          <td>1</td>
          <td>0</td>
          <td>7</td>
          <td>2</td>
          <td>-</td>
          <td>18</td>
          <td>3</td>
        </tr>
      </table>
    </article>
  </body>
</html>