<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/rettegett-kor-jelent-meg-kinaban"/>
    <meta property="og:site_name" content="infostart"/>
    <meta property="article:published_time" content="2019-11-14T06:24:00+00:00"/>
    <meta property="og:title" content="Rettegett kór jelent meg Kínában"/>
    <meta property="og:description" content="Tüdőpestissel fertőzött betegeket szállítottak az észak-kínai Belső-Mongol Autonóm Területről egy Peking belvárosában található kórházba"/>
  </head>
  <body>
    <article>
      <h1>Rettegett kór jelent meg Kínában</h1>
      <address><time datetime="2019-11-14T06:24:00+00:00">14 Nov 2019, 06:24</time> by <a rel="author">Infostart / MTI</a></address>
      <h3>Tüdőpestissel fertőzött betegeket szállítottak az észak-kínai Belső-Mongol Autonóm Területről egy Peking belvárosában található kórházba</h3>
      <p>A két férfi közül az egyik állapota kritikus, de nem romlott, míg a másikuké stabil - számolt be a pekingi egészségügyi bizottság, mely korábban megerősítette, hogy a két pácienst tüdőpestissel diagnosztizálták. A Hszinhua jelentése szerint orvosi megfigyelés alá helyezték mindazokat, akik közeli kapcsolatba kerültek a betegekkel, de egyelőre egyiküknél sem jelentkezett láz vagy egyéb kóros tünet.</p>
      <p>A China Daily kínai pártlap csütörtöki cikke szerint a Kínai Járványfelügyeleti- és Megelőzési Központ szerdán úgy nyilatkozott: a betegség terjedésének kockázata minimális a kínai fővárosban, ahol</p>
      <blockquote>az egészségügyi hatóságok és a kórházak megtették a szükséges karanténintézkedéseket,</blockquote>
      <p>alapos fertőtlenítést végeztek azokon a helyeken, ahol a két páciens tartózkodott, valamint fokozottan figyelik a lázas tünetektől szenvedő betegeket. Kínában legutóbb 2017-ben regisztráltak pestisfertőzést, mely halálos kimenetelű volt. Az utóbbi évtizedekben azonban a betegség nagyon ritkán ütötte fel a fejét a távol-keleti országban.</p>
      <p>A pestis tüdőt megfertőző változata többnyire légi úton terjed, cseppfertőzéssel, de ha idejében észlelik, antibiotikumokkal hatékonyan kezelhető.</p>
      <p>
        <i>Nyitókép: MTI/EPA/Vu Hung</i>
      </p>
    </article>
  </body>
</html>