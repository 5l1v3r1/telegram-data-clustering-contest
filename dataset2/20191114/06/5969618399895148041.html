<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-h-ksekourash-enos-polemisth.5639172.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-14T06:35:00+00:00"/>
    <meta property="og:title" content="Ολυμπιακός: Η ξεκούραση ενός πολεμιστή"/>
    <meta property="og:description" content="Ο Γκιλιέρμε είχε ανάγκη όσο κανείς άλλος αυτό το διάστημα της διακοπής. Ο Διονύσης Βερβελές γραφεί για τον πολεμιστή του Ολυμπιακού."/>
  </head>
  <body>
    <article>
      <h1>Ολυμπιακός: Η ξεκούραση ενός πολεμιστή</h1>
      <h2>Ο Γκιλιέρμε είχε ανάγκη όσο κανείς άλλος αυτό το διάστημα της διακοπής. Ο Διονύσης Βερβελές γραφεί για τον "πολεμιστή" του Ολυμπιακού.</h2>
      <address><time datetime="2019-11-14T06:35:00+00:00">14 Nov 2019, 06:35</time> by <a rel="author">Διονύσης Βερβελές</a></address>
      <p>Έχει γράψει τα χιλιόμετρα! Ο Βραζιλιάνος μέσος του <a href="https://www.sport24.gr/football/omades/olympiakos/">Ολυμπιακού</a>, είχε ανάγκη περισσότερο από τον καθένα αυτή τη διακοπή του πρωταθλήματος και κυρίως, το τριήμερο ρεπό που έδωσε ο Πέδρο Μαρτίνς στους ποδοσφαιριστές του.</p>
      <p>Την Πέμπτη (14/10) επιστρέφουν στη δράση οι ερυθρόλευκοι, με δώδεκα διεθνείς ωστόσο να απουσιάζουν. Ο Ολυμπιακός έχει δώσει 20 ματς φέτος, σε Ελλάδα και Ευρώπη. Σε πρωτάθλημα, προκριματικά, playoffs και ομίλους του Champions League. Ο 28χρονος μέσος, έχει την απίστευτη επίδοση, να έχει αγωνιστεί στα 19 από τα 20 ματς!</p>
      <p>Μόνο στο Βελιγράδι με τον Ερυθρό Αστέρα δεν είχε παίξει ο Γκιλιέρμε, που είναι από τα βασικά και αναντικατάστατα στελέχη του φετινού Ολυμπιακού. Ο Μαρτίνς τον εμπιστεύεται τυφλά. Από τη στιγμή που μπήκε στην εντεκάδα, το Σεπτέμβρη του 2018, δεν... ξαναβγήκε.</p>
      <h3>ΣΕ ΟΛΑ ΣΤΗΝ ΕΛΛΑΔΑ</h3>
      <p>Έχει παίξει σε όλα τα ματς του ελληνικού πρωταθλήματος. Όλα ενενηντάλεπτα, με εξαίρεση το ματς με τον Βόλο στο Καραϊσκάκη όπου έγινε αλλαγή στο 84ο λεπτό. Είχε προλάβει να σκοράρει νωρίτερα, ενώ γκολ έχει πετύχει εντός έδρας τόσο με την Βικτόρια Πλζεν όσο και με την Μπάγερν Μονάχου.</p>
      <p>Δεν είναι τυχαίο φυσικά που το όνομά του αρχίζει και παίζει και στο εξωτερικό. Ομάδες από τη Βραζιλία εξετάζουν την περίπτωσή του και σε σχετικά δημοσιεύματα μάλιστα, θέλουν να φέρνουν και πρόταση στους ερυθρόλευκους.</p>
      <h3>ΝΑ ΕΙΝΑΙ ΚΑΛΑ</h3>
      <p>Αυτό που "καίει" τον Μαρτίνς αυτή τη στιγμή και ενόψει της δύσκολης συνέχειας, είναι να έχει καλά τον Γκιλιέρμε, να μην βγάλει κούραση και κυρίως να μην αντιμετωπίσει πρόβλημα τραυματισμού. Γι' αυτό και αυτή η διακοπή θεωρείται "βάλσαμο", ώστε να πάρει και τις ανάλογες ανάσες. Ο Γκιλιέρμε άλλωστε, θα είναι παίκτης βαρόμετρο στη σειρά των δύσκολων αγώνων που ακολουθούν. Στις 26 Νοέμβρη με την Τότεναμ στο Λονδίνο, την 1η Δεκεμβρίου με τον ΠΑΟΚ και στις 11 του ίδιου μήνα, στο Καραϊσκάκη.</p>
      <p>Με 1704 λεπτά στην... πλάτη, είναι λογικό να είναι επιβαρυμένος. Έχει, όμως και ο ίδιος την εμπειρία να το διαχειριστεί. Ξέρει καλά τον εαυτό του, μέχρι που μπορεί και ανάλογα συμπεριφέρεται και στα ματς. Αν χρειαστεί να... σβήσει κάπως ρυθμό, θα το πράξει, αρκεί να μην επηρεαστεί και η εικόνα της ομάδας. Ο προπονητής του Ολυμπιακού πάντως, εκτιμά ότι μπορεί να συνεργαστεί έξοχα τόσο με τον Ανδρέα Μπουχαλάκη, όσο και με τον Μαντί Καμαρά. Ακόμη και όταν έπαιξαν και οι τρεις μαζί, τα κατάφεραν μια χαρά.</p>
      <h3>Η ΣΥΓΚΡΙΣΗ ΜΕ ΠΕΡΣΙ</h3>
      <p>Αξίζει να κάνουμε μια σύγκριση με την περσινή διαδρομή του Γκιλιέρμε στον Ολυμπιακό. Τη σεζόν 2018-19 έκλεισε τη χρονιά, με 33 συμμετοχές και 4 γκολ. Φέτος, έχει 19 και 3 αντίστοιχα. Και τι απομένει; 26 (16 κανονική διάρκεια και 10 πλέι οφ) αγώνες πρωταθλήματος, τουλάχιστον 2 στην Ευρώπη και με προοπτική να συνεχίσει, όπως και το Κύπελλο Ελλάδας. Καταλαβαίνει εύκολα κανείς που μπορεί να φτάσει ο Γκιλιέρμε και γιατί πρέπει να αντέξει στο φετινό μαραθώνιο.</p>
    </article>
  </body>
</html>