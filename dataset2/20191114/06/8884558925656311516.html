<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/iskanje-resitev-za-jutri"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Iskanje rešitev za jutri"/>
    <meta property="og:description" content="Nogometna reprezentanca nadaljuje priprave v slovenski Istri. Delo so ovirale obilne padavine, ki so dodobra namočile igrišča."/>
  </head>
  <body>
    <article>
      <h1>Iskanje rešitev za jutri</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Rok Maver</a></address>
      <p>
        <b>Nogometna reprezentanca nadaljuje priprave v slovenski Istri. Delo so ovirale obilne padavine, ki so dodobra namočile igrišča.</b>
      </p>
      <figure>
        <img src="https://static.primorske.si/foto/highres/sport/719683_162-jojo.jpg"/>
        <figcaption>Josip Iličić ostaja eden glavnih nosilcev igre. Foto: STA</figcaption>
      </figure>
      <p><b>KOPER</b> &gt; Pred včerajšnjim popoldanskim treningom je imel nekaj težav z vstopom na stadion največji zvezdnik izbrane vrste, vratar <b>Jan Oblak</b>, ki mu je vrata slednjič odprl kar domačin <b>Aljaž Struna</b>, ki koprski stadion podrobno pozna. S predsednikom FC Kopra <b>Antejem Gubercem</b> pa se je prisrčno pozdravil drugi zvezdnik reprezentance<b> Josip Iličić</b>, ki je bil v ponedeljek, ko je selektor <b>Matjaž Kek</b> odprl trening tudi za gledalce, najbolj oblegan med lokalno mladežjo. “Tu sem preživel lepo sezono, pravi začetek kariere in zato sem srečen, da sem se vrnil. To je moj drugi dom in rad se vračam v Koper,” je povedal nekdanji član nekdanje Bonifike (v sezoni 2007/08), ki v šali pravi, da ima verjetno več prijateljev tu kot na Gorenjskem, kjer je odraščal.</p>
      <p>
        <b>Obilno deževje je opravilo svoje, razmere za delo najbrž niso najboljše?</b>
      </p>
      <p>“Iskreno povedano je v tem vremenu težko delati. Upam, da se bo vsaj malo izboljšalo in da se bomo lahko čim bolje uigrali in pripravili na tekmi. Ekipa je dokaj popolna, kar je pozitivno. V tem delu sezone je normalno, da prihaja tudi do poškodb.”</p>
      <blockquote><b>Majer je poškodovan</b><br/>Zaradi poškodbe reprezentanci ne bo mogel pomagati <b>Žan Majer</b>, namesto njega se je reprezentanci pridružil <b>Roman Bezjak</b>. Nekaj težav s stegensko mišico ima tudi <b>Robert Berić</b>, ki pa ostaja z ekipo.</blockquote>
      <p>
        <b>Latvijo ste v prvem delu kvalifikacij visoko premagali, vodilno v skupini Poljsko ste strli po najboljši tekmi v tem ciklusu. Lahko to ponovite?</b>
      </p>
      <p>“Verjamem, da lahko, saj smo že dokazali, da se da. Pokazati moramo le željo in borbenost, ki nas je vedno krasila in sam verjamem, da bomo prišli do pozitivnega rezultata.”</p>
      <p>
        <b>Zaradi rdečega kartona ste preskočili zadnji krog serie A, imeli ste nekaj več počitka. So ti premori koristni?</b>
      </p>
      <p>“To je prišlo v idealnem trenutku, po tako divjem ritmu tekem so bili zelo dobrodošli. Bil sem že toliko izčrpan, da sem potreboval počitek.”</p>
      <p>
        <b>Kakšen bo motiv na preostalih dveh tekmah. S Poljsko ne bo težav, kaj pa s skromno Latvijo?</b>
      </p>
      <p>“Motiv nikoli ni problem. Če kogarkoli podcenjuješ, se ti to maščuje. Moramo odmisliti lestvico in se osredotočit sami nase in se kaj naučiti iz napak, ki jih je bilo precej. V bistvu se že pripravljamo za naslednji ciklus. Morda je pozitivno, da prihajajo tekme, ki najbrž v tekmovalnem smislu ne bodo več odločale. To je priložnost za napredek in iskanje rešitev, da v težkih trenutkih drugače reagiramo.”</p>
      <p>
        <b>Letošnje koledarsko leto je za vas v dresu Atalante prav sanjsko, vrhunec pa je bila uvrstitev v ligo prvakov, kjer še niste rekli zadnje besede.</b>
      </p>
      <p>“Klub smo premaknili na višjo raven in dokazali, da so tudi manjši klubi konkurenčni. Napredujemo vsi, od vodstva in organizacije kluba do nogometašev, imamo nov stadion in dokazujemo, da malih nikoli ni dobro podcenjevati. S točko proti Manchester Cityu v ligi prvakov smo še v igri. Zavedamo se, da imamo z dvema zmagama možnosti za napredovanje v drugi del lige, kar je tudi moj osebni cilj.”</p>
    </article>
  </body>
</html>