<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89547"/>
    <meta property="og:site_name" content="Denník politika"/>
    <meta property="article:published_time" content="2019-11-14T06:35:08+00:00"/>
    <meta property="og:title" content="Ústav pamäti národa bude mať na budúci rok najvyšší rozpočet vo svojej histórii"/>
    <meta property="og:description" content="14.11.2019 (Webnoviny.sk) – Rozpočet Ústavu pamäti národa (ÚPN) na rok 2020 je doteraz najvyšší v histórii. V porovnaní s rokom 2019 je vyšší o viac ako 92-tisíc eur. Podľa návrhu rozpočtu na budúci rok bude ÚPN hospodáriť s 2 008 292 eur."/>
  </head>
  <body>
    <article>
      <h1>Ústav pamäti národa bude mať na budúci rok najvyšší rozpočet vo svojej histórii</h1>
      <address><time datetime="2019-11-14T06:35:08+00:00">14 Nov 2019, 06:35</time> by <a rel="author">Webnoviny</a></address>
      <p>14.11.2019 (Webnoviny.sk) – Rozpočet Ústavu pamäti národa (ÚPN) na rok 2020 je doteraz najvyšší v histórii. V porovnaní s rokom 2019 je vyšší o viac ako 92-tisíc eur. Podľa návrhu rozpočtu na budúci rok bude ÚPN hospodáriť s 2 008 292 eur.</p>
      <h3>Vyše milión eur pôjde na platy</h3>
      <p>Finančné prostriedky použije na ochranu a sprístupnenie dokumentov o činnosti bezpečnostných zložiek štátu v rokoch 1939 –1989, zhromažďovanie a zverejňovanie informácií o dobe neslobody, sprístupnenie dokumentov prenasledovaným osobám, poskytovanie výsledkov svojej činnosti verejnosti. Predkladaný materiál vzala vláda na na vedomie.</p>
      <p>Z celkovej sumy je na mzdy určených 1 024 248 eur, tie sú určené pre 72 zamestnancov. Predpokladaná výška odvodov do poistných fondov predstavuje 433 935 eur. Na tovary a služby je vyčlenených 546 409 eur.</p>
      <p><i>„Tieto prostriedky budú prioritne použité okrem iného na odmeny členom správnej a dozornej rady, úhradu výdavkov spojených s užívaním kancelárskych priestorov vo výpožičke, v ktorých v súčasnej dobe sídli ÚPN, úhradu nájomného, stravovanie zamestnancov či prídel do sociálneho fondu,“</i> približuje predkladaný materiál.</p>
      <h3>Pravidelné aktivity ústavu</h3>
      <p>Výdavky v tejto položke spojené s financovaním aktivít Európskej siete Pamäť a solidarita budú v roku 2020 predstavovať 50-tisíc eur.</p>
      <p>Ako informuje návrh rozpočtu, ústav plánuje realizáciu pravidelných aktivít ako sú Festival slobody, tvorba vzdelávacích letákov pre študentov, usporiadanie medzinárodnej vedeckej konferencie a odborného seminára. Bežné transfery budú vo výške 3 700 eur.</p>
      <p>ÚPN v rámci svojej činnosti vydáva populárno-vedecký časopis Pamäť národa, odborné publikácie, usporadúva konferencie, semináre, výstavy, diskusné večery, zabezpečuje zaznamenávanie audiovizuálnych svedectiev a ich spracovanie v podobe filmových dokumentov.</p>
      <p>V rámci účasti na výchovno-vzdelávacom procese mladej generácie organizuje semináre pre učiteľov a prednášky pre študentov na školách. Na plnenie úloh vyplývajúcich zo zákona je navrhnutý ÚPN transfer zo štátneho rozpočtu.</p>
      <p>Viac k témam: <a href="https://www.webnoviny.sk/tag/rozpocet/"><u>rozpočet</u></a><br/>Zdroj: Webnoviny.sk – <a href="https://www.webnoviny.sk/ustav-pamati-naroda-bude-mat-na-buduci-rok-najvyssi-rozpocet-vo-svojej-historii/"><u>Ústav pamäti národa bude mať na budúci rok najvyšší rozpočet vo svojej histórii</u></a> © SITA Všetky práva vyhradené.</p>
    </article>
  </body>
</html>