<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/zgodovinski-zaseg-heroina-v-koprskem-pristaniscu"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Zgodovinski zaseg heroina v koprskem pristanišču"/>
    <meta property="og:description" content="V koprskem pristanišču so konec oktobra zasegli doslej največjo količino heroina v zgodovini Slovenije. V zabojniku je iz Irana - prek več pristanišč - v Koper prispelo kar 730 kilogramov izredno čistega heroina, ki bi s prodajo na črnem trgu navrgel tudi do 87 milijonov evrov zaslužka. Tovor je bil namenjen na Madžarsko, kjer so aretirali 47-letnega naročnika."/>
  </head>
  <body>
    <article>
      <h1>Zgodovinski zaseg heroina v koprskem pristanišču</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Sijan Pretnar</a></address>
      <p>
        <b>V koprskem pristanišču so konec oktobra zasegli doslej največjo količino heroina v zgodovini Slovenije. V zabojniku je iz Irana - prek več pristanišč - v Koper prispelo kar 730 kilogramov izredno čistega heroina, ki bi s prodajo na črnem trgu navrgel tudi do 87 milijonov evrov zaslužka. Tovor je bil namenjen na Madžarsko, kjer so aretirali 47-letnega naročnika.</b>
      </p>
      <figure>
        <img src="https://static.primorske.si/foto/highres/kronika/719669_262-heroin-madzarska.jpg"/>
        <figcaption>Kolute s plastično folijo so madžarski policisti zložili in označili s številkami.  Foto: Madžarska policija</figcaption>
      </figure>
      <p><b>KOPER, BUDIMPEŠTA</b> &gt; Ladijski zabojnik, v katerem je bilo 437 rol plastične folije, težkih več kot 21 ton, je na pot krenil iz Irana, najprej v Združene Arabske Emirate oziroma Dubaj, nato v Egipt, kjer so ga naložili na ladjo, s katero je priplul v Koper. Naročnik tovora je bilo madžarsko podjetje iz Budimpešte.</p>
      <p>Uslužbenci koprskega finančnega urada so na podlagi analize tveganja in lastnih izkušenj ocenili, da je pošiljka rizična, je v madžarskem mestu Velika Kaniža, začetek preiskave opisal <b>Nedjan Jerman</b>, namestnik direktorice koprskega finančnega urada. 29. oktobra so tovor najprej pregledali s skenerjem. Ko so analizirali fotografijo skeniranja, pa so posumili, da je s tovorom nekaj narobe. Jerman je še povedal, da so od agenta tovora zahtevali dodatno dokumentacijo, po pregledu pa so ugotovili, da je pošiljka pravzaprav prišla iz Irana in ne iz Egipta, kot je bilo sprva videti, ter da je naročnik tovora madžarsko podjetje.</p>
      <blockquote>Forenzični kemiki madžarskega inštituta za forenzične znanosti so ugotovili, da so zasegli čist oziroma nerazredčen heroin. Poleg aktivne sestavine heroin, ki znaša 65 odstotkov, je pregledan prah vseboval samo še spremljajoče komponente, ki izvirajo iz produkcije. Na črnem trgu bi jo prodali močno, 2,5-krat razredčeno. Po izračunih madžarskih policistov bi jo lahko na trgu prodali za najmanj 1,6 milijarde do največ 4,1 milijarde madžarskih forintov, pošiljka je bila po njihovih ugotovitvah namenjena madžarskemu trgu.</blockquote>
      <h3>Jazz je potrdil sume</h3>
      <p>Tovor so fizično pregledali, role s plastično folijo je pregledal tudi vodnik s službenim psom za odkrivanje prepovedanih drog. Pes Jazz, pasme parson russell terier, je nato nakazal, da je v zabojniku najverjetneje skrita prepovedana droga. Podrobnejši pregled je razkril, da nekatere role po teži odstopajo od drugih. Ko so eno odprli, so pod folijo našli zavoje. Ker je preliminarni test za droge nakazal, da je v zavojih heroin, so takoj obvestili koprske kriminaliste, ki so prevzeli postopek.</p>
      <p>Ugotovili so, da so zavoji heroina skriti za plastmi folije v 42 kolutih. Ko so vse odvili, so našteli 1421 zavojev, v katerih je bilo skupno 730 kilogramov heroina. Kriminalisti so skupaj z uslužbenci Fursa ugotovili, da je prevoz kontejnerja organizirala kriminalna združba z Madžarske, in sicer iz Irana prek Dubaja v Koper. Pošiljka je bila namenjena podjetju iz Budimpešte, je povedal <b>Dean Jurič</b>, vodja koprskih kriminalistov.</p>
      <blockquote><b>S prodajo izredno čistega heroina bi lahko zaslužili skoraj 90 milijonov evrov</b><br/>Analize, ki so jih opravili v Nacionalnem forenzičnem laboratoriju, so pokazale, da je zasežena heroinska mešanica vsebovala približno 65 do 70 odstotkov heroina, povprečna čistost heroina, ki ga preprodajajo na ulicah, pa je 12-odstotna. “To pomeni, da bi iz enega kilograma zaseženega heroina lahko dobili tudi do šest kilogramov heroina,” je pojasnil Jurič. Trenutno se cena za kilogram heroina na slovenskem črnem trgu giblje med 15.000 in 20.000 evri (za gram je treba na ulici odšteti od 20 do 40 evrov). “Ocenjujemo, da bi storilci z grosistično prodajo lahko zaslužili od deset do 15 milijonov evrov,” je poudaril Dean Jurič. Z ulično prodajo pa bi zaslužili še več, od 65 do 87 milijonov evrov.</blockquote>
      <h3>O odkritju takoj obvestili madžarske kolege</h3>
      <p>Informacijo o prestreženem rekordnem tovoru heroina so takoj posredovali madžarskim varnostnim organom, ti pa so jim kmalu sporočili, da so sredi kriminalistične preiskave, ki je lahko povezana z zaseženim heroinom, je dodal Jurič. Oktobra so namreč dobili informacijo, da znani osumljenec pričakuje večjo količino prepovedane droge.</p>
      <p>Madžarski in slovenski policisti so se skupaj odločili, da bodo zabojnik poslali do končnega naročnika. Na podlagi dovoljenja koprskega državnega tožilstva so celotno količino heroina sicer zasegli, a so se hkrati dogovorili, da v kolute ponovno skrijejo 134 zavojev heroina (težkih nekaj manj kot 70 kilogramov), zabojnik zapečatijo in spremljajo do Budimpešte. V Kopru se je pojavil madžarski voznik tovornjaka in prevzel zabojnik ter ga odpeljal na Madžarsko.</p>
      <blockquote><b>Nadzorovano spremljali heroin do Budimpešte</b><br/>Na policiji so pojasnili, da nadzorovana pošiljka - dobava pomeni tehniko prepuščanja nezakonitih ali sumljivih pošiljk iz, skozi ali na ozemlje ene ali več držav, z vedenjem in pod nadzorom njihovih pristojnih organov, vse z namenom preiskave kaznivega dejanja in identifikacije oseb, ki sodelujejo pri storitvi kaznivega dejanja.</blockquote>
      <p>Pošiljko so do slovensko-madžarske meje vseskozi spremljali slovenski policisti, nato pa so spremljanje prevzeli njihovi madžarski kolegi, je še dodal Jurič. Hoteli so preprečiti možnost, da bi se tovornjak kje ustavil in bi iz njega vzeli heroin. Delo slovenske policije se je končalo, ko je tovor zapustil državo.</p>
      <p>Madžarski kriminalisti so v začetku novembra aretirali 47-letnega Madžara <b>Richarda K.</b>, ki naj bi naročil tovor heroina. Osumljeni je iz zabojnika kolute preložil v skladišče, ki ga je najel. Med hišno preiskavo njegovega stanovanja so našli manjšo količino sumljivih tablet, pa tudi večjo vsoto denarja, sedem milijonov forintov (približno 21.000 evrov) in še skoraj 70.000 evrov. V najetem skladišču pa so nato v štirih od 42 kolutov našli skoraj 70 kilogramov heroina, ki so jih v Kopru vrnili v zabojnik. Moški je zdaj v priporu.</p>
      <p>Poleg policistov in tožilcev iz obeh držav so v preiskavi sodelovali tudi predstavniki Europola in Eurojusta, evropskega tožilskega organa, ki je izdal evropski preiskovalni nalog.</p>
      <slideshow>
        <figure>
          <img src="https://static.primorske.si/foto/highres/kronika/719669_262-heroin3.jpg"/>
          <figcaption>Za plastmi plastične folije so bili skriti zavoji s heroinom. V zabojniku je bilo skupno kar 1421 zavojev, težkih približno 730 kilogramov Foto: PU Koper</figcaption>
        </figure>
        <figure>
          <img src="https://static.primorske.si/foto/highres/kronika/719669_262-heroin5.jpg"/>
          <figcaption>Po analizi tveganja so se uslužbenci koprskega finančnega urada odločili za podrobnejši pregled dokumentacije in tovora v zabojniku. Foto: FURS</figcaption>
        </figure>
        <figure>
          <img src="https://static.primorske.si/foto/highres/kronika/719669_262-heroin-madzarska0.jpg"/>
          <figcaption>Notranjost zabojnika so s službenima psoma, izurjenima za odkrivanje prepovedane droge, pregledali tako v Kopru kot v Budimpešti. Foto: Madžarska policija</figcaption>
        </figure>
      </slideshow>
      <related>
        <h4>Komentar novinarja</h4>
        <a href="https://www.primorske.si/2019/11/13/Zaseg-za-razmislek"/>
      </related>
    </article>
  </body>
</html>