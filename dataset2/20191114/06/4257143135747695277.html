<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/ujabb-korben-kerdezik-a-magyar-biztosjeloltet"/>
    <meta property="og:site_name" content="infostart"/>
    <meta property="article:published_time" content="2019-11-14T06:58:00+00:00"/>
    <meta property="og:title" content="Újabb körben kérdezik a magyar biztosjelöltet"/>
    <meta property="og:description" content="Az Európai Parlament külügyi bizottsága ma hallgatja meg a bővítési és szomszédságpolitikai portfólióra esélyes Várhelyi Olivért."/>
  </head>
  <body>
    <article>
      <h1>Újabb körben kérdezik a magyar biztosjelöltet</h1>
      <address><time datetime="2019-11-14T06:58:00+00:00">14 Nov 2019, 06:58</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/14/nem-ment-at-varhelyi-oliver-a-csutortoki-meghallgatason"/>
        <a href="https://infostart.hu/kulfold/2019/11/14/varhelyi-oliver-meghallgatasa-nem-kapok-utasitasokat-a-magyar-kormanytol"/>
      </related>
      <h3>Az Európai Parlament külügyi bizottsága ma hallgatja meg a bővítési és szomszédságpolitikai portfólióra esélyes Várhelyi Olivért.</h3>
      <p>A jelenleg még Magyarország uniós nagyköveteként tevékenykedő diplomatát az Európai Parlament külügyi bizottsága hallgatja meg. <a href="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas">Mint arról az Infostart is beszámolt</a>, Várhelyi Olivér kedden minden probléma nélkül tovább jutott át az EP jogi bizottságának szűrőjén, a testület nem állapított meg összeférhetetlenséget az érdekeltségeivel kapcsolatban. Az első magyar biztosjelölt, Trócsányi László a jelölés ezen szakaszában bukott el.</p>
      <p><a href="https://www.bruxinfo.hu/cikk/20191112-varhelyi-oliver-mar-dontoben">Elemzésében a Bruxinfo</a> arra hívja fel a figyelmet, hogy a jogi bizottság - a mindenkori biztosjelölt -meghallgatások menetében újdonságként - a mostani ciklusban először szokatlanul erős mandátumot kapott, hiszen valamennyi jelölt esetében összeférhetőségi szempontból előzetes (eltanácsoló, vagy támogató) véleményt adhat.</p>
      <aside>Várhelyi Olivérnek sokéves uniós múltja van<br/>Már a csatlakozási tárgyalások idején tagja volt a Juhász Endre nagykövet vezette európai uniós magyar képviseletnek, majd a taggá válás után a képviselet jogi szolgálatát vezette. <br/><br/>2006-2008 között az Igazságügy-minisztérium EU-jogi osztályának volt a vezetője, majd az Európai Bizottság belső piaci főigazgatóságán az ipari jogvédelmi főosztályának élére került. <br/><br/>A 2011-es magyar EU-elnökség idején (nagyköveti rangban) a brüsszeli állandó EU-képviselet belsőpiaci ügyekkel foglalkozó részlegét vezette, majd átvette a képviselet vezetését.</aside>
      <h4>Mi lesz a meghallgatáson?</h4>
      <p>Várhelyi Olivért reggel, a francia Thierry Bretont és a román Adina Valeant kora délután hallgatják meg a nekik szánt tárcával foglalkozó testületekben. Az ülésen bizonyítaniuk kell rátermettségüket és szakmai felkészültségüket. Alkalmasságukat háromórás kérdezz-felelek során próbálják felmérni.</p>
      <blockquote>Az érintettek 15 perces bevezetőit követi 25 kérdés a képviselők részéről.</blockquote>
      <p>Az első meghallgatás után a frakciók koordinátorai legalább kétharmados többséggel akár rögtön is jóváhagyhatják az érintettek kinevezését, akik ennek hiányában további kérdéseket kapnak írásban. Amennyiben a beérkezett válaszok sem meggyőzőek, akkor újra meg kell jelenniük a testület előtt, amely - ha még akkor sincsen meg a szükséges koordinátori többség - végül egyszerű többséggel fogadhatja el őket titkos szavazáson.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a brexit halasztása miatt, még ha korábban ez ellen is foglalt is állást. Ez eddig nem történt meg.</p>
      <h4>Késleltető tényezők</h4>
      <p>Uniós intézményi oldalon nem kívánatos forgatókönyvnek tartanák, ha az egyszeri halasztás után decemberben sem tudna megalakulni az új Európai Bizottság, lévén egy sor komoly dossszié (így mindenekelőtt a 2020 utáni többéves keretköltségvetés tervezete) mielőbb hathatós bizottsági hozzájárulást igényelne - értesült a Bruxinfo.</p>
      <p>A portál ugyanakkor egy másik lehetséges késleltető tényezőre is felhívja a figyelmet:</p>
      <blockquote>időközben befejezett ténnyé vált a brit kilépés november 1. utánra történt halasztása,</blockquote>
      <p>az alapszerződés értelmében elvben jogi elvárás, hogy tagsága idején Nagy-Britannia is jelen legyen a biztosok kollégiumában. A brit biztos kinevezése és elfogadása nem történhetne másként, mint a további huszonhat kollégáé. Egyelőre vizsgálják a jogi szakértők, mennyiben tenné sebezhetővé az új bizottságot, ha mandátuma első egy-két hónapjában az egyik tagország, nevezetesen Nagy-Britannia nem delegálna biztost a testületbe.</p>
      <p>
        <i>Nyitókép: MTI/KKM/Borsos Mátyás</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/13/megvaltozik-egy-unios-biztosi-poszt"/>
        <a href="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas"/>
        <a href="https://infostart.hu/kulfold/2019/11/08/hatalmas-atalakitasra-keszul-ursula-von-der-leyen"/>
        <a href="https://infostart.hu/kulfold/2019/11/06/nem-lesz-portfoliocsere-bovitesi-biztos-lesz-varhelyi-oliver"/>
        <a href="https://infostart.hu/kulfold/2019/11/06/neveket-varnak-brusszelben-a-brit-kormanyfotol"/>
      </related>
    </article>
  </body>
</html>