<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/world/erntogan-se-tramp-skia-stis-sxeseis-mas-i-apofasi-gia-ti-genoktonia-ton-armenion/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T06:56:55+00:00"/>
    <meta property="og:title" content="Τραμπ – Ερντογάν: Μια καλή σχέση γεμάτη… αγκάθια"/>
    <meta property="og:description" content="Όλα τα θέματα «αγκάθια» όπως αυτό της αγοράς των S-400 συζήτησαν στο τετ α τετ που είχαν ο αμερικανός πρόεδρος Ντόναλντ Τραμπ με τον τούρκο ομολόγο του Ρετζέπ Ταγίπ Ερνγογάν"/>
  </head>
  <body>
    <article>
      <h1>Τραμπ – Ερντογάν: Μια καλή σχέση γεμάτη… αγκάθια</h1>
      <h2>Όλα τα θέματα «αγκάθια» όπως αυτό της αγοράς των S-400 συζήτησαν στο τετ α τετ που είχαν ο αμερικανός πρόεδρος Ντόναλντ Τραμπ με τον τούρκο ομολόγο του Ρετζέπ Ταγίπ Ερνγογάν</h2>
      <address><time datetime="2019-11-14T06:56:55+00:00">14 Nov 2019, 06:56</time> by <a rel="author">ΤοΒΗΜΑ Team</a></address>
      <p>Όλα τα θέματα «αγκάθια» όπως αυτό της αγοράς των S-400 συζήτησαν στο τετ α τετ που είχαν ο αμερικανός πρόεδρος Ντόναλντ Τραμπ με τον τούρκο ομολόγο του Ρετζέπ Ταγίπ Ερνγογάν.</p>
      <p>Ο Ν. Τραμπ αναφερόμενος στο θέμα των ρωσικών S-400 που είχε δημιουργήσει ένταση στις σχέσεις Τουρκίας – ΗΠΑ, εξέφρασε την πεποίθησή του πως το πρόβλημα θα λυθεί προαναγγέλλοντας μάλιστα συζητήσεις σε επίπεδο ανώτερων αξιωματούχων.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Από την πλευρά του ο Ρ.Τ Ερντογάν για να κατευνάσει τις αντιδράσεις του αμερικανού προέδρου για τους S-400 ανέφερε με νόημα ότι η Τουρκία μπορεί κάποια στιγμή να αγοράσει αμερικανικούς πυραύλους Patriot, στη σωστή τιμή.</p>
      <h4>«Σκιά στις σχέσεις μας η απόφαση για τη Γενοκτονία των Αρμενίων»</h4>
      <p>Ο τούρκος πρόεδρος δεν θα μπορούσε να αφήσει ασχολίαστη την τελευταία εξέλιξη σχετικα με την αναγνώριση της Γενοκτονίας των Αρμενίων από τις ΗΠΑ. Έκανε λόγο για «σκιά» στις διμερείς σχέσεις των δύο χωρών, με την απόφαση τις αμερικανικής Βουλής να αναγνωρίσει την Γενοκτονία των Αρμενίων, η οποία – όπως είπε – πλήγωσε βαθιά τον τουρκικό λαό.</p>
      <p>«Η απόφαση για κάτι που συνέβη πριν από 104 χρόνια, δεν θα πρέπει να είναι θέμα πολιτικών, αλλά ιστορικών» συμπλήρωσε στο ίδιο πλαίσιο.</p>
      <p>«Είπα στον κ. πρόεδρο ότι οι αποφάσεις που πήρε η Βουλή των Αντιπροσώπων την 29η Οκτωβρίου υπηρετούσαν αυτόν τον σκοπό, προσέβαλαν τον λαό μας κι επισκίασαν τις σχέσεις μας», επέμεινε ο Ερντογάν κατά τη διάρκεια της κοινής συνέντευξης Τύπου.</p>
      <p>Η Βουλή των Αντιπροσώπων ενέκρινε την περασμένη εβδομάδα, με συντριπτική πλειοψηφία — 405 ψήφοι υπέρ, 11 κατά — μη δεσμευτικό ψήφισμα με το οποίο χαρακτηρίζεται γενοκτονία η μαζική σφαγή των Αρμενίων από τους Οθωμανούς πριν από έναν αιώνα. Η Άγκυρα απορρίπτει πάγια τον όρο γενοκτονία.</p>
      <p>Ο Ερντογάν ανέφερε πως το ζήτημα των σφαγών των Αρμενίων «πριν από κάπου 104 χρόνια, υπό συνθήκες πολέμου, πρέπει να συζητείται από ιστορικούς, όχι πολιτικούς» και πρόσθεσε ότι η Τουρκία είναι διατεθειμένη να ανοίξει τα κρατικά αρχεία της σε όποιον εκδηλώσει ενδιαφέρον.</p>
      <p>Αργότερα, ο πρόεδρος της Τουρκίας επανήλθε στο ζήτημα σε δηλώσεις του σε ΜΜΕ, κάνοντας λόγο περί «επονείδιστης απόφασης» από μέρους της Βουλής των Αντιπροσώπων κι εκφράζοντας την πεποίθησή του ότι η Γερουσία δεν θα διαπράξει «το ίδιο λάθος».</p>
      <figure>
        <iframe src="https://www.youtube.com/embed/rvkGNAJjXFk" width="640" height="360" data-service="Youtube" scrolling="no"/>
      </figure>
      <h3>Έκδοση Γκιουλέν</h3>
      <p>Ο πρόεδρος της Τουρκίας Ρετζέπ Ταγίπ Ερντογάν δήλωσε χθες Τετάρτη ότι ελπίζει πως οι αρχές των ΗΠΑ θα απελάσουν τον ισλαμιστή ιεροκήρυκα Φετουλάχ Γκιουλέν στη χώρα του.</p>
      <p>Ο Ερντογάν χαρακτήρισε τον Γκιουλέν, ο οποίος ζει αυτοεξόριστος στην Πενσιλβάνια, «αρχιτρομοκράτη».</p>
      <p>Η Άγκυρα ζητεί εδώ και χρόνια την έκδοση του Γκιουλέν, κάτι που δεν έχει εγκρίνει μέχρι σήμερα η Ουάσινγκτον.</p>
      <p>«Ελπίζω ότι θα μας παραδώσουν αυτόν τον τρομοκράτη, όπως παραδίδουμε εμείς τρομοκράτες στις ΗΠΑ όταν μας ζητείται», επέμεινε ο τούρκος πρόεδρος κατά τη διάρκεια της κοινής συνέντευξης Τύπου με τον αμερικανό ομόλογό του Ντόναλντ Τραμπ μετά τη συνάντησή τους στον Λευκό Οίκο.</p>
      <p>Η κυβέρνηση του Ερντογάν διατείνεται ότι Φετουλάχ Γκιουλέν ήταν ο εγκέφαλος της απόπειρας στρατιωτικού πραξικοπήματος του Ιουλίου του 2016 από μερίδα των τουρκικών ένοπλων δυνάμεων. Ο τούρκος πρόεδρος λέει πως οι τουρκικές αρχές έχουν αποστείλει στην αμερικανική κυβέρνηση «ντοκουμέντα» που κατ’ αυτόν αποδεικνύουν τη σχέση του Γκιουλέν με το αποτυχημένο πραξικόπημα.</p>
      <p>Ο Γκιουλέν — άλλοτε σύμμαχος του Ερντογάν — διαψεύδει ότι είχε οποιαδήποτε εμπλοκή στην απόπειρα ανατροπής του τούρκου ηγέτη.</p>
      <figure>
        <img src="https://www.tovima.gr/wp-content/uploads/2019/11/14/neatrumper-450x278.jpg"/>
      </figure>
      <h4>Η οικονομική συνεργασία και η κατάσταση στη Συρία</h4>
      <p>Για την οικονομική συνεργασία τους, είπε ότι οι οικονομικές σχέσεις των δύο χωρών έχουν «τεράστιες δυνατότητες».</p>
      <p>Ειδική αναφορά έκανε και στην κατάσταση που επικρατεί στη Συρία. Σε αυτό το πλαίσιο κατέστησε σαφές, ότι η εκεχειρία, παρά το γεγονός ότι είναι αρκετά δύσκολη προχωράει με ταχύτατους ρυθμούς.</p>
      <p>Επίσης, επιβεβαίωσε ότι πρόεδρος Τραμπ τον διαβεβαίωσε ότι «θα κάνει αυτό που πρέπει να κάνει».</p>
      <h4>«Η Ευρώπη πρέπει να πληρώνει περισσότερα για τους Σύρους πρόσφυγες»</h4>
      <p>Αναφερόμενος στο προσφυγικό, είπε ότι η Ευρώπη θα έπρεπε να πληρώνει περισσότερα για να καλύψει το κόστος διαβίωσης των Σύρων προσφύγων.</p>
      <p>«Πιστεύω ότι ειλικρινά η Ευρώπη θα έπρεπε να πληρώνει σε μεγαλύτερο βαθμό. Αυτή τη στιγμή η Τουρκία πληρώνει τα περισσότερα», δήλωσε.</p>
      <figure>
        <img src="https://www.in.gr/wp-content/uploads/2019/11/trump-2-600x403.jpg"/>
        <figcaption>Ο αμερικανός πρόεδρος Ντόναλντ Τραμπ (Reuters)</figcaption>
      </figure>
      <h4>Τραμπ:  Θαυμάσια η σχέση μου με τους Κούρδους</h4>
      <p>Ο Ρεπουμπλικάνος πρόεδρος τόνισε ότι διατηρεί θαυμάσια σχέση με τους Κούρδους και πρόσθεσε ότι πιστεύει πως και ο Ερντογάν έχει «θαυμάσια σχέση» με τους Κούρδους.</p>
      <p>Ο Ερντογάν από την πλευρά του χαρακτήρισε «πολύ ειλικρινείς» τις συζητήσεις που είχε στον Λευκό Οίκο με τον Αμερικανό ομόλογό του.</p>
      <p>«Μερικοί κύκλοι είναι ενθουσιασμένοι με αυτές τις τρομοκρατικές οργανώσεις αισθάνονται βαθιά αναστατωμένοι. Είναι βαθύτατα ενοχλημένοι και χρησιμοποιούν αυτή την παραπληροφόρηση για να διαστρεβλώσουν την άποψη της κοινής γνώμης, με μοναδικό όφελος να βλάψουν τις σχέσεις μας με τις ΗΠΑ» είπε.</p>
      <p>Την ίδια στιγμή, απαντώντας σε ερώτηση κούρδου δημοσιογράφου, είπε πως η χώρα του δεν έχει κάποιο θέμα με τους Κούρδους αλλά με τις «τρομοκρατικές οργανώσεις».</p>
      <p>Λίγο νωρίτερα, είχε δηλώσει ότι τον θλίβει το γεγονός ότι ο Τραμπ και η Ρωσία παίρνουν στα σοβαρά τον Μαζλούμ Κομπάνι, τον διοικητή των Συριακών Δημοκρατικών Δυνάμεων (SDF), βασική συνιστώσα των οποίων είναι οι Μονάδες Προστασίας του Λαού (YPG), η κουρδική πολιτοφυλακή την οποία η Άγκυρα θεωρεί παρακλάδι του PKK.</p>
      <p>Η Τουρκία, είπε ο Ερντογάν, κρατά αυτή τη στιγμή σε φυλακές περισσότερους από 200 μαχητές του Ισλαμικού Κράτους και τόνισε ότι είναι πολύ σημαντικό οι χώρες από τις οποίες προέρχονται να πάρουν πίσω τους πολίτες τους.</p>
      <p>Σχολιάζοντας τις τουρκικές επιχειρήσεις στη Συρία, είπε ότι επέφεραν πλήγμα στην «αποσχιστική ατζέντα του PKK».</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/13/world/tramp-yparxoun-polles-enallaktikes-kati-tha-vroume-gia-ta-maxitika-aeroskafi-neas-genias-f-35/"/>
        <a href="https://www.tovima.gr/2019/11/13/world/ipa-tramp-erntogan-synomiloun-ston-leyko-oiko/"/>
      </related>
    </article>
  </body>
</html>