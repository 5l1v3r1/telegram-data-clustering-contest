<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/cehi-so-octavio-postavili-se-stopnicko-visje"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Čehi so octavio postavili še stopničko višje"/>
    <meta property="og:description" content="Pri Škodi imajo s prihodom nove octavie velike načrte, tako v Evropi kot drugod po svetu. Po 23 letih, odkar so jo prvič predstavili kupcem, je octavia občutno oblikovno in tehnološko napredovala, zato ne dvomimo, da bo še naprej priljubljena tudi med Slovenci. Prva naročila zanjo bodo začeli zbirati po novem letu, prvi primerki pa se v naše kraje pripeljejo spomladi."/>
  </head>
  <body>
    <article>
      <h1>Čehi so octavio postavili še stopničko višje</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Artur Švarc</a></address>
      <p>
        <b>Pri Škodi imajo s prihodom nove octavie velike načrte, tako v Evropi kot drugod po svetu. Po 23 letih, odkar so jo prvič predstavili kupcem, je octavia občutno oblikovno in tehnološko napredovala, zato ne dvomimo, da bo še naprej priljubljena tudi med Slovenci. Prva naročila zanjo bodo začeli zbirati po novem letu, prvi primerki pa se v naše kraje pripeljejo spomladi.</b>
      </p>
      <figure>
        <img src="https://static.primorske.si/foto/highres/zanimivosti/719654_262-octavia_uvodna_-1-.jpg"/>
        <figcaption>Četrta generacija octavie bo še zagotovo dodatno utrdila položaj, ki ga ima v segmentu. V Sloveniji bi se zanjo lahko odločilo več kot 2500 kupcev. Foto: Škoda</figcaption>
      </figure>
      <p>Če upoštevamo še pra-octavio med leti 1959 in 1971, je to pravzaprav že peta generacija, avto pa je, tako kot golf za VW pred nekaj tedni, najpomembnejši člen za Škodo znotraj koncerna Volkswagen. Octavia je daljša za 19 milimetrov in 15 milimetrov širša. V dolžino meri 4,68 metra, široka je 1,83 metra in je zagotovo med največjimi v svojem segmentu. Tudi combi, karavanska različica, ima za 22 milimetrov prirastka v dolžino in 15 milimetrov v širino. Medosna razdalja pri obeh različicah znaša 2,68 metra. Večje dimenzije pomenijo večji prtljažnik. Petvratna različica ga premore za 600 litrov, karavan pa 640. Potniki na zadnjih sedežih so pridobili pet milimetrov več prostora za kolena, ta zdaj meri 78 centimetrov.</p>
      <h3>Spremenjena podoba</h3>
      <p>Škoda se zdaj vrača k standardnim žarometom, ki so na voljo tudi z matrično led tehnologijo. Zadnje luči so ožje in avtu dajejo bolj tehnični videz, maska pa je zdaj bolj oglata in ima več prelomov. Silhueta dejansko ostaja enaka, nova so 19-palčna kolesa, nove so barve. Zračni upor je optimiziran in zmanjšan na 0,24 pri petvratni in 0,26 pri kombi različici.</p>
      <p>Na zadku je izginil Škodin logotip, ki ga je nadomestil velik napis Škoda. Zadnji brisalec je v serijski opremi za kombi, za petvratno različico pa v doplačilu. Čehinji so Škodini mojstri pripravili povsem novo voznikovo delovno okolje, ki je precej podobno golfu. Digitalni merilniki merijo 10,25 palca, multimedijski vmesnik pa odvisno od opreme, med 8,25 in desetimi palci. Ena od reči, ki so padle v oči še pred premiero, je dvokraki volan z dostopom do 14 funkcij. Zajetno ročico samodejnega menjalnika je zamenjal kompaktnejši selektor.</p>
      <p>Led osvetlitev vrat in armaturne plošče bo mogoče določiti v desetih barvah, tu je tudi do pet USB-C vmesnikov in 230-voltna vtičnica.</p>
      <h3>Octavia tudi kot priključni hibrid</h3>
      <p>Motorna paleta je enaka kot pri golfu. Začne se s trivaljnim 1.0 TSI z 81 kilovati in 200 Nm, štirivaljni TSI ima 110 kilovatov moči in 250 Nm, oba sta na voljo kot lahka hibrida z oznako e-TEC. Dvolitrski TSI ima 140 kilovatov moči in 320 Nm navora ter DSG menjalnik, do stotice pospeši v 6,9 sekunde, končna hitrost je 232 km/h.</p>
      <p>Pri dizlih pa imamo 2.0 TDI s 85, 110 ali 147 kilovati moči (serijsko 4x4), s šeststopenjskim ročnim ali sedemstopenjskim DSG. Novinka bo na voljo kot priključni hibrid z 1.4 TSI motorjem in električnim motorjem, ki bosta skupaj premogla 150 kilovatov moči in 350 Nm navora, ta pa bo opremljen s šeststopenjskim DSG menjalnikom, 13-kWh baterija pa zadošča za 55 kilometrov po WLTP. Prtljažnika pri tej različici je le še 450 in 470 litrov. Najprej v prodajo prihaja combi, dober mesec pozneje pa še petvratna limuzina, a so pri Škodi potrdili, da sta za prihodnje leto nared že tudi različici scout in RS.</p>
      <figure>
        <img src="https://static.primorske.si/foto/highres/zanimivosti/719654_262-octavia_slika1_-1-.jpg"/>
        <figcaption>V potniški kabini največjo posebnost predstavlja dvokraki volan, ki sicer ni nikakršna novost v avtomobilski industriji, a v poplavi klasičnih volanskih obročev malce razbija monotonost. Foto: Škoda</figcaption>
      </figure>
    </article>
  </body>
</html>