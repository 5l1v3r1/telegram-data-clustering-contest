<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/znane-igrice-znak-da-se-hrvati-tresejo-248607"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T06:20:00+00:00"/>
    <meta property="og:title" content="Znane igrice znak, da se Hrvati tresejo"/>
    <meta property="og:description" content="CELJE – Rokometna klasika med Zagrebom in Celjem Pivovarno Laško, že 22. po vrsti, lahko drevi v zagrebški Areni odloči, kdo od tradicionalnih rivalov bo nastopil v osmini finala EHF lige prvak..."/>
  </head>
  <body>
    <article>
      <h1>Znane igrice znak, da se Hrvati tresejo</h1>
      <h2>Novi derbi med Zagrebom in Celjem. Blokiran nakup vstopnic iz Slovenije.</h2>
      <address><time datetime="2019-11-14T06:20:00+00:00">14 Nov 2019, 06:20</time> by <a rel="author">Peter Zalokar</a></address>
      <p>CELJE – Rokometna klasika med Zagrebom in Celjem Pivovarno Laško, že 22. po vrsti, lahko drevi v zagrebški Areni odloči, kdo od tradicionalnih rivalov bo nastopil v osmini finala EHF lige prvakov, a le če bodo Slovenci prvič doslej iz hrvaške metropole vzeli ves plen. Če bodo vnovič klonili, se bo položaj v skupini A močno zapletel.<br/><br/>Celjani, ki so v skoraj polnem Zlatorogu v nedeljo moštvo slovenskega selektorja <b>Veselina Vujovića</b> premagali s 24:22, se nadejajo glasne podpore, 110 vstopnic je klub že razdelil Florijanom, še vsaj 200 navijačev naj bi po besedah predstavnika za medije <b>Mihe Panteliča</b> prišlo v svoji režiji. A se je že zapletlo, saj naj bi bil na portalu ulaznice.hr nakup iz Slovenije iz neznanega razloga blokiran. V klubu so morali ves dan sprejemati klice zgroženih navijačev. »To je smešno! Očitno je znak, da se v Zagrebu tresejo. S temi stvarmi se ne obremenjujemo, me pa žalosti, ker v Zagrebu uporabljajo takšne trike, saj je cilj obeh klubov, da imamo polne dvorane,« se je pridušal direktor <b>Rok Plankelj</b> in dodal, da bodo ekipo zaščitili pred škodljivimi zunanjimi vplivi.<br/><br/>Igric, takšnih in drugačnih, so Celjani že vajeni in jih ne bi smele iztiriti. V nasprotju z Zagrebčani, ki so noč pred tekmo preživeli v Thermani Laško, bodo na Hrvaško odpotovali na dan tekme, kar je malce tvegano, v zakup morajo vzeti nepotrebne birokratske zaplete na meji – kot nazadnje, ko so morali dolgo čakati na policijsko spremstvo, čeprav tekma ni imela povečanega varnostnega tveganja. Ekipa trenerja <b>Tomaža Ocvirka</b> se tudi ne sme ukvarjati s sodnikoma, ki prihajata iz Češke (<b>Vaclav Horaček</b>, <b>Jiri Novotny</b>), je pa zanimivo, da so v zadnjem desetletju na derbijih v Zagrebu vselej pravico delili vzhodnjaki (Romuna v sezoni 2013/14, Črnogorca v 2015/16, Belorusa v 2016/17 in Rusa v 2018/19), pri katerih je precej verjetno, da bodo sodili bolj domačinsko od kolegov z zahoda ali severa. Alfa in omega zagrebškega kluba <b>Zoran Gobac</b> ima očitno še vedno močan vpliv v zakulisju ...</p>
      <h3>Huda kri po edinem remiju</h3>
      <p>Celje ima na polovici rednega dela štiri točke, Zagreb ostaja pri eni. Če bi se razlika povečala na pet točk, bi bilo šesto mesto tako rekoč oddano, če bi se zmanjšala na eno, pa bi bili v prednosti hrvaški prvaki, ki bodo gostili še premagljiva tekmeca Elverum in Aalborg. Za pivovarje je danes torej dan D, storili bodo vse, da bi prvič od osamosvojitve iz Zagreba odnesli obe točki, enkrat so iztržili eno, zdaj že davnega leta 2000, ko se je končalo z neljubimi scenami, med drugim je vratar <b>Dejan Perić</b> med intervjujem dobil pljunek v glavo, novinarja Večera je v glavo zadela ročna ura, veslač <b>Luka Špik</b> je na stranišču prejel udarec in požel kup žaljivk ...<br/><b>Zagreb favorit</b><br/>Športne stavnice dajejo prednost zagrebškim levom. Na slovenskih e-stavah je količnik za zmago Zagreba 1,6, za zmago Celja 2,65. Pri tujih hišah je razlika še bolj izrazita – 1,30 : 3,20. A celjski vitezi verjamejo, da bodo premagali urok. "Tako psihološko kot telesno nas čaka težka tekma, zmagal pa bo tisti, ki si bo bolj želel uspeha," pravi vratar Klemen Ferlin.<br/><br/>Seveda čustva niso več razgreta, je pa napetost mogoče čutiti, vložek je zelo velik. Kdor od nekdanjih velikanov bo šel v izločilne boje, bo imel tudi argument več, ko bodo na Dunaju delili vstopnice med elito tudi prihodnje leto, ko se bo liga prvakov reformirala in skrčila. </p>
    </article>
  </body>
</html>