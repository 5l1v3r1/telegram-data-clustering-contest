<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/husker-ikke-a-ha-blitt-intervjuet/71817480"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T06:35:41+00:00"/>
    <meta property="og:title" content="Husker ikke å ha blitt intervjuet"/>
    <meta property="og:description" content="Overraskende påstander om boka som hevder å avsløre «norgeshistoriens største forskningssvindel»."/>
  </head>
  <body>
    <article>
      <h1>Husker ikke å ha blitt intervjuet</h1>
      <h2>Overraskende påstander om boka som hevder å avsløre «norgeshistoriens største forskningssvindel».</h2>
      <address><time datetime="2019-11-14T06:35:41+00:00">14 Nov 2019, 06:35</time> by <a rel="author">Anders Grønneberg , NTB</a></address>
      <p>Sju av 17 tannleger og leger avisa <a href="https://www.bt.no/kultur/i/QoXk9A/flere-leger-og-tannleger-husker-ikke-at-de-har-blitt-kontaktet-av-forf">BT</a> har vært i kontakt med, oppgir at de ikke husker å ha blitt kontaktet av forfatterne bak den nye politivoldsboken i Bergen.</p>
      <p>
        <b>Boka «Politivoldsaken. Norges største forskningsskandale» har slått ned som en bombe i det politiske og juridiske miljøet.</b>
      </p>
      <p>Boka tar for seg forskningsprosjektet som la grunnlaget for saken som seinere er blitt kalt «Politivoldsaken i Bergen».</p>
      <h3>Alle har svart nei</h3>
      <p>I den nye boka hevder to av forfatterne, Bjarne Kvam og Per Christian Magnus, at de kontaktet elleve tannleger og ti leger som var oppført i telefonkatalogen i 1973. Forfatterne sier de spurte om legene på 70-tallet samarbeidet med Gunnar Nordhus og Edvard Vogt, som sto bak den opprinnelige rapporten «Voldskriminaliteten og dens ofre» fra 1981.</p>
      <p>
        <b>Alle de 21 spurte skal ifølge Kvam og Magnus ha sagt ha sagt nei.</b>
      </p>
      <p><a href="https://www.bt.no/kultur/i/QoXk9A/flere-leger-og-tannleger-husker-ikke-at-de-har-blitt-kontaktet-av-forf">Bergens Tidende</a> har ettergått påstandene til forfatterne bak den nye boka, og har kontaktet de samme legene og tannlegene. Av 21 personer svarte 17 av dem.</p>
      <h3>Navngitt lege avviser</h3>
      <p>Fire sier de ikke husker å ha vært i kontakt med Kvam eller Magnus, seks sier de ikke tror de har vært i kontakt med dem, og sju sier de ikke har vært i kontakt med dem.</p>
      <p>
        <b>Flere av intervjuene kildene «ikke husker» skal ha skjedd i 2015.</b>
      </p>
      <p>- Det er nytt for meg at jeg har blitt intervjuet i forbindelse med en sånn bok. Jeg har ikke hatt noen kontakt med Kvam, sier lege Jon Efskind som er navngitt i boken.</p>
      <h3>- Å glemme er ikke uvanlig</h3>
      <p>Kvam selv sier til avisa at det er overraskende at kildene ikke husker å ha vært i kontakt med ham. Forfatterne hevder å ha notater som viser at de har snakket med alle legene og tannlegene.</p>
      <p>
        <b>- Men av og til er det slik at man intervjuer noen, uten at de husker det i ettertid. Det er ikke helt uvanlig det, sier forfatteren.</b>
      </p>
      <p>Alle BT kontaktet sa at de heller ikke var i kontakt med forfatterne bak den opprinnelige rapporten på 70-tallet.</p>
      <h3>Ble forsøkt utgitt på 90-tallet</h3>
      <p>Politivoldboka er skrevet av krimforfatter Tom Kristensen, tidligere BT-journalist Bjarne Kvam og tidligere NRK-journalist Per Christian Magnus.</p>
      <p>
        <b>Til Dagbladet forteller er forfatter Bjarne Kvam at han allerede på 90-tallet forsøkte å få gitt ut boka - men at ingen forlag ønsket å publisere den.</b>
      </p>
      <p>- Jeg opplevde at det var så å si politisk umulig å få denne trykket, sier Kvam til Dagbladet.</p>
    </article>
  </body>
</html>