<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/kneginja-bi-bila-stara-90-let-248679"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T06:50:00+00:00"/>
    <meta property="og:title" content="Kneginja bi bila stara 90 let"/>
    <meta property="og:description" content="Grace Kelly, ki je leta 1982 umrla v prometni nesreči, ostaja ena najbolj priljubljenih plemkinj v zgodovini, čeprav se je v kraljevo družino priženila. Njena poročna obleka, v kateri je večno z..."/>
  </head>
  <body>
    <article>
      <h1>Kneginja bi bila stara 90 let</h1>
      <h2>Monaška kneginja Grace Kelly je še danes ena najbolj priljubljenih plemkinj. Umrla je leta 1982, ko se je s hčerko vozila iz ene od njihovih počitniških hiš.</h2>
      <address><time datetime="2019-11-14T06:50:00+00:00">14 Nov 2019, 06:50</time> by <a rel="author">B. K. P.</a></address>
      <p><b>Grace Kelly</b>, ki je leta 1982 umrla v prometni nesreči, ostaja ena najbolj priljubljenih plemkinj v zgodovini, čeprav se je v kraljevo družino priženila. Njena poročna obleka, v kateri je večno zvestobo dahnila monaškemu knezu <b>Rainierju</b>, še vedno velja za eno najlepših in njena eleganca ter dostojanstvena drža zgled za preostale dame iz visokih krogov. Minuli torek bi Kellyjeva, po rodu Američanka, praznovala 90. rojstni dan.<br/><br/>Umrla je v prometni nesreči, ki pa je bila posledica njenega zdravstvenega stanja. Ko se je s hčerko <b>Stephanie</b> vozila iz počitniške hišice v Roc Agelu, kraju na meji med Monakom in Francijo, je namreč doživela možgansko kap in izgubila nadzor nad avtomobilom. Zapeljala je s ceste po strmem hribu in avto se je ustavil šele 37 metrov pod cesto. Čeprav je Stephanie pograbila volan in poskušala obvladati avto, ji to ni uspelo. V nesreči sta se obe hudo poškodovali, Grace je zaradi poškodb možganov in prsnega koša naslednji dan umrla, njena hči, ki je takrat štela komaj 17 let, pa je utrpela pretres možganov in poškodbo vratnih vretenc, zaradi česar se ni mogla udeležiti maminega pogreba. Grace Kelly je na zadnjo pot pospremilo okrog 400 ljudi, med njimi igralec <b>Cary Grant</b>, princesa <b>Diana </b>in <b>Nancy Reagan</b>. Pokopali so jo v družinsko grobnico <b>Grimaldijevih</b>, kamor so po njegovi smrti leta 2005 položili tudi njenega moža, kneza Rainierja.</p>
      <blockquote>52<br/>let je bila stara Grace Kelly, ko je umrla.</blockquote>
    </article>
  </body>
</html>