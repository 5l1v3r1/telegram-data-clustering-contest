<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/beyaz-saraydan-s-400-uyarisi-diger-alanlarda-ilerleme-icin-bu-sorunun-cozulmesi-sart"/>
    <meta property="og:site_name" content="euronews"/>
    <meta property="article:published_time" content="2019-11-14T06:50:10+00:00"/>
    <meta property="og:title" content="Beyaz Saray'dan S-400 uyarısı"/>
    <meta property="og:description" content="Erdoğan ve Trump'ın basın toplantısının ardından Beyaz Saray'dan yapılan yazılı açıklamada iki liderin sarfettiği sözlerden daha sert bir dil kullanıldı"/>
  </head>
  <body>
    <article>
      <h1>Beyaz Saray'dan S-400 uyarısı</h1>
      <address><time datetime="2019-11-14T06:50:10+00:00">14 Nov 2019, 06:50</time> by <a rel="author">Faruk Can</a></address>
      <p>Amerika Birleşik Devletleri Başkanı Donald Trump Türkiye'nin Rusya'dan S-400 gibi gelişmiş askeri ekipmanlar almasının kendileri için ciddi sorunlar teşkil ettiğini ve bunu sürekli olarak görüştüklerini belirtti.</p>
      <p>Türkiye Cumhurbaşkanı Recep Tayyip Erdoğan'ı Beyaz Saray'da ağırlayan Trump ikili görüşmeler sonrası düzenlenen ortak basın toplantısında "Bugün bu konu hakkında konuştuk, gelecekte de konuşacağız. O durumu çözebileceğimizi umuyorum," ifadelerini kullandı.</p>
      <p>Basın toplantısının ardından Beyaz Saray'dan yapılan yazılı açıklamada ise iki liderin sarfettiği sözlerden daha sert bir dil kullanıldı.</p>
      <p>Açıklamada "Diğer konular da ilerleme kaydedilebilmesi için Türkiye'nin Rus S-400 hava savunma sistemini almasıyla ilgili sorunların çözülmesi ve savunma işbirliğimizinin güçlendirilmesi hayati önem taşımaktadır." ifadeleri yer aldı.</p>
      <p>Amerika Birleşik Devletleri ve Türkiye'nin ikili ilişkilerindeki zorlukların aşılması için iki ulus arasındaki doğrudan iletişim ve diplomasinin temel gereklilik olduğu vurgulanan açıklamada Türkiye'nin işbirliğinin ABD'nin bölge ve ötesindeki çıkarlarının korunması için çok önemli olduğu belirtildi.</p>
      <p>Türkiye'nin kritik bir NATO müttefiği olduğu hatırlatılarak ABD ve Türkiye arasındaki 90 yılı aşan ilişkilerin her iki ülkeye de fayda sağladığı ifade edildi.</p>
      <p>Açıklamada Türkiye'nin IŞİD'in yok edilmesinde kritik bir ortak olduğu, Afganistan'daki NATO görevine önemli katkılarda bulunduğu, Amerikan askeri ekipmanlarını sadece satın almakla kalmayıp çok sayıdaki Amerikan ve NATO savunma programlarında önemli bir parça tedarikçisi olduğu belirtilerek bu gibi diğer alanlarda ilerleme kaydedilmesi için S-400 sorununun çözülmesinin şart olduğunun altı çizildi.</p>
      <ul>
        <li>
          <a href="https://tr.euronews.com/2019/11/14/turkiye-nukleer-silah-uretir-mi-uretirse-sonuclar-ne-olur">Türkiye nükleer silah üretir mi? Üretirse sonuçları ne olur?</a>
        </li>
        <li>
          <a href="https://tr.euronews.com/2019/07/15/turkiye-nin-s-400-almasi-f-35-teknolojisini-ve-nato-guvenligini-nasil-tehlikeye-sokuyor">Türkiye'nin S-400 alması F-35 teknolojisini ve NATO güvenliğini tehlikeye sokuyor mu?</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>