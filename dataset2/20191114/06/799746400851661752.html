<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103014/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T06:21:26+00:00"/>
    <meta property="og:title" content="ЄС вимагає від Москви скасувати вирок фігурантам &quot;справи Хізб ут-Тахрір&quot; з Криму"/>
    <meta property="og:description" content="Офіційний представник Європейської зовнішньополітичної служби висловив протест у зв’язку з вироком, винесеним 12 листопада в Ростові-на-Дону шести учасникам організації “Хізб ут-Тахрір”."/>
  </head>
  <body>
    <article>
      <h1>ЄС вимагає від Москви скасувати вирок фігурантам "справи Хізб ут-Тахрір" з Криму</h1>
      <address>
        <time datetime="2019-11-14T06:21:26+00:00">14 Nov 2019, 06:21</time>
      </address>
      <p>Офіційний представник Європейської зовнішньополітичної служби висловив протест у зв'язку з вироком, винесеним 12 листопада в Ростові-на-Дону шести учасникам організації "Хізб ут-Тахрір".</p>
      <p>Відповідна заява є у розпорядженні "Європейської правди".</p>
      <p>"Європейський союз не визнає ні виконання російського законодавства в Криму і Севастополі, ні передачу кримчан до судів в Росії. ЄС очікує, що Росія скасує ці рішення і негайно звільнить усіх незаконно затриманих українців", - сказано в заяві.</p>
      <p>Південний окружний військовий суд в Ростові-на-Дону 12 листопада "<a href="https://www.pravda.com.ua/news/2019/11/12/7231708/">засудив</a>" до ув'язнення в колонії шістьох фігурантів ялтинської "справи Хізб ут-Тахрір". Згідно з рішенням суду, Муслім Алієв засуджений до 19 років ув'язнення, Інвер Бекіров отримав 18 років, Емір-Усейн Куку - 12 років, Вадим Сірук - 12 років, Арсен Джеппаров - 7 років і Рефат Алімов - 8 років.</p>
      <p>"Їх звинувачують у належності до організації, забороненої в Росії, але не в Україні. Надмірні покарання, від 7 до 19 років позбавлення волі, є останнім актом переслідування Російською Федерацією українців з Кримського півострова, зокрема кримських татар та правозахисників", - зазначили в Брюсселі.</p>
      <p>Раніше Міністерство закордонних справ України висловило <a href="https://www.pravda.com.ua/news/2019/11/13/7231794/">протест </a>російській стороні через засудження шести українських громадян.</p>
      <related>
        <a href="https://www.eurointegration.com.ua/articles/2019/11/8/7102832/"/>
      </related>
    </article>
  </body>
</html>