<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823013.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T06:30:00+00:00"/>
    <meta property="og:title" content="بیمه‌شدگان مشاغل آزاد تامین اجتماعی بخوانند"/>
    <meta property="og:description" content=" به گزارش باشگاه خبرنگاران جوان، ثریا پاروکی مدیر درمان تامین اجتماعی استان مرکزی طی گفت‌وگویی با اشاره به ثبت سوژه‌های مردمی «پرداخت هزینه توسط بیمه شدگان خویش‌فرما تامین اجتماعی در بیمارستان تامین اجتماعی اراک» در سامانه فارس من اظهار کرد: خدمات درمانی سازمان تامین اجتماعی در مراکز درمانی این سازمان به بیمه‌شدگان تامین اجتماعی کاملا رایگان است."/>
  </head>
  <body>
    <article>
      <h1>بیمه‌شدگان مشاغل آزاد تامین اجتماعی بخوانند</h1>
      <address>
        <time datetime="2019-11-14T06:30:00+00:00">14 Nov 2019, 06:30</time>
      </address>
      <p>مدیر درمان تامین اجتماعی استان مرکزی گفت: بر اساس قانون بیمه تنها بیمه‌شدگان مشاغل آزاد تأمین اجتماعی بین ۱۰ تا ۳۰ درصد از حق درمان خود را پرداخت می‌کنند.</p>
      <p> به گزارش باشگاه خبرنگاران جوان، ثریا پاروکی مدیر درمان تامین اجتماعی استان مرکزی طی گفت‌وگویی با اشاره به ثبت سوژه‌های مردمی «پرداخت هزینه توسط بیمه شدگان خویش‌فرما تامین اجتماعی در بیمارستان تامین اجتماعی اراک» در سامانه فارس من اظهار کرد: خدمات درمانی سازمان تامین اجتماعی در مراکز درمانی این سازمان به بیمه‌شدگان تامین اجتماعی کاملا رایگان است.</p>
      <p>وی افزود: براساس قانون در این مراکز تنها بیمه‌شدگان مشاغل آزاد تامین اجتماعی بین ۱۰ تا ۳۰ درصد از حق درمان خود را پرداخت می‌کنند، این مصوبه بوده و نمی‌توان در این زمینه کاری کرد، افراد زیرپوشش دیگر سازمان‌های بیمه‌گر نیز بر اساس تعرفه دانشگاه علوم پزشکی حق درمان پرداخت می‌کنند.</p>
      <p>مدیر درمان تامین اجتماعی استان مرکزی با اشاره به درج سوژه «نیرو‌های متخصص را در درمانگاه تامین اجتماعی محلات به کارگیری کنید» خاطرنشان کرد: نیرو‌های متخصص ضریب K و طرحی تمایلی به کار کردن در مراکز درمانی تامین اجتماعی ندارند، زیرا دانشگاه علوم پزشکی در طول ضریب K و طرح، آن‌ها را موظف کرده تا تنها در مراکز دولتی فعالیت کنند در غیر این صورت از مزایای آن‌ها کم خواهد شد.</p>
      <p>پازوکی بیان کرد: برهمین اساس این پزشکان ترجیح می‌دهند در طول مدت طرح و ضریب K خود تنها در این مراکز فعالیت کنند، پزشکان متخصص پس از پایان طرح خود و آغاز فعالیت آزاد خود می‌توانند با سازمان تامین اجتماعی قرار بسته و در این مراکز کار کنند.</p>
      <p>وی افزود: هم‌اکنون ۲۵۶ پزشک در مراکز درمانی تامین اجتماعی استان مشغول فعالیت هستند که ۷۰ مورد از آن‌ها در زمینه‌های مختلف تخصص دارند، درصورتی که پزشکی متقاضی کار در مراکز درمانی باشد می‌توانیم برای مرکز درمانی تامین اجتماعی محلات نیروی متخصص تامین کنیم.</p>
      <p>مدیر درمان تامین اجتماعی استان مرکزی ادامه داد: هم‌اکنون ۳ بیمارستان تامین اجتماعی در شهرستان اراک، ساوه و شازند و ۵ درمانگاه تامین اجتماعی در ساوه، دلیجان، محلات، خمین، تفرش و ۳ درمانگاه هم در اراک وجود دارد.</p>
      <p>پازوکی افزود: هم‌اکنون یک درمانگاه تامین اجتماعی دیگر نیز با پیشرفت ۵۰ درصدی در شهرستان زرندیه در حال ساخت است که پاییز سال آینده افتتاح خواهد شد.</p>
      <p>وی تصریح کرد: بخش درمان سازمان تامین اجتماعی استان هم‌اکنون نزدیک ۲۰۰ میلیارد تومان به مراکز طرف قرارداد خود بدهکار است که نزدیک ۱۴۰ میلیارد تومان آن مربوط به دانشگاه و حدود ۶۰ میلیارد تومان هم مربوط به مراکز خصوصی است.</p>
      <p>مدیر درمان تامین اجتماعی استان مرکزی بیان کرد: داروخانه‌های طرف قرارداد با سازمان تامین اجتماعی استان طلب خود را تا اردیبهشت ماه امسال دریافت کردند، مراکز درمانی و پزشکان نیز طلب ۴-۵ ماه از سال گذشته را دارند، براساس تفاهم نامه سازمان تامین اجتماعی و وزارت بهداشت از ابتدای سال ۶۰ درصد از هزینه‌ها و طلب یک ماهه آن‌ها در همان ماه پرداخت می‌شود.</p>
    </article>
  </body>
</html>