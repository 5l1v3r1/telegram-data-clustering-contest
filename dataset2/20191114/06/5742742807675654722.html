<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/motorola-razr-2019-oficialne-z-teto-ziletky-vam-spadne-brada-39433"/>
    <meta property="og:site_name" content="mobilenet.cz"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Motorola Razr 2019 oficiálně: z této žiletky vám spadne brada"/>
    <meta property="og:description" content="Dlouho očekávaná Motorola Razr s ohebným displejem je konečně oficiální Premiéru si odbyla v Los Angeles Motorola stále ctí designovou linku starou 15 let, uvnitř však nezůstal kámen na kameni"/>
  </head>
  <body>
    <article>
      <h1>Motorola Razr 2019 oficiálně: z této žiletky vám spadne brada</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Ioannis Papadopoulos, Martin Fajmon</a></address>
      <p>
        <b>   •  Dlouho očekávaná Motorola Razr s ohebným displejem je konečně oficiální <br/>   •  Premiéru si odbyla v Los Angeles <br/>   •  Motorola stále ctí designovou linku starou 15 let, uvnitř však nezůstal kámen na kameni</b>
      </p>
      <p>Motorola oficiálně odhalila pokračovatele legendární řady produktů Razr. Už v roce 2004 působila <a href="https://mobilenet.cz/katalog/motorola-razr-v3">Motorola Razr V3</a> jako opravdové zjevení: zajímavým designem i vymoženostmi typu leptané klávesnice. Motorola Razr se stala jedním z nejprodávanějších telefonů v USA a kdo neměl „žiletku“, jako kdyby ani nebyl. Už <a href="https://mobilenet.cz/clanky/motorola-oznamuje-50-milionu-prodanych-razru-425">v roce 2006</a> se Motorola chlubila 50 miliony prodaných kusů tohoto nevšedního telefonu.</p>
      <h3>Je to přesně 15 let</h3>
      <p>I když se Motorola následující roky snažila a představovala jednu novinku za druhou, takového úspěchu se jí už podařit nepovedlo. Možná se to změní nyní, přesně po 15 letech, kdy světlo světa spatřuje revitalizovaná „žiletka“ s ohebným displejem a velmi slušnými specifikacemi. Ne, ani tentokrát nepůjde o nejlepší telefon současnosti, rozhodně vám však pohled na něj pěkně zamotá hlavu a dost možná i oživí zašlou slávu legendy.</p>
      <figure>
        <img src="https://cdn.24net.cz/1/obrazek/motorola-razr-308690/614w"/>
      </figure>
      <h3>Ikonický Razr je zpět</h3>
      <p>Novinka si zachovává ikonickou véčkovou konstrukci, kterou ozvláštňuje 6,2palcový ohebný OLED panel s poměrem stran 21:9 o rozlišení 2 142 × 876 pixelů. Na vnější straně je druhý 2,7palcový OLED panel s rozlišením 800 × 600 pixelů, který výrobce označuje jako „Quick View“ displej, na němž se zobrazují notifikace nebo třeba hledáček fotoaparátu. Motorola slibuje, „<i>že ohebný zobrazovač bez problémů vydrží po standardní dobu životnosti telefonu</i>“. Povrch displeje má rovněž speciální krytí a dokonce by měl být odolný vůči postříkání vodou. Potápět se s Razrem by však rozhodně nebyl dobrý nápad.</p>
      <figure>
        <iframe data-src="https://twitter.com/MotorolaUS/status/1194832767126851585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zajímavý je rovněž speciální pant, který se skládá z množství drobných mechanických součástek, které do sebe precizně zapadají. Po rozevření je displej zcela rovný a zařízení je stejně tlusté jako původní Motorola Razr. I při bližším zkoumání má být ohyb v displeji téměř nepostřehnutelný a podle prvních dojmů se tento ohebný panel Motorole opravdu povedl. Konstrukce telefonu v podobě kombinace nerezové oceli a skla má zase navodit prémiový pocit a zajistit dostatečnou odolnost. Aby Motorola zavzpomínala na první Razr, přidala do prostředí speciální „retro režim“, který nový Razr promění v 15 let starý telefon. Na displeji se objeví virtuální klávesnice a další prvky, jako třeba původní ikony.</p>
      <figure>
        <img src="https://cdn.24net.cz/1/obrazek/motorola-razr-308689/614w"/>
      </figure>
      <p>O výkon se stará Snapdragon 710 doplněný o 6 GB RAM a 128GB úložiště. Použitý procesor sice nepatří k těm nejvýkonnějším na trhu a na Snapdragon 855 nestačí, na druhou stranu by se však měl spolu s baterií o kapacitě 2 510 mAh postarat minimálně o jednodenní výdrž. Důležité je brát v potaz také supertenký design, který se na interních komponentách zákonitě musel projevit. V USA se Razr bude prodávat pouze ve variantě eSIM, fyzický slot na SIM zde tedy nenajdeme.</p>
      <p>Stejně tak 16megapixelová kamerka o světelnosti f/1.7 se neřadí k tomu nejlepšímu na trhu, ale o to ani Motorole nejde, tento telefon je totiž primárně o designu. Na spodní straně také zaujme čtečka otisků prstů a USB-C. Novinka dorazí na americký trh v lednu 2020 za cenu 1 499 dolarů, což je v přepočtu zhruba 40 tisíc korun i s daní, čímž se stane nejlevnějším smartphonem s ohebným displejem.</p>
      <slideshow>
        <figure>
          <img src="https://cdn.24net.cz/1/obrazek/motorola-razr-308688/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-308687/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-308691/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-308692/546w"/>
        </figure>
        <figure>
          <img src="https://cdn.24net.cz/1/obrazek/motorola-razr-308693/546w"/>
        </figure>
      </slideshow>
      <h3>Technické parametry Motorola Razr</h3>
      <p>
        <a href="https://mobilenet.cz/katalog/motorola-razr-/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>94 × 72 × 14 mm, 205 g, konstrukce: rozevírací, odolnost: ne</td>
        </tr>
        <tr>
          <th>Displej</th>
          <td>OLED, 6,2" (2 142 × 876 px)</td>
        </tr>
        <tr>
          <th>Fotoaparát</th>
          <td>16 Mpx</td>
        </tr>
        <tr>
          <th>Chipset</th>
          <td>Qualcomm Snapdragon 710, CPU: 2×2,2 GHz + 6×1,7 GHz, GPU: Adreno 616</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td/>
        </tr>
        <tr>
          <th>Navigace</th>
          <td>vestavěná GPS: ano, elektronický kompas</td>
        </tr>
        <tr>
          <th>Akumulátor</th>
          <td>2 510 mAh, bezdrátové nabíjení: ?</td>
        </tr>
        <tr>
          <th>Dostupnost</th>
          <td>leden 2020, <a href="https://mobilenet.cz/katalog/motorola-razr-/kde-koupit">40 000 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/takto-dobre-muze-fotit-stredni-trida-test-fotoaparatu-motoroly-moto-g7-plus-37122"/>
        <a href="https://mobilenet.cz/clanky/motorola-moto-g8-dorazi-co-nevidet-telefon-unikl-v-oficialnim-videu-39398"/>
        <a href="https://mobilenet.cz/clanky/android-10-pro-motoroly-moto-z4-a-one-zoom-jiz-klepe-na-dvere-39366"/>
        <a href="https://mobilenet.cz/clanky/elegance-a-luxus-to-je-nova-generace-hodinek-motorola-moto-360-39309"/>
        <a href="https://mobilenet.cz/clanky/motorola-dnes-zacina-prodavat-novinku-one-macro-zname-ceskou-cenu-39267"/>
        <a href="https://mobilenet.cz/clanky/motorola-moto-g8-plus-se-chlubi-48mpx-fotoaparatem-a-specialni-akcni-videokamerou-39266"/>
      </related>
    </article>
  </body>
</html>