<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/zaradi-gnece-v-zaporu-spijo-na-tleh"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Zaradi gneče v zaporu spijo na tleh"/>
    <meta property="og:description" content="Minuli ponedeljek je bilo v koprskem zaporu zaprtih 161 moških, kar je 51 več, kot jih v zaporu lahko sprejmejo. Nekateri zaradi tega nimajo niti postelje, zato spijo na žimnicah na tleh. V vodstvu slovenskih zaporov trdijo, da zaporniki ne spijo v telovadnici, kot je neuradno slišati, priznavajo pa, da je stanje izredno težavno."/>
  </head>
  <body>
    <article>
      <h1>Zaradi gneče v zaporu spijo na tleh</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Danijel Cek</a></address>
      <p>
        <b>Minuli ponedeljek je bilo v koprskem zaporu zaprtih 161 moških, kar je 51 več, kot jih v zaporu lahko sprejmejo. Nekateri zaradi tega nimajo niti postelje, zato spijo na žimnicah na tleh. V vodstvu slovenskih zaporov trdijo, da zaporniki ne spijo v telovadnici, kot je neuradno slišati, priznavajo pa, da je stanje izredno težavno.</b>
      </p>
      <figure>
        <img src="https://static.primorske.si/foto/highres/kronika/719670_262-zapor2.jpg"/>
        <figcaption>V koprskem zaporu ni dovolj postelj za vse zaprte moške.  Foto: Tomaž Primožič/FPA</figcaption>
      </figure>
      <p><b>KOPER</b> &gt; V minulih dneh se je po Kopru razširila novica, da v koprskem zaporu vlada taka gneča, da je zmanjkalo prostora v celicah in da so začeli zapornike nameščati že v telovadnico. Na upravi za izvrševanje kazenskih sankcij v Ljubljani so novice o nameščanju zapornikov v telovadnico zanikali, so pa priznali, da nekateri zaporniki nimajo postelj in da spijo kar na žimnicah na tleh.</p>
      <p>Pojasnili so, da je bilo v ponedeljek v koprskem zaporu zaprtih 161 moških, od tega 85 pripornikov in 76 obsojencev. Po uradnih zmogljivostih bi lahko v zaporu sprejeli največ 110 ljudi, kar pomeni, da je koprski zapor trenutno zaseden 146- odstotno.</p>
      <p>Na upravi v Ljubljani priznavajo, da se v zadnjem času v vseh slovenskih zaporih soočajo z veliko prostorsko stisko, ki so jo povzročili predvsem tujci. Teh je v naših zaporih trenutno 432, kar predstavlja že slabo tretjino vseh zaprtih. Velika večina je vodičev nezakonitih migrantov čez državno mejo.</p>
      <p>V koprskem zaporu je takih kar 95, kar pomeni, da je v njem skoraj 60 odstotkov zaprtih samo zaradi nezakonitega prehajanja državne meje. 62 med njimi je pripornikov, 33 pa obsojencev, ki že prestajajo zaporno kazen.</p>
      <p>“Na upravi za izvrševanje kazenskih sankcij dnevno premeščamo obsojence in pripornike iz bolj obremenjenih v manj obremenjene zavode, kar pa je zaradi prezasedenosti zdaj izjemno težavno. Poleg ukrepov, ki so v naši pristojnosti, za dolgoročnejšo rešitev prezasedenosti ministrstvu za pravosodje predlagamo nabor ukrepov, ki vključujejo tudi sodelovanje drugih deležnikov, vključno s proučitvijo možnosti hitrejšega vračanja tujcev v druge države, s prenosom pregona in izvršitve kazni,” so nam še odgovorili.</p>
      <figure>
        <img src="https://static.primorske.si/foto/highres/kronika/719670_262-zapor1.jpg"/>
        <figcaption>Za zapahi so vsi, postelje pa nimajo prav vsi. Foto: Sijan Pretnar</figcaption>
      </figure>
    </article>
  </body>
</html>