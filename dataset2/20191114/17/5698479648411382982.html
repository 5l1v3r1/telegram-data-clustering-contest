<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/mosquito-sterilization-offers-new-opportunity-to-control-chikungunya-dengue-and-zika"/>
    <meta property="og:site_name" content="euronews"/>
    <meta property="article:published_time" content="2019-11-14T17:25:42+00:00"/>
    <meta property="og:title" content="سازمان جهانی بهداشت: با پرتونگاری هسته‌ای، پشه‌ها را عقیم کنیم"/>
    <meta property="og:description" content="تکنیک عقیم سازی شامل پرورش مقادیر زیادی پشه‌های نر عقیم شده در مراکز تخصصی و سپس آزاد کردن آنها برای جفت‌گیری با پشه‌های ماده در طبیعت است. از آنجا که این آمیزش به تولدی نمی انجامد، جمعیت حشرات به مرور زمان کاهش می یابد."/>
  </head>
  <body>
    <article>
      <h1>سازمان جهانی بهداشت: با پرتونگاری هسته‌ای، پشه‌ها را عقیم کنیم</h1>
      <address><time datetime="2019-11-14T17:25:42+00:00">14 Nov 2019, 17:25</time> by <a rel="author">یورونیوز فارسی </a></address>
      <p>تکنیکی که پشه‌های نر را با استفاده از پرتونگاری عقیم می کند به زودی به‌عنوان بخشی از تلاش‌های سازمان بهداشت جهانی برای کنترل بیماری‌هایی چون چیکونگونیا، تب دِنگی و زیکا مورد آزمایش قرار خواهد گرفت.</p>
      <p>تکنیک عقیم سازی حشرات (SIT) نوعی روش کنترل جمعیت حشرات است. این تکنیک شامل پرورش مقادیر زیادی پشه‌های نر عقیم شده در مراکز تخصصی و سپس آزاد کردن آنها برای جفت‌گیری با پشه‌های ماده در طبیعت است. از آنجا که این آمیزش به تولدی نمی انجامد، جمعیت حشرات به مرور زمان کاهش می یابد.</p>
      <p>برنامه ویژه تحقیق و آموزش در زمینه بیماری‌های گرمسیری و آژانس بین‌المللی انرژی اتمی با همکاری سازمان خواروبار و کشاورزی سازمان ملل (فائو) و سازمان بهداشت جهانی، سند راهنمایی را برای کشورهایی که علاقمند به آزمایش این روش برای عقیم کردن پشه‌ها هستند، فراهم کرده‌اند.</p>
      <p>این روش نخستین بار بوسیله وزارت کشاورزی ایالات متحده آمریکا توسعه یافت و اخیرا در بخش کشاورزی در ۶ قاره جهان مورد استفاده قرار می‌گیرد.</p>
      <figure>
        <iframe data-src="https://twitter.com/euronewses/status/1194989023904710656" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>نیمی از جمعیت جهان در خطر بیماری تب دِنگی</h3>
      <p>دکتر سمیه سوامیناتان از دانشمندان سازمان جهانی بهداشت می گوید که نیمی از جمعیت جهان در حال حاضر در خطر ابتلا به بیماری تب دِنگی هستند. او می گوید که با تمام تلاش‌هایی که برای کاهش ابتلا به این بیماری صورت گرفته است اما تاثیر روش‌هایمان تاکنون محدود بوده است و این روش جدید می تواند جالب توجه باشد.</p>
      <p>بیماری تب دِنگی نوعی بیماری ویروسی است که از طریق پشه منتقل می شود و در چندین کشور از جمله هند و بنگلادش و جنوب آسیا بیشتر شایع است.</p>
      <p>بیمار‌ی‌هایی که از طریق پیشه منتقل می شود مانند مالاریا، تب دِنگی، زیکا، چیکونگونیا و تب زرد حدود ۱۷ درصد کل بیماری‌های عفونی در سطح جهان را تشکیل می دهند که سالانه جان بیش از ۷۰۰ هزار نفر را می گیرد.</p>
    </article>
  </body>
</html>