<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425784/prokhryxthhke-o-diagwnismos-gia-th-shmansh-toy-odikoy-diktyoy-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T17:30:01+00:00"/>
    <meta property="og:title" content="Προκηρύχθηκε ο διαγωνισμός για τη σήμανση του οδικού δικτύου Κω"/>
    <meta property="og:description" content="Στο πλαίσιο του εκτεταμένου προγράμματος οδικών έργων που υλοποιεί η Περιφερειακή Αρχή, με απόφαση του Περιφερειάρχη Νοτίου Αιγαίου, Γιώργου Χατζημάρκου, η Διεύθυνση Τεχνικών Έργων Δωδεκανήσου προκηρύσσει ανοιχτό διαγωνισμό για την ανάδειξη αναδόχου εκτέλεσης του έργου “Σήμανση επαρχιακού οδικού δικτύου Κω – Κεφάλου και Κω - Αγίου Φωκά, νήσου Κω” προϋπολογισμού 199.572,65 ευρώ (πλέον ΦΠΑ)."/>
  </head>
  <body>
    <article>
      <h1>Προκηρύχθηκε ο διαγωνισμός για τη σήμανση του οδικού δικτύου Κω</h1>
      <address>
        <time datetime="2019-11-14T17:30:01+00:00">14 Nov 2019, 17:30</time>
      </address>
      <p>
        <b>Στο πλαίσιο του εκτεταμένου προγράμματος οδικών έργων που υλοποιεί η Περιφερειακή Αρχή, με απόφαση του Περιφερειάρχη Νοτίου Αιγαίου, Γιώργου Χατζημάρκου, η Διεύθυνση Τεχνικών Έργων Δωδεκανήσου προκηρύσσει ανοιχτό διαγωνισμό για την ανάδειξη αναδόχου εκτέλεσης του έργου “Σήμανση επαρχιακού οδικού δικτύου Κω – Κεφάλου και Κω - Αγίου Φωκά, νήσου Κω” προϋπολογισμού 199.572,65 ευρώ (πλέον ΦΠΑ).</b>
      </p>
      <p>Το έργο αφορά την οριζόντια και κατακόρυφη σήμανση όλων των κατηγοριών, κατά μήκος του κύριου οδικού άξονα της Επαρχιακής Οδού Κω – Κεφάλου και Κω – Αγίου Φωκά, καθώς και εκείνη των συμβαλλουσών με αυτή οδών, στο μήκος που επηρεάζεται από την ύπαρξη του κυρίου άξονα.</p>
      <p>Επιπλέον προβλέπεται η τοποθέτηση στηθαίων ασφαλείας, η διαγράμμιση των κυκλικών κυκλοφοριακών κόμβων και των συμβαλλουσών οδών και η αποξήλωση της υφιστάμενης πεπαλαιωμένης σήμανσης.</p>
      <p>Η προθεσμία ηλεκτρονικής υποβολής των προσφορών λήγει στις 13/12/2019 ημέρα Παρασκευή και ώρα 10:00 πμ.</p>
      <p>Η ηλεκτρονική αποσφράγιση των προσφορών θα γίνει στις 19/12/2019, ημέρα Πέμπτη και ώρα 10:00 από τη Διεύθυνση Τεχνικών Έργων Δωδεκανήσου, Πλατεία Ελευθερίας 1, στη Ρόδο.</p>
      <p>Οι ενδιαφερόμενοι που επιθυμούν να συμμετάσχουν στον διαγωνισμό, έχουν ελεύθερη, πλήρη, άμεση και δωρεάν ηλεκτρονική πρόσβαση στα έγγραφα της σύμβασης στον ειδικό, δημόσια προσβάσιμο, χώρο "ηλεκτρονικοί διαγωνισμοί" της πύλης www.promitheus.gov.gr, στο ΚΗΜΔΗΣ καθώς και στην ιστοσελίδα της Περιφέρειας Νοτίου Αιγαίου στη διεύθυνση http://www.pnai.gov.gr.</p>
      <p>Οι προσφορές υποβάλλονται από τους ενδιαφερομένους ηλεκτρονικά, μέσω της διαδικτυακής πύλης www.promitheus.gov.gr του ΕΣΗΔΗΣ, μέχρι την καταληκτική ημερομηνία και ώρα που προαναφέρθηκε, σε ηλεκτρονικό φάκελο του υποσυστήματος.</p>
      <p>Η προθεσμία εκτέλεσης του έργου είναι έξι (6) μήνες από την υπογραφή της σύμβασης με τον ανάδοχο.<br/>Φορέας κατασκευής είναι η Διεύθυνση Τεχνικών Έργων Δωδεκανήσου της ΠΝΑΙ και χρηματοδοτείται από πιστώσεις του Τεχνικού Προγράμματος Δημοσίων Επενδύσεων Δωδεκανήσου της Περιφέρειας Νοτίου Αιγαίου.</p>
      <p>Περιλαμβάνεται στον συνολικό προγραμματισμό της Περιφερειακής Αρχής, για παρεμβάσεις στο οδικό δίκτυο των νησιών, σε τμήματα που πρέπει να βελτιωθούν, με σκοπό την ενίσχυση της οδικής ασφάλειας.</p>
    </article>
  </body>
</html>