<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/byudzhet-2020-ruynuje-decentralizaciyu-ta-bje-po-socialnih-programah-poroshenko--640001.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T17:45:22+00:00"/>
    <meta property="og:title" content="Бюджет-2020 руйнує децентралізацію та б’є по соціальних програмах – Порошенко"/>
    <meta property="og:description" content="Бюджет наступного року не передбачає підвищення соціальних стандартів, як це було обіцяно чинною владою"/>
  </head>
  <body>
    <article>
      <h1>Бюджет-2020 руйнує децентралізацію та б’є по соціальних програмах – Порошенко</h1>
      <address>
        <time datetime="2019-11-14T17:45:22+00:00">14 Nov 2019, 17:45</time>
      </address>
      <h4>Бюджет наступного року не передбачає підвищення соціальних стандартів, як це було обіцяно чинною владою</h4>
      <p>Бюджет-2020 у тому вигляді, який запропонував уряд, фактично руйнує здобутки проєвропейських реформ, започаткованих командою Порошенка, і знищує надію мільйонів українців на суттєве покращення їх соціального становища. Про це лідер «Європейської солідарності», п’ятий президент України Петро Порошенко заявив у кулуарах Верховної Ради під час розгляду головного фінансового документу країни на наступний рік.    </p>
      <p>«Після того, як був нанесений потужний удар європейській інтеграції України у вигляді прийняття законів, які руйнують наші зобов’язання  в рамках Угоди про асоціацію – зокрема, зміни до судової реформи, ми маємо удар по ще одній надзвичайно успішній реформі.  П’ять років наша команда займалася реформою децентралізації. В чому вона полягає? Це не тільки додаткові права територіальним громадам, це і фінансове забезпечення діяльності територіальних громад в автоматичному режимі. Що відбулося зараз? Зараз гроші, які належать місцевому самоврядуванню, забрали на Київ. Для того, щоб київський чиновник в офісі президента або в уряді замість громади визначав – чи дасть він гроші на школу, дитячий садок, місцеву дорогу, лікарню, освітлення вулиць чи ні», – наголосив Порошенко.</p>
      <p>«Успішна реформа, яка була зроблена, в тому числі за участю наших польських, німецьких партнерів, партнерів з Єврокомісії, на сьогоднішній день зазнала нищівного удару. Для чого це робиться? Наступного року місцеві вибори. Хочуть забрати у мерів і  місцевих рад гроші для того, щоб вони на колінах повзли до Києва. І для того, щоб різко збільшити корупційну складову у перерозподілі мільярдів коштів платників податків», – зазначив лідер «Європейської Солідарності».</p>
      <p>Він також акцентував на тому, що бюджет наступного року не передбачає підвищення соціальних стандартів, як це було обіцяно чинною владою. «Всі реформи – починаючи з сільської медицини –  на це в них грошей немає. Починаючи від телемедицини, від якої залежить мільйони українців. Сьогодні ми фактично перекрили фінансування тих проектів, куди вже витрачено мільярди державних коштів», – нагадав Порошенко.</p>
      <p>«Йдеться і про субсидії, які мають бути захищені, люди не мають постраждати від підвищення тарифів. Намагаються знову обдурити людей. Подивиться на рівень мінімальної пенсії – у першому півріччі 2020 року вони взагалі не планують його піднімати», – наголосив Порошенко.</p>
      <p>Він також звернув увагу на відсутність фінансування будівництва житла для контрактників, скасування так званої «тринадцятої пенсії» і допомоги багатодітним родинам.</p>
      <p>«Згадайте, цього року ми запровадили для найменш захищених верств населення – для пенсіонерів, які отримують мінімальну пенсію – 13-ту пенсію. Ця програма також не знайшла своє відображення в проекті Державного бюджету. Допомога родинам з дітьми – на третю, четверту дитину, до півтори тисячі гривень щомісяця родини багатодітні отримували, зараз це також не є пріоритетом», – наголосив Порошенко.</p>
      <p>Як відомо, 14 листопада <a href="https://glavcom.ua/country/society/rada-priynyala-derzhbyudzhet-2020-639927.html">Рада прийняла Держбюджет-2020</a>.</p>
      <blockquote>
        <b>Читайте також: <a href="https://glavcom.ua/economics/finances/dizel-shou-u-verhovniy-radi-yak-slugi-narodu-sviy-pershiy-byudzhet-priymali-639994.html">Дизель-шоу у Верховній Раді. Як «Слуги народу» свій перший бюджет приймали</a></b>
      </blockquote>
      <related>
        <a href="https://glavcom.ua/news/sluga-narodu-prokomentuvav-nizki-pensiji-v-byudzheti-2020-639962.html"/>
        <a href="https://glavcom.ua/economics/finances/milovanov-ozvuchiv-dva-scenariji-dlya-grivni-na-nastupniy-rik-639956.html"/>
        <a href="https://glavcom.ua/news/zmi-opublikuvali-rozmovu-goncharuka-zi-slugami-narodu-premjer-blagav-nardepiv-zabrati-u-miscevih-byudzhetiv-palivniy-podatok--639953.html"/>
      </related>
    </article>
  </body>
</html>