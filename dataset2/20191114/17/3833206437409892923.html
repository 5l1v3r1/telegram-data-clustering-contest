<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Predstaviha-istoriyata-na-MU-Plovdiv-v-bibliotekata-na-Vatikana-913907"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T17:43:00+00:00"/>
    <meta property="og:title" content="Представиха историята на МУ-Пловдив в библиотеката на Ватикана"/>
    <meta property="og:description" content="Медицински Университет – Пловдив се нареди сред академичните институции, копие от чиито истории се с..."/>
  </head>
  <body>
    <article>
      <h1>Представиха историята на МУ-Пловдив в библиотеката на Ватикана</h1>
      <address>
        <time datetime="2019-11-14T17:43:00+00:00">14 Nov 2019, 17:43</time>
      </address>
      <p>Медицински Университет – Пловдив се нареди сред академичните институции, копие от чиито истории се съхраняват в библиотеката на Ватикана. Инициативата за даряване на пълен комплект алманаси на Медицински Университет – Пловдив, подета от Катедра Образна Диагностика, подкрепена от Ректорското ръководство на МУ-Пловдив и осъществена от проф. Славик Табаков и проф. Магдалена Стоева носи допълнителен престиж на МУ-Пловдив. Подбраният от проф. Кичка Велкова комплект алманаси включва оригинални екземпляри на алманасите от 15, 25, 50, 60, 65, 70 годишнините на МУ- Пловдив.</p>
      <p>Проф. Славик Табаков, който е Доктор Хонорис Кауза на МУ – Пловдив и проф. Магдалена Стоева от Катедра "Образна диагностика“, в ролята си на членове на ръководството на Международния Съюз за Физико-Инженерни Науки в Медицината, и делегати на Конгреса по Клинично инженерство в Рим, бяха удостоени с честта да са сред специалните гости на Папската аудиенция на Папа Франциск. По време на аудиенцията беше официалното представяне на комплекта алманаси на МУ-Пловдив в библиотеката на Ватикана. Благодарение на личната подкрепа на Президента на Конгреса по клинично инженерство и колегите от Римската Католическа Болница, английската версия на алманаха, посветен на 70-годишнината на МУ-Пловдив, заедно с официално посвещение, бе предадена лично в ръцете на Светия Отец.</p>
      <p>Интерес предизвика фактът, че официалните лица в Римската Католическа Болница "Свето Сърце“ и във Ватикана разполагаха с информация за връзките на Кардинал Ронкали (по-късно провъзгласен за Папа Йоан XXIII) с основателя на МУ – Пловдив  – д-р Теофил Груев, през времето на пребиваването на Кардинал Ронкали в България.</p>
      <p>Фактът че Пловдивската Католическа Болница е била първата Университетска Болница на новосъздадения Медицински Факултет в града ни през 1945 година беше причина нашите символични подаръци да са сред малкото приети за представяне на Папа Франциск.</p>
      <p>Папската аудиенция и благословия от Папа Франциск бяха изключително вълнуващи. Надяваме се този символичен жест да отвори нови врати за сътрудничество пред Медицински Университет – Пловдив.</p>
      <p>В Ректората на МУ-Пловдив беше предадено умалено копие на камбаната на Папа Франциск – сувенир от аудиенцията, който е осветен от Светия Отец.</p>
    </article>
  </body>
</html>