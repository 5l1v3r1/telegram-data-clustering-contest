<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/zhitelyam-chernivciv-bezkoshtovno-zaminyat-nespravni-lichilniki-gazu-380316"/>
    <meta property="og:site_name" content="Погляд"/>
    <meta property="article:published_time" content="2019-11-14T17:55:00+00:00"/>
    <meta property="og:title" content="Жителям Чернівців безкоштовно замінять несправні лічильники газу"/>
    <meta property="og:description" content="АТ &quot;Чернівцігаз&quot; здійснює безкоштовну заміну лічильників газу"/>
  </head>
  <body>
    <article>
      <h1>Жителям Чернівців безкоштовно замінять несправні лічильники газу</h1>
      <h2>4,3 тисячі приладів непридатні для подальшої експлуатації</h2>
      <address>
        <time datetime="2019-11-14T17:55:00+00:00">14 Nov 2019, 17:55</time>
      </address>
      <p>АТ «Чернівцігаз» спільно з представниками державного підприємства «Буковинастандартметрологія» провели планову повірку 17,9 тисяч лічильників газу. І виявили, що 4,3 тисячі приладів непридатні для подальшої експлуатації через зношеність лічильного механізму або похибку вимірювання, що значно перевищує допустимі норми. Такі лічильники потребують заміни. Про це повідомляє АТ «Чернівцігаз».</p>
      <p>«З початку року непридатними для подальшої роботи виявили 24% повірених лічильників», — ідеться у повідомленні «Чернівцігазу».</p>
      <p>Згідно з планом розвитку підприємства, цьогоріч виділено 8,3 млн грн<i> </i>на безкоштовну заміну 5,1 тис. непридатних індивідуальних газових лічильників.</p>
      <p>«Незалежно від того, чи був індивідуальний лічильник газу встановлений за кошти підприємства або за кошти споживача газу, наша компанія здійснює безкоштовну заміну таких лічильників, якщо ті не пройшли планову періодичну повірку. Таку заміну проводимо в рамках передбаченого на це фінансування, обсяг якого затверджує щороку держрегулятор», — розповідає <b>голова правління АТ «Чернівцігаз»</b> <b>Віктор Горда</b>.</p>
      <p>Щодня на спеціальному обладнанні повіряють 120 лічильників газу. В рік підприємство може повірити 28,8 тис. приладів обліку. Під час повірки також знаходять факти незаконних втручань у роботу лічильників. З початку року метрологи підприємства зафіксували 112 таких випадків.</p>
      <p>Для достовірности ведення обліку природного газу лічильники необхідно перевіряти кожні 5-8 років.</p>
      <related>
        <h4>Схожі записи</h4>
        <a href="https://pogliad.ua/news/ukraine/antimonopolniy-komitet-perevirit-pat-chernivcigaz-370299"/>
        <a href="https://pogliad.ua/news/chernivtsi/pat-chernivcigaz-proponue-pokazovo-pereviriti-yakist-gazu-370085"/>
        <a href="https://pogliad.ua/news/bukovina/u-2019-roci-chernivcigaz-zabezpechit-povniy-oblik-prirodnogo-gazu-366835"/>
        <a href="https://pogliad.ua/news/chernivtsi/u-mamayivcyah-provodyat-roboti-iz-zamini-avariynogo-gazoprovodu-361586"/>
      </related>
    </article>
  </body>
</html>