<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=328105&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-14T17:28:00+00:00"/>
    <meta property="og:title" content="הוא רציני? לקאזט: &quot;ארסנל במאבק האליפות&quot;"/>
    <meta property="og:description" content="החלוץ אופטימי למרות פער 17 מהפסגה: ''בטוח שנצליח העונה''"/>
  </head>
  <body>
    <article>
      <h1>הוא רציני? לקאזט: "ארסנל במאבק האליפות"</h1>
      <h2>החלוץ אופטימי למרות פער 17 מהפסגה: "בטוח שנצליח העונה"</h2>
      <address><time datetime="2019-11-14T17:28:00+00:00">14 Nov 2019, 17:28</time> by <a rel="author">מערכת אתר ערוץ הספורט</a></address>
      <p>הזיה היא מצב שבו אדם חווה חוויה שאינה קיימת במציאות. <a href="http://www.sport5.co.il/Tags/%d7%90%d7%9c%d7%9b%d7%a1%d7%a0%d7%93%d7%a8+%d7%9c%d7%a7%d7%90%d7%96%d7%98">אלכסנדר לקאזט</a> התראיין לאתר הרשמי של המועדון ומשום מה התעלם מהנתונים של קבוצתו מתחילת העונה. <a href="http://www.sport5.co.il/team.aspx?FolderID=2232&amp;lang=HE">ארסנל</a> ממוקמת שישית בפרמיירליג, מרחק 17 נקודות מליברפול שבפסגה ורושמת רצף מפוקפק של חמישה משחקים ללא ניצחון בכל המסגרות, אך החלוץ באופן תמוה חולם על התואר החשוב באנגליה.</p>
      <p>"אנחנו עדיין רצים לאליפות ונלחמים חזק בליגה האירופית, למרות שאנחנו לא משחקים את הכדורגל שלנו כרגע", אמר <b>לקאזט</b>, "כל השחקנים תומכים במאמן אונאי אמרי ואני בטוח שאנחנו נצליח העונה. אנחנו עובדים ביחד כל יום כדי לשפר את היכולת שלנו. אנחנו קבוצה מאוד תחרותית ונעשה הכל כדי לצאת מהמצב שנקלענו אליו".</p>
      <figure>
        <img src="https://www.sport5.co.il/Images/trans.gif"/>
        <figcaption>אמרי. הקבוצה במשבר, השחקנים תומכים (getty)</figcaption>
      </figure>
      <p>החלוץ הצרפתי נרכש מליון ביולי 2017 תמורת 53 מיליון פאונד. הוא רשם פתיחת עונה מאכזבת כששותף בשבעה משחקי ליגה, כבש שני שערים והוסיף בישול אחד. לשם השוואה באותה תקופה אשתקד הוא מצא את הרשת חמש פעמים לצד שלושה בישולים.</p>
      <p>באנגליה מבקרים באופן קבוע את התותחנים ושמו של אמרי עלה על המוקד מספר פעמים. בממלכה טוענים כי אין לו תכנית משחק קבועה והטיפול שלו בשחקני הסגל לוקה בחסר. הדוגמא הטובה ביותר לכך היא התקרית של קפטן הקבוצה בתחילת העונה, גרניט ג'אקה, שהגיב בזעם לחילוף ב-2:2 עם קריסטל פאלאס. השוויצרי סירב ללחוץ את ידו של המאמן וקילל את אוהדי <a href="http://www.sport5.co.il/team.aspx?FolderID=2232&amp;lang=HE">ארסנל</a> בירידה מכר הדשא.</p>
      <figure>
        <iframe data-src="https://twitter.com/AfcHry/status/1193258339666472960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>