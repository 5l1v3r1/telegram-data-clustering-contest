<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/fathima-latheef-suicide-case-probe-by-crimebranch"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-14T17:16:00+00:00"/>
    <meta property="og:title" content="ഫാത്തിമ ലത്തീഫിന്റെ ആത്‍മഹത്യ: അന്വേഷണം ക്രൈംബ്രാഞ്ചിന്"/>
    <meta property="og:description" content="ചെന്നൈ: മദ്രാസ് ഐ.ഐ.ടിയിലെ മലയാളി വിദ്യാര്‍ഥിനി ഫാത്തിമ ലത്തീഫ് ആത്മഹത്യ ചെയ്ത കേസ് ക്രൈം ബ്രാഞ്ചിനു വിട്ടു. അഡീഷണല്‍ കമ്മീഷണറുടെ നേതൃത്വത്തിലുള്ള പ്രത്യേക സംഘത്തെ  നിയോഗിച്ചതായി ചെന്നൈ സിറ്റി പൊലീസ് കമ്മീഷണര്‍ അറിയിച്ചു. അതിനിടെ..."/>
  </head>
  <body>
    <article>
      <h1>ഫാത്തിമ ലത്തീഫിന്റെ ആത്‍മഹത്യ: അന്വേഷണം ക്രൈംബ്രാഞ്ചിന്</h1>
      <address><time datetime="2019-11-14T17:16:00+00:00">14 Nov 2019, 17:16</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>ചെന്നൈ: മദ്രാസ് ഐ.ഐ.ടിയിലെ മലയാളി വിദ്യാര്‍ഥിനി ഫാത്തിമ ലത്തീഫ് ആത്മഹത്യ ചെയ്ത കേസ് ക്രൈം ബ്രാഞ്ചിനു വിട്ടു. അഡീഷണല്‍ കമ്മീഷണറുടെ നേതൃത്വത്തിലുള്ള പ്രത്യേക സംഘത്തെ  നിയോഗിച്ചതായി ചെന്നൈ സിറ്റി പൊലീസ് കമ്മീഷണര്‍ അറിയിച്ചു. അതിനിടെ തുടര്‍ച്ചയായ രണ്ടാം ദിവസവും ഐ.ഐ.ടി ക്യാംപസിന് മുന്നില്‍ പ്രതിഷേധം തുടരുകയാണ്. വിശദമായ അന്വേഷണം ആവശ്യപ്പെട്ട് ഫാത്തിമയുടെ മാതാപിതാക്കള്‍ അടുത്ത ദിവസം തമിഴ്നാട് മുഖ്യമന്ത്രി,ഡി.ജി.പി എന്നിവരെ കാണും.</p>
      <p>ഫാത്തിമ ലത്തീഫ് ക്യാംപസിനകത്ത് മതപരമായ വിവേചനമടക്കമുള്ളവ നേരിട്ടെന്ന വെളിപെടുത്തലുണ്ടായതോടെ പൊലീസ് ഉണര്‍ന്നു. സിറ്റി പൊലീസ് കമ്മീഷണര്‍ എ.കെ.വിശ്വനാഥന്‍ ഐ.ഐ.ടിയില്‍ നേരിട്ടെത്തി  ഡയറക്ടര്‍ അടക്കമുള്ളവരില്‍ നിന്ന് വിവരങ്ങള്‍ ശേഖരിച്ചു. ഇതിനുശേഷമാണ് കേസ് സെന്‍ട്രല്‍ ക്രൈം ബ്രാഞ്ചിന് കീഴില്‍ പ്രത്യേക സംഘം രൂപീകരിച്ചു അന്വേഷിക്കാന്‍ തീരുമാനമായത്. അഡീഷണല്‍ കമ്മിഷണര്‍  ഈശ്വരമൂര്‍ത്തിയാണ് സംഘത്തലവന്‍. സ്ത്രീകള്‍ക്കും കുട്ടികള്‍ക്കുമെതിരെയുള്ള കുറ്റകൃത്യങ്ങള്‍ അന്വേഷിക്കുന്ന ക്രൈംബ്രാഞ്ച് വിഭാഗത്തിലെ അഡീഷണല്‍ കമ്മിഷണറും സംഘത്തിലുണ്ട്.</p>
      <p>ഐ.ഐ.ടിക്കു മുന്നില്‍ തുടര്‍ച്ചായ രണ്ടാം ദിവസവും പ്രതിഷേധമുണ്ടായി. വര്‍ഗീയ വിവേചനം കാണിച്ച സുദര്‍ശനന്‍ പത്മനാഭനെതിരെ നടപടി ആവശ്യപ്പെട്ടാണ് യൂത്ത് കോണ്‍ഗ്രസ്  ,എസ്.എഫ്.ഐ പ്രവര്‍ത്തകര്‍ ഐ.ഐ.ടി ഗേറ്റ് ഉപരോധിച്ചത്. ഇതുവരെ അധ്യാപകരും ഫാത്തിമയുടെ സഹപാഠികളും അടക്കം 24 പേരെ ചോദ്യം ചെയ്തെന്നാണ് പൊലീസിന്റെ വിശദീകരണം.</p>
    </article>
  </body>
</html>