<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/14/kinomaniia-s-federiko-felini-i-andrei-tarkovski.429615"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T17:52:00+00:00"/>
    <meta property="og:title" content="Киномания с Федерико Фелини и Андрей Тарковски"/>
    <meta property="og:description" content="Документални филми за великите режисьори на панорамата | Dnes.bg"/>
  </head>
  <body>
    <article>
      <h1>Киномания с Федерико Фелини и Андрей Тарковски</h1>
      <h2>Документални филми за великите режисьори на панорамата</h2>
      <address><time datetime="2019-11-14T17:52:00+00:00">14 Nov 2019, 17:52</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Какво е вдъхновявало големия режисьор Андрей Тарковски? Какво е преживявал и какво е искал да постигне в общуването си със своите зрители? Отговор на тези въпроси ще даде документалният филм "Андрей Тарковски. Киното като молитва” на 24 ноември от 16.15 часа.</p>
      <p>Режисьор е синът на Тарковски – Андрей А. Тарковски.</p>
      <p>В рамките на тазгодишната Киномания в рубриката "Киното и неговата история” в кино "Люмиер Лидл" ще бъде излъчен и още един документален филм за друг световнопризнат кинорежисьор – Федерико Фелини. Прожекцията на "Фелини без край" е на 17 ноември от 16.45 часа.</p>
      <p>"Поставих си за цел да отведа зрителите обратно до изворите на  режисьорската мисъл и да споделя емоцията от срещата с великия творец, великата личност и водач в живота, какъвто беше моят баща", споделя Андрей А. Тарковски.</p>
      <p>Освен че зрителите ще надникнат зад кулисите на творчеството на Тарковки, те ще могат да чуят и неизползвани досега записи на поемите на Арсений Тарковски – един от великите руски поети на 20 в. и баща на режисьора.</p>
      <p>От разнообразната програма на Киномания, публиката ще може да гледа и документалния филм "Фелини без край". Изследвайки огромния архив на италианската обществена телевизия RAI, филмът е ценен и с оригиналните свидетелства на хора, работили с маестрото.</p>
      <p>Започвайки от запознанството си с Фелини в Римини, Еудженио Капучо продължава с нови открития за "тайния свят" на Фелини, който никога не остава напълно разкрит.</p>
    </article>
  </body>
</html>