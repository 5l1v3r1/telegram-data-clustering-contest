<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621515/%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D8%A7%D8%B5%D8%AD%D8%A7%D8%A8-%D9%81%D8%B1%D9%87%D9%86%DA%AF-%D9%88-%D9%87%D9%86%D8%B1-%D9%88-%D8%B1%D8%B3%D8%A7%D9%86%D9%87-%D8%AF%D8%B1-%D9%84%DB%8C%D8%B3%D8%AA-%D9%BE%DB%8C%D8%B4%D9%86%D9%87%D8%A7%D8%AF%DB%8C-%D8%B9%D9%81%D9%88-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T17:44:00+00:00"/>
    <meta property="og:title" content="تعدادی از اصحاب فرهنگ و هنر و رسانه در لیست پیشنهادی عفو قرار گرفتند"/>
    <meta property="og:description" content="سخنگوی قوه قضائیه با اشاره به عفو تعدای از محکومان گفت: تعدادی از اصحاب فرهنگ و هنر و رسانه که دوره‌های گذشته محکومیت پیدا کرده بودند و محکومیت آن‌ها در حال اجرا و یا در آستانه اجرا بود، در لیست پیشنهادی قوه قضاییه گنجانده شد."/>
  </head>
  <body>
    <article>
      <h1>تعدادی از اصحاب فرهنگ و هنر و رسانه در لیست پیشنهادی عفو قرار گرفتند</h1>
      <h2>سخنگوی قوه قضائیه:</h2>
      <address>
        <time datetime="2019-11-14T17:44:00+00:00">14 Nov 2019, 17:44</time>
      </address>
      <p>
        <i>سخنگوی قوه قضائیه با اشاره به عفو تعدای از محکومان گفت: تعدادی از اصحاب فرهنگ و هنر و رسانه که دوره‌های گذشته محکومیت پیدا کرده بودند و محکومیت آن‌ها در حال اجرا و یا در آستانه اجرا بود، در لیست پیشنهادی قوه قضاییه گنجانده شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش قوه قضاییه، غلامحسین اسماعیلی در حاشیه همایش سازمان قضایی نیروهای مسلح در پاسخ به سئوالی در مورد عفو تعدادی از محکومان امنیتی اظهارکرد: خوشحالیم که در ایام میلاد پیامبر اکرم (ص) و امام جعفر صادق(ع) رهبر معظم انقلاب با پیشنهاد ریاست قوه قضاییه مبنی بر عفو تعدادی از محکومان موافقت کردند و این عفو با عفو‌های ادوار گذشته که لیست واجدین شرایط محضر مقام معظم رهبری تقدیم می‌شد تفاوت‌هایی دارد.</p>
      <p>وی به بیان این تفاوت‌ها پرداخت و گفت: معمولا در عفوهای موردی که لیست تنظیم و تقدیم مقام معظم رهبری می‌شد، عدد مشمولین عفو بین هفتصد تا هزار نفر بود؛ اما در این مرحله عددی معادل 3552 نفر از محکومان دادگاه‌های عمومی، انقلاب، نظامی و تعزیرات حکومتی مورد عفو مقام معظم رهبری قرار گرفتند که در عفوهای موردی این تعداد، یک عفو بی سابقه است.</p>
      <figure>
        <img src="https://aftabnews.ir/files/fa/news/1398/8/23/359296_202.jpg"/>
      </figure>
      <p>سخنگوی قوه قضاییه خاطرنشان کرد: برخلاف بسیاری از عفوهای دیگر که معمولا محکومان امنیتی مستثنا می‌شدند و سهمی در لیست عفوهای پیشنهادی نداشتند با تدبیر خاص ریاست قوه قضاییه تعدادی از محکومان امنیتی، تعدادی از دانشجویانی که در حوادث سال‌های اخیر محکومیت پیدا کرده بودند، تعدادی از اصحاب فرهنگ و هنر و رسانه که دوره‌های گذشته محکومیت پیدا کرده بودند و محکومیت آن‌ها در حال اجرا و یا در آستانه اجرا بود، در لیست پیشنهادی قوه قضاییه گنجانده شد.</p>
      <p>اسماعیلی تصریح کرد: در درخواستی که تقدیم مقام معظم رهبری گردید توضیح داده شد که برای تعدادی از این افراد هم درخواست عفو به عمل می‌آید که این عفو مورد موافقت مقام معظم رهبری قرار گرفت و عیدی بسیار مناسب و شایسته‌ای در شب هفدهم ماه ربیع الاول برای جمع کثیری از محکومان بود.</p>
    </article>
  </body>
</html>