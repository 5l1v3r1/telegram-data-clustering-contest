<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/android-10-google-finalmente-vecchio-menu-nella-barra-navigazione-681928/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T17:46:32+00:00"/>
    <meta property="og:title" content="Con Android 10 Google ha finalmente fatto fuori il vecchio menu nella barra di navigazione"/>
    <meta property="og:description" content="Nei primi anni di vita di Android, prima dell’arrivo delle gesture, la barra di navigazione era uno strumento essenziale per..."/>
  </head>
  <body>
    <article>
      <h1>Con Android 10 Google ha finalmente fatto fuori il vecchio menu nella barra di navigazione</h1>
      <address><time datetime="2019-11-14T17:46:32+00:00">14 Nov 2019, 17:46</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Nei primi anni di vita di Android, prima dell’arrivo delle <a href="https://www.androidworld.it/tag/gesture/">gesture</a>, la <a href="https://www.androidworld.it/tag/barra-di-navigazione/">barra di navigazione</a> era uno strumento essenziale per l’interazione con il sistema e con le singole app. <b>Oltre ai classici tre pulsanti</b> (indietro, home, multitask), nelle primissime versioni <b>ce n’era un quarto</b>, composto da tre pallini in colonna, <b>che poteva essere usato come menu</b>, un po’ come il tasto destro del mouse (lo potete vedere a fine articolo). Questa funzione però è stata ritirata a livello di sistema con il rilascio di <a href="https://www.androidworld.it/tag/android-3-0/">Android 3.0 Honeycomb</a>.</p>
      <p>Ciononostante diverse app che ancora facevano riferimento a <a href="https://www.androidworld.it/tag/android-2-3-gingerbread/">Gingerbread 2.3</a> potevano farlo apparire perché <b>le API erano ancora disponibili</b>. Tutto ciò ha avuto fine con l’avvento di <a href="https://www.androidworld.it/tag/android-10/">Android 10</a>. <b>L’ultima versione del robottino verde infatti ha definitivamente rimosso le API in questione</b>. Ci sono voluti nove anni, ma è successo.</p>
      <p>La conferma è arrivata direttamente da <a href="https://www.androidworld.it/tag/google/">Google</a> in risposta a un utente che chiedeva spiegazioni per la scomparsa. Questo cambiamento infatti fa sì che <b>il pulsante e le relative funzioni non siano più accessibili per tutte quelle app che non sono più state aggiornate</b>. Dovrebbe essere un’eventualità davvero rara, ma se ve ne siete accorti allora forse è il momento giusto per cercare un’alternativa più recente.</p>
      <p>Via: <a href="https://www.reddit.com/r/Android/comments/dvuwpn/remember_the_old_menu_key_of_android_23_now_its/">Reddit</a></p>
      <p>Fonte: <a href="https://issuetracker.google.com/issues/140699628">Google Issuetracker</a></p>
    </article>
  </body>
</html>