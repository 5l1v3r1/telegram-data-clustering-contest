<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D9%82%D8%A7%DA%86%D8%A7%D9%82-%D8%A7%D9%86%D8%B3%D8%A7%D9%86-%D9%88-%D8%B3%D9%88%D8%AE%D8%AA%D8%8C-%D8%AF%D9%87%E2%80%8C%D9%87%D8%A7-%D9%82%D8%B1%D8%A8%D8%A7%D9%86%DB%8C-%D8%A8%D8%B1%D8%AC%D8%A7%DB%8C-%DA%AF%D8%B0%D8%A7%D8%B1%D8%AF-20191114/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-14T17:56:14+00:00"/>
    <meta property="og:title" content="سیستان و بلوچستان: قاچاق انسان و سوخت، ده‌ها قربانی برجای گذارد"/>
    <meta property="og:description" content="برخورد دو دستگاه وانت حامل تعدادی از شهروندان افغانستان، در استان سیستان و بلوچستان در مسیر سراوان به خاش، ۲۸ کشته و ۲۱ مجروح بر جای گذارد. این حادثه در نخستین ساعات صبح پنجشنبه ۲۲ آبان رخ داد."/>
  </head>
  <body>
    <article>
      <h1>سیستان و بلوچستان: قاچاق انسان و سوخت، ده‌ها قربانی برجای گذارد</h1>
      <address>
        <time datetime="2019-11-14T17:56:14+00:00">14 Nov 2019, 17:56</time>
      </address>
      <p>
        <b>برخورد دو دستگاه وانت حامل تعدادی از شهروندان افغانستان، در استان سیستان و بلوچستان در مسیر سراوان به خاش، ۲۸ کشته و ۲۱ مجروح بر جای گذارد. این حادثه در نخستین ساعات صبح پنجشنبه ۲۲ آبان رخ داد.</b>
      </p>
      <p>به گزارش رییس مرکز اورژانس دانشگاه علوم پزشکی زاهدان، بر اثر شدت حادثه ۲۸ تن از سرنشینان دو خودرو در دم جان خود را از دست دادند. مجروحان به بیمارستان خاش منتقل شدند.</p>
      <p>بنا بر اعلام سخنگوی وزارت امور مهاجران افغانستان چهار نفر از کشته شدگان از جمله دو راننده و دو کمک راننده، تبعه ایران بوده‌اند.</p>
      <p>به گفته این منبع افغان‌هایی که در این حادثه کشته شدند بطور قاچاق و برای کار وارد ایران شده بودند.</p>
      <p>بارها تصادف‌های مرگبار مشابهی در محورهای مواصلاتی استان سیستان و بلوچستان به وقوع پیوسته است.</p>
      <p>استان سیستان و بلوچستان، از جمله معابری است که برای انتقال غیرمجاز اتباع خارجی و قاچاق سوخت از سوی قاچاقچیان مورد استفاده قرار می‌گیرد.</p>
      <p>به گفته یک مقام انتظامی، بیشتر حوادث رانندگی در این محورها به علت وجود مواد سوختی در داخل وسایل نقلیه منجر به آتش‌سوزی می‌شود.</p>
    </article>
  </body>
</html>