<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T17:16:00+00:00"/>
    <meta property="og:title" content="گاردین: آنچه در بولیوی رخ داد، یک کودتای نظامی بود"/>
    <meta property="og:description" content="به گزارش فارس، روزنامه «گاردین» روز چهارشنبه در یادداشتی در مورد تحولات بولیوی، آنچه در این کشور رخ داده را یک «کودتا» توسط نظامیان خوانده و نوشته است که رسانه‌های جریان اصلی در غرب تلاش می‌کنند این واقعیت را انکار یا توجیه کنند."/>
  </head>
  <body>
    <article>
      <h1>گاردین: آنچه در بولیوی رخ داد، یک کودتای نظامی بود</h1>
      <address>
        <time datetime="2019-11-14T17:16:00+00:00">14 Nov 2019, 17:16</time>
      </address>
      <p>روزنامه «گاردین» در یادداشتی با اشاره به تحولات منتهی به استعفای «اوو مورالس»، نوشته است که آنچه که در بولیوی رخ داد، یک کودتا بود، اما رسانه‌های جریان اصلی در غرب تلاش می‌کنند این واقعیت را انکار کنند.</p>
      <p>به گزارش فارس، روزنامه «گاردین» روز چهارشنبه در یادداشتی در مورد تحولات بولیوی، آنچه در این کشور رخ داده را یک «کودتا» توسط نظامیان خوانده و نوشته است که رسانه‌های جریان اصلی در غرب تلاش می‌کنند این واقعیت را انکار یا توجیه کنند.</p>
      <p>«گابریل هتلند» استادیار مطالعات آمریکای لاتین در ابتدای این یادداشت با اشاره به اینکه تنها دقایقی پیش از اعلام استعفای «اوو مورالس»، ارتش در بیانیه‌ای خواستار کناره‌گیری او شده بود، نوشته است: «این واقعیات، تردید چندانی باقی نمی‌گذارد که آنچه این آخر هفته در بولیوی رخ داد، یک کودتای نظامی بود.»</p>
      <p>وی با اشاره به مطالب منتشر شده در روزنامه‌های جریان اصلی در آمریکا از جمله «وال استریت ژورنال» و «نیویورک‌تایمز»، نوشته است که این رسانه‌ها با پرداختن به سابقه تنش‌ها در بولیوی، از اذعان به این واقعیت که بولیوی تحت فشار نظامیان مجبور به استعفا شده، خودداری کنند.</p>
      <p>هتلند در ادامه به استقبال آمریکا از کنار رفتن مورالس هم اشاره کرده و نوشته است: «چندان تعجب‌آور نیست که دولت‌های محافظه‌کار و رسانه‌های جریان اصلی از اینکه مورالس مجبور به کنار رفتن شد استقبال کردند و اینکه این یک کودتا بوده را رد کردند.»</p>
      <p>او البته نوشته است که مورالس در ماه‌های اخیر مخالفان زیادی داشت و حتی بخش‌هایی از چپگرایان هم به منتقدان وی پیوسته بودند، اما او نهایتا در انتخابات پیروز شد و حتی زمانی که بازرسان اعلام کردند تخلفاتی در انتخابات صورت گرفته، خواسته معترضان برای برگزاری مجدد انتخابات را پذیرفت، اما این بار مخالفان خواسته خود را تغییر داده و از لزوم کنار رفتن وی صحبت کردند. </p>
      <p>یادداشت‌نویس گاردین با اشاره به توجیهاتی که برای اقدام علیه مورالس مطرح شده، نوشته است: «این دیدگاه، سیر مهم تحولات را نادیده می‌گیرد. مورالس تنها پس از آن استعفا داد که برای این کار تحت فشار نظامیان قرار گرفت. در بولیوی، ارتش با دیگر بازیگران متفاوت است و زمانی که "پیشنهادی" داده، مورالس چاره‌ای جز پذیرش آن نداشته، چراکه گزینه دیگر، خشونت گسترده بوده است.»</p>
      <p>وی می‌افزاید: «شوربختانه، رخدادهایی که در چند روز گذشته در بولیوی رخ داده، حاکی از آن است که این کودتا هم به خشونت‌ها پایان نمی‌دهد و آشوب، بولیوی را در بر گرفته است.»</p>
      <p>هتلند نوشته است که در روزهای اخیر بسیاری از هم‌حزبی‌های مورالس مجبور به استعفا از سمت‌های خود شده‌اند، چراکه جان آن‌ها و خانواده‌هایشان در معرض خطر قرار داشته است. همزمان، پلیس هم با طرفداران مورالس برخورد تندی داشته است.</p>
      <p>او با اشاره به سابقه درگیری‌های خشن در بولیوی، نوشته است که تحولات کنونی و برخورد خشن با طرفداران مورالس می‌تواند به پاسخ این گروه‌ها منجر شده و حتی بولیوی را به سمت «جنگ داخلی» سوق دهد.</p>
      <p>وی اشاره کرده است که با وجود این حقایق، افرادی چون «دونالد ترامپ» رئیس‌جمهور آمریکا، «جان بولتون» مشاور سابق امنیت ملی آمریکا و «ژائیر بولسونارو» رئیس‌جمهور برزیل از این تحولات استقبال می‌کنند، چراکه از نظر آن‌ها سقوط دولت‌های چپگرا در جهان امر مبارکی است، فارغ از اینکه این سقوط چطور رخ دهد و به چه نتیجه‌ای منتهی شود.</p>
      <p>در پایان این یادداشت آمده است: «نتیجه اندوهبار این [تحولات]، ناآرامی و خشونت توسط نیروهای امنیتی و دستکم بخشی از طرفداران جنبش سوسیالیست بولیوی خواهد بود. در نهایت، مهمترین سؤال این نیست که این یک کودتا بوده یا نه، این است که در ادامه چه خواهد شد؟ تاکنون، پاسخ به این سؤال، بسیار ترسناک بوده است.»</p>
    </article>
  </body>
</html>