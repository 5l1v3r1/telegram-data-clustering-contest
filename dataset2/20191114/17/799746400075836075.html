<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103059/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T17:11:08+00:00"/>
    <meta property="og:title" content="Комітети ЄП дали &quot;зелене світло&quot; кандидатам Франції і Румунії в нову Єврокомісію"/>
    <meta property="og:description" content="Кандидати у нову Єврокомісію від Франції та Румунії у четвер пройшли затвердження під час слухань щодо їхніх кандидатур у комітетах Європейського парламенту."/>
  </head>
  <body>
    <article>
      <h1>Комітети ЄП дали "зелене світло" кандидатам Франції і Румунії в нову Єврокомісію</h1>
      <address>
        <time datetime="2019-11-14T17:11:08+00:00">14 Nov 2019, 17:11</time>
      </address>
      <p>Кандидати у нову Єврокомісію від Франції та Румунії у четвер пройшли затвердження під час слухань щодо їхніх кандидатур у комітетах Європейського парламенту.</p>
      <p>Про це повідомляє "Європейська правда" з посиланням на <a href="https://www.politico.eu/">Politico</a>.</p>
      <p>Кандидат від Франції Тьєррі Бретон отримав "зелене світло", щоб обійняти пост єврокомісара з питань внутрішнього ринку. Румунку Адіну-Іоанну Валеан схвалили на посаду єврокомісара з питань транспорту.</p>
      <p>Бретону вдалося переконати євродепутатів у тому, що він має досвід і баченням щодо своїх майбутніх обов'язків в комісії. Також йому вдалося пом'якшити побоювання з приводу потенційного конфлікту інтересів.</p>
      <p>Валеан протягом трьох годин відповідала на питання з низки тем, включаючи майбутній авіаційний податок, плани з декарбонізації морського сектора і підтримку залізниці ЄС як чистого виду транспорту.</p>
      <p>Сьогоднішнє затвердження кандидатів ще не означає, що вони неодмінно стануть членами нової Єврокомісії. Адже фінальне рішення - за Європарламентом, який на пленарному засіданні має проголосувати за весь склад комісії Урсули фон дер Ляєн.</p>
      <p>На відміну від колег з Франції та Румунії, кандидат Угорщини не отримав схвалення в четвер на слуханнях в комітеті з питань міжнародних відносин.</p>
      <p>Втім, за даними джерел, Олівер Варгеї найімовірніше все ж <b><a href="https://www.eurointegration.com.ua/news/2019/11/14/7103058/">отримає "зелене світло"</a></b> після відповідей на додаткові запитання. Він повинен обійняти пост єврокомісара з питань політики сусідства і розширення, який відповідає в тому числі за стосунки з Україною.</p>
      <related>
        <a href="https://www.eurointegration.com.ua/news/2019/11/6/7102717/"/>
        <a href="https://www.eurointegration.com.ua/news/2019/10/29/7102403/"/>
      </related>
    </article>
  </body>
</html>