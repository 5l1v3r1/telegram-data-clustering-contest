<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/orhan-pamuktan-tekrar-tutuklanan-ahmet-altan-icin-flas-yorum/926935"/>
    <meta property="og:site_name" content="medya faresi"/>
    <meta property="article:published_time" content="2019-11-14T17:23:00+00:00"/>
    <meta property="og:title" content="Orhan Pamuk’tan tekrar tutuklanan Ahmet Altan için flaş yorum"/>
    <meta property="og:description" content="Orhan Pamuk, &quot;Altan'a yapılan sistematik haksızlıklar sürdükçe ve olup bitenler karşısında bizler sustukça hepimiz kendimizden ve insanlığımızdan utanıyoruz&quot; dedi."/>
  </head>
  <body>
    <article>
      <h1>Orhan Pamuk’tan tekrar tutuklanan Ahmet Altan için flaş yorum</h1>
      <h2>Orhan Pamuk, "Altan'a yapılan sistematik haksızlıklar sürdükçe ve olup bitenler karşısında bizler sustukça hepimiz kendimizden ve insanlığımızdan utanıyoruz" dedi.</h2>
      <address>
        <time datetime="2019-11-14T17:23:00+00:00">14 Nov 2019, 17:23</time>
      </address>
      <p>Eserleri Nobel Edebiyat Ödülü ile ödüllendirilen yazar Orhan Pamuk, 1138 gün tutuklu kalmasının ardından tahliye edildikten bir hafta sonra tekrar tutuklanan gazeteci-yazar Ahmet Altan için açıklama yaptı.</p>
      <p>"Toplumu korkuyla sindirerek yönetmek isteyenler için Ahmet Altan'ın cesareti ve kişiliğinin engel olduğunu" belirten Orhan Pamuk, "Ahmet Altan serbest kalmalı, Türkiye hak ettiği normal ve adil bir hukuk düzenine geri dönmelidir" çağrısı yaptı.</p>
      <p>Orhan Pamuk'un T24'e yaptığı açıklama şöyle:</p>
      <p>"Artık Türkiye de gerçeği söylemek için kişinin Ahmet Altan kadar cesur ve güçlü olması gerekiyor. Altan, üç yıldan fazla zamandır, zaten siyasi nedenlerle inandırıcı olmayan kanıtlarla içerideydi.</p>
      <p>Üç yıldan sonra onu serbest bırakanlar cesur yazarın onca baskıya rağmen korkmadığını, yılmadığını, devleti ve hükümeti örnek bir cesaretle eleştirmeye devam ettiğini görünce onu yeniden içeri attılar. Hukukun bu derece bir keyfilikle çiğnenmesi, yüksek mahkeme kararlarının pervasızca ayaklar altına alınması kabul edilir değil.</p>
      <p>Altan'a yapılan sistematik haksızlıklar sürdükçe ve olup bitenler karşısında bizler sustukça hepimiz kendimizden ve insanlığımızdan utanıyoruz. Daha kötüsü hukuksuzluk ve keyfiliği olağan karşılıyor, normalleştiriyoruz.</p>
      <p>"Altan içeride tutuldukça gittikçe tuhaflaşan hukuksuzluk hepimizi zehirlemeye devam edecek... Hapisten çıktı diye sosyal medyada Altan'ın aleyhine kampanya düzenleyenlerin, onun yeniden hapse atılması için bir hafta boyunca ısrarla yayın yapanların tahammül edemedikleri Altan'ın sözleri değil, hapse atıldıktan sonra gösterdiği cesur tutumu ve kararlılığı.</p>
      <p>Toplumu korkuyla sindirerek yönetmek isteyenler için Ahmet Altan'ın cesareti ve kişiliği bir engel. Bu yüzden onun karşısında tek çare olarak hukuksuzluğa dönmeyi ve yeniden hapse atmayı görüyorlar... Ahmet Altan serbest kalmalı, Türkiye hak ettiği normal ve adil bir hukuk düzenine geri dönmelidir."</p>
    </article>
  </body>
</html>