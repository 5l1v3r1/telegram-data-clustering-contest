<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ryaboshapka-burisma-zvilnennya-kulyk/30272151.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T17:28:26+00:00"/>
    <meta property="og:title" content="Рябошапка: прокурор, який вів справу Burisma, не пройшов атестацію"/>
    <meta property="og:description" content="Генеральний прокурор України Руслан Рябошапка підтвердив, що прокурор Костянтин Кулик, який вів справу щодо компанії Burisma, буде звільнений з органів прокуратури. В інтерв’ю проєкту Радіо Свобода і"/>
  </head>
  <body>
    <article>
      <h1>Рябошапка: прокурор, який вів справу Burisma, не пройшов атестацію</h1>
      <address>
        <time datetime="2019-11-14T17:28:26+00:00">14 Nov 2019, 17:28</time>
      </address>
      <p>Генеральний прокурор України Руслан Рябошапка підтвердив, що прокурор Костянтин Кулик, який вів справу щодо компанії Burisma, буде звільнений з органів прокуратури. В інтерв’ю проєкту Радіо Свобода і Голосу Америки «Настоящее время» Рябошапка пояснив, що зі справою Burisma це звільнення не пов’язане.</p>
      <p>«Цього прокурора знає весь світ тепер. Це Костянтин Кулик. Він не прийшов на тестування, закон не залишає іншого шляху, ніж попрощатися з Костянтином Геннадійовичем», – сказав Рябошапка.</p>
      <p>Також у зв’язку зі справою Burisma Рябошапка <a href="https://www.radiosvoboda.org/a/news-burisma-ryaboshapka-tysk-ssha/30272031.html">вказав</a>, що американські прокурори не зверталися до Генеральної прокуратури України по сприяння в провадженні щодо цієї компанії.</p>
      <p>Американський телеканал FoxNews 2 жовтня <a href="https://www.foxnews.com/politics/ukraine-prosecutor-biden-burisma-back-off-state-department-files">оприлюдн</a><a href="https://www.foxnews.com/politics/ukraine-prosecutor-biden-burisma-back-off-state-department-files">ив</a> нотатки розмови з Шокіним, які записав адвокат Трампа Рудольфа Джуліані. У них йдеться, що колишній генеральний прокурор України розповів, як був змушений припинити розслідування стосовно компанії Burisma, членом ради директорів якої був Гантер Байден, син віцепрезидента США Джо Байдена під тиском з боку США.</p>
      <p>Також Шокін у розмові з Джуліані додав, що тодішній президент України Петро Порошенко сказав йому не розслідувати справу Burisma, оскільки це «не було в інтересах Джо та /або Гантера Байдена».</p>
      <p>«Шокіна викликали до кабінету пана Порошенка і повідомили, що розслідування справи Burisma та ради директорів, в якій перебуває Гантер Байден, призвели до того, що Джо Байден затримав один мільярд доларів допомоги Україні», – йдеться у записах Джуліані, оприлюднених FoxNews.</p>
      <figure>
        <video src="https://flashvideo.rferl.org/Videoroot/Pangeavideo/2019/09/7/79/79d4703c-487a-4234-97b0-fc6d4b15576b_mobile.mp4?download=1"/>
      </figure>
      <p>21 вересня колишній віцепрезидент США Джо Байден, потенційний кандидат Демократичної партії США на виборах президента 2020 року, закликав розслідувати інформацію, що Трамп у телефонній розмові з Зеленським міг тиснути на того, закликаючи почати розслідування проти Байдена і його сина.</p>
      <p>Палата представників Конгресу США 24 вересня ініціювала <a href="https://www.radiosvoboda.org/a/news-trump-impeachment/30181909.html">формальне розслідування</a> дій президента Дональда Трампа, підсумком якого може стати рішення про його імпічмент – відсторонення від посади.</p>
      <p>25 вересня Білий дім <a href="https://www.radiosvoboda.org/a/news-trump-zelensky/30183420.html">оприлюднив</a> недослівний виклад розмови липневого спілкування Дональда Трампа і Володимира Зеленського по телефону. Американський лідер сказав українському колезі про «дуже багато розмов» стосовно сина колишнього віцепрезидента США Джо Байдена Гантера.</p>
      <p>За словами Трампа, Байден-старший зупинив розслідування проти української енергетичної компанії Burisma, у якій Гантер Байден був членом ради директорів. Зеленський сказав, що знайомий з ситуацією і запевнив, що новий генпрокурор з нею «розбереться».</p>
      <p>Пізніше Зеленський пояснив, що Україна не має зобов’язань розслідувати чи не розслідувати справу, яка стосується сина Байдена.</p>
    </article>
  </body>
</html>