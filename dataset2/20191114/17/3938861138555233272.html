<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/zhezhera/_nashi-uriki/938213"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T17:32:00+00:00"/>
    <meta property="og:title" content="Наші Юрики"/>
    <meta property="og:description" content="Ми з моїм давнім юним другом Юриком бачимося тепер нечасто, бо він осів у Радомишлі й буває в столиці нерегулярними наїздами. Давній юний друг &amp;mdash; це, може, звучить дивно, а так воно є. Ми справді знайомі вже давненько, від часів Юрикової юності, й з тих пір нічого суттєво не змінилося ..."/>
  </head>
  <body>
    <article>
      <h1>Наші Юрики</h1>
      <address><time datetime="2019-11-14T17:32:00+00:00">14 Nov 2019, 17:32</time> by <a rel="author">Ві­та­лій ЖЕ­ЖЕ­РА</a></address>
      <p>Ми з моїм давнім юним другом Юриком бачимося тепер нечасто, бо він осів у Радомишлі й буває в столиці нерегулярними наїздами.</p>
      <p>Давній юний друг — це, може, звучить дивно, а так воно є. Ми справді знайомі вже давненько, від часів Юрикової юності, й з тих пір нічого суттєво не змінилося в наших взаєминах, я йому — Шеф, він мені — Юрик. Можна сказати, що ми обоє старіємо, одначе, при цьому не дорослішаємо. Мабуть, це і є фундаментом нашого тривалого приятелювання.</p>
      <p>Колись ми разом працювали на одній роботі, з якої Юрика звільнили за нецільове використання службового телефону — він без кінця дзвонив дівчатам на мобільні номери.</p>
      <p>Тепер Юрик хотів би сюди повернутися й заради цього невтомно придумує всякі фантастичні проекти. І питає: "Шеф, як воно вам?" Ось недавно одержав від нього електронного листа під грифом "Терміново" з трьома знаками оклику. Мовляв, Шеф, а як вам отака ідея? Тільки ж нікому не кажіть, бо ідею вкрадуть.</p>
      <p>Почуваюся старшим і відповідальним, бо той лист відчайдушний, і на вигляд усе так, що я єдиний у світі, хто допоможе Юрикові заробити якусь копійку. От і обдумую ту ідею — і день, і два.</p>
      <p>І тут бачу — в електронній пошті від Юрика аж два нових листи. Відкриваю перший: "Вітаю, а як Вам отака ідея? Я згоден це зробити безоплатно! Назавжди Ваш…"</p>
      <p>Ну, думаю, якщо безоплатно, то мені й баба з воза.</p>
      <p>Відкриваю другий лист, а там коротко: "Вибачте, попередній лист був не Вам!"</p>
      <p>Ну, отак воно з Юриком.</p>
      <p>Сміюсь. Потім питаю себе: скільки тобі років, старий дурню, що ти оцим-от клопочешся? У серйозних людей їхні Юрики зосталися в молодших класах школи, а у тебе?</p>
      <p>Відповідаю: ну, а мій Юрик при мені.</p>
      <p>Боюся, саме це мені й подобається.</p>
    </article>
  </body>
</html>