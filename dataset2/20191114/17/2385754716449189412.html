<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597361/egkainiastike-o-stathmos-leoforeion-alampras"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T17:22:00+00:00"/>
    <meta property="og:title" content="Εγκαινιάστηκε ο Σταθμός Λεωφορείων Αλάμπρας"/>
    <meta property="og:description" content="Στη διάθεση των πολιτών βρίσκεται από σήμερα ο Σταθμός Λεωφορείων Αλάμπρας, ο οποίος εγκαινιάστηκε από την Υπουργό Μεταφορών, Επικοινωνιών και Έργων,..."/>
  </head>
  <body>
    <article>
      <h1>Εγκαινιάστηκε ο Σταθμός Λεωφορείων Αλάμπρας</h1>
      <address><time datetime="2019-11-14T17:22:00+00:00">14 Nov 2019, 17:22</time> by <a rel="author">sigmalive</a></address>
      <p>Στη διάθεση των πολιτών βρίσκεται από σήμερα ο Σταθμός Λεωφορείων Αλάμπρας, ο οποίος εγκαινιάστηκε από την Υπουργό Μεταφορών, Επικοινωνιών και Έργων, Βασιλική Αναστασιάδου.</p>
      <p>Σύμφωνα με ανακοίνωσή του, ο Οργανισμός Συγκοινωνιών Επαρχίας Λευκωσίας (ΟΣΕΛ) αναφέρει πως πρόκειται για ένα νέο και σύγχρονο σταθμό αστικών λεωφορείων, ο οποίος διαθέτει γραφειακούς χώρους, χώρο ξεκούρασης των επαγγελματιών οδηγών, χώρο στάθμευσης «park and ride», χώρους υγιεινής, καθώς και καφετέρια.</p>
      <p>Όπως προσθέτει αναμένεται να εξυπηρετεί εξήντα οκτώ (68) λεωφορεία και περίπου 3.000 επιβάτες,  συμπεριλαμβανομένου των μαθητών που χρησιμοποιούν τον Σταθμό καθημερινά για ανταποκρίσεις με τις γραμμές που ενώνουν τη Λευκωσία με τις γύρω κοινότητες και Δήμους.</p>
      <p>Με τη λειτουργία του σταθμού, ο ΟΣΕΛ βελτιώνει σημαντικά τις υπηρεσίες που προσφέρει στο επιβατικό κοινό, καθώς έχει, μεταξύ άλλων, τη δυνατότητα να προσφέρει συνεχή παρουσία προσωπικού εξυπηρέτησης αλλά και σύγχρονες ανέσεις, αναφέρει η ανακοίνωση.</p>
      <p>Ο Πρόεδρος του ΟΣΕΛ, Χριστάκης Ματθαίου, είπε ότι «για τον ΟΣΕΛ η σημερινή μέρα αποτελεί την έναρξη μιας νέας εποχής για τις Δημόσιες Συγκοινωνίες της περιοχής, αλλά και ολόκληρης της επαρχίας», προσθέτοντας ότι «η ανέγερση και λειτουργία τέτοιων, μοντέρνων υποδομών αποτελεί το σημαντικότερο παράγοντα για την προσέλκυση νέων επιβατών».</p>
      <p>«Τα έργα πρέπει να ενταχθούν ψηλά στις προτεραιότητες του κράτους. Η χρήση των δημοσίων συγκοινωνιών αποτελεί τη μοναδική λύση για επίλυση του σοβαρού κυκλοφοριακού προβλήματος που μαστίζει τις πόλεις μας», πρόσθεσε.</p>
      <p>Ο κ. Ματθαίου είπε ακόμα πως «πρέπει όλοι να κάνουμε αυτό που μας αναλογεί, ώστε οι πολίτες να έχουν τη συγκοινωνιακή υποδομή που τους αξίζει».</p>
      <p>Σε χαιρετισμό της, η Υπουργός Μεταφορών, Επικοινωνιών και Έργων είπε πως το έργο κόστισε €500.000 (συμπ. ΦΠΑ) και υλοποιήθηκε από πιστώσεις του Υπουργείου Μεταφορών, για να σημειώσει ότι η επιλογή της τοποθεσίας για την κατασκευή του Σταθμού αποτελεί πρόταση της μελέτης για την «Παροχή Υπηρεσιών για το Σχεδιασμό Συστήματος Υπεραστικών Συγκοινωνιών στους Διευρωπαϊκούς Άξονες της Κύπρου». </p>
      <p>Ανέφερε ακόμα ότι "βασικός στρατηγικός στόχος του Υπουργείου Μεταφορών, Επικοινωνιών και Έργων είναι η αναβάθμιση του συστήματος των Δημοσίων Μεταφορών", σημειώνοντας ότι στα πλαίσια των νέων συμβάσεων ενισχύουμε τις προσφερόμενες υπηρεσίες, με σημαντική αύξηση της συχνότητας των λεωφορείων και την επέκταση των ωρών λειτουργίας του συστήματος.</p>
      <p>"Συμπληρωματικά", είπε, "το Υπουργείο, προωθεί τη δημιουργία υποστηρικτικών υποδομών, όπως είναι ο Σταθμός Αλάμπρας που εγκαινιάζουμε σήμερα.  Στο σταθμό αξιοποιούμε τις νέες υπηρεσίες, για την για την ενημέρωση του κοινού σε πραγματικό χρόνο μέσω των ηλεκτρονικών πινακίδων που βλέπουμε στον σταθμό όσο και από την εφαρμογή `CyprusBus` στο διαδίκτυο και στα κινητά μας".</p>
      <p>ΚΥΠΕ</p>
    </article>
  </body>
</html>