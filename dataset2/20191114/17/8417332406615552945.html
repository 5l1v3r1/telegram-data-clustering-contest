<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/14/Krigshelten-%C3%85ge-Aulie-er-d%C3%B8d-%E2%80%93-85-%C3%A5r-gammel-20397980.ece"/>
    <meta property="og:site_name" content="adressa.no"/>
    <meta property="article:published_time" content="2019-11-14T17:31:11+00:00"/>
    <meta property="og:title" content="Krigshelten Åge Aulie er død – 85 år gammel"/>
    <meta property="og:description" content="Åge Aulie er død, 85 år gammel. Aulie var den siste gjenlevende grenselosen fra 2. verdenskrig. Aulie ble motstandsmann allerede som åtteåring."/>
  </head>
  <body>
    <article>
      <h1>Krigshelten Åge Aulie er død – 85 år gammel</h1>
      <address><time datetime="2019-11-14T17:31:11+00:00">14 Nov 2019, 17:31</time> by <a rel="author">(NTB) NTB</a></address>
      <p>Åge Aulie er død, 85 år gammel. Aulie var den siste gjenlevende grenselosen fra 2. verdenskrig. Aulie ble motstandsmann allerede som åtteåring.</p>
      <aside><a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på e-post</a></aside>
      <p>Aulie døde onsdag, opplyser Pax forlag i en pressemelding, ifølge <a href="https://direkte.vg.no/nyhetsdognet/news/5dcd8841ae70a1001182b879">VG</a>.</p>
      <p>Åge Aulie kom fra en svært engasjert motstandsfamilie i Nes på Romerike. Allerede som åtteåring var han grenselos i grensetraktene rundt Årnes og Kongsvinger. Overfor NTB har Aulie sagt at det var familien, og da spesielt faren, som fikk ham inn i motstandskampen.</p>
      <p>– Jeg var elleve år da freden kom og ble dekorert rett etter for krigsinnsatsen. Jeg bruker å si at jeg gjorde min krigsinnsats før jeg var ti og et halvt år, sa han i 2012, i forbindelse med bisettelsen til en annen krigshelt, Gunnar «Kjakan» Sønsteby.</p>
      <p>Aulie selv beskrev det som galskap at han deltok i motstandskampen som guttunge.</p>
      <p>– Det var sånn det var, det var galskap, men krig er galskap, sa han.</p>
      <p>Som voksen gikk Aulie inn i Forsvaret der han ble major.</p>
      <p>(©NTB)</p>
    </article>
  </body>
</html>