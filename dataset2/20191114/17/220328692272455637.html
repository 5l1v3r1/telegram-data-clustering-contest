<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/sindikatite-otkhvrlyat-novata-ideya-za-bolnichnite-406732.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T17:25:00+00:00"/>
    <meta property="og:title" content="Синдикатите скочиха за първия ден болнични"/>
    <meta property="og:description" content="Работадателите пък са доволни, защото имат доста загуби от болничните"/>
  </head>
  <body>
    <article>
      <h1>Синдикатите скочиха за първия ден болнични</h1>
      <address><time datetime="2019-11-14T17:25:00+00:00">14 Nov 2019, 17:25</time> by <a rel="author">Редактори</a></address>
      <p>До протести са готови да стигнат профсъюзите, които реагираха остро на уговореното в управляващата коалиция решение първият ден от болничния да не се заплаща от работодателя или държавата, а да е за сметка на служителя.</p>
      <p>КНСБ и КТ „Подкрепа“ ще обявят общи синдикални действия. Президентът на КНСБ Пламен Димитров бе категоричен пред БНР, че няма да го допуснат. По думите му това е несправедливо и не решава проблема с фалшивите болнични.</p>
      <p>„Тези около 60 млн. лева, колкото струва в момента плащането на първия ден от болничните от работодателите, да бъдат взети от джоба на българския работник и служител. Майките с малки деца до 2-3 години обикновено десетина пъти годишно излизат в болнични, защото техните деца боледуват. Това значи половин заплата на тази майка да бъде иззета. Как и по каква причина и защо трябва да бъде дадена на работодателя, вместо да бъде от джоба на работника или на тази майка. Не виждам основание за това. Това няма да реши проблема с фалшивите болнични по никакъв начин“, каза Димитров.</p>
      <p>„Трябва да се предприемат мерки, които да контролират по някакъв начин темпа на нарастване на ползването на болнични листове, който в последните години се увеличава драстично“, бе отговорът на Даниела Дариткова, председател на парламентарната група на ГЕРБ.</p>
      <p>Тя изрази готовността на партията да чуе всички мнения по темата. „Ще чуем мнението на всички ангажирани в тристранния съвет. Готови сме да чуем всички аргументирани мнения и ще търсим балансирани решения. Готови сме на диалог“, обяви Дариткова.</p>
      <p>„При условие че темата за повишение на минималните пенсии е записана в управленската програма и при условие че постигнахме това споразумение с коалиционните партньори, трябваше да се търси балансирано решение за бюджета на държавното обществено осигуряване. Във връзка с увеличените наистина драматично дни в болнично лечение, взехме това решение, за да може да се получи баланс на сметките по отношение на бюджета на НОИ“, обясни Дариткова.</p>
      <p>Бизнесът обаче приветства решението да не плаща първия ден боледуване. Васил Велев от Асоциацията на индустриалния капитал изрази задоволство от обявеното. В момента бизнесът поема първите три дни боледуване. „Откакто действа този режим, разходите за болнични са се повишили три пъти, а броят им два пъти“, посочи той. Според него това е „най-масовата измама и кражба“.</p>
      <p>„По наша оценка над 1/3 от болничните са на здрави хора. Ние имаме средно за година от порядъка на 11-12 дни боледуване на наетите в България, а под осем са в ЕС. Тази мярка, макар и недостатъчно решителна, е правилна“, смята Васил Велев.</p>
      <p>По думите му годишно се произвежда с 2 млрд. по-малко като БВП заради фалшиви болнични листове.</p>
    </article>
  </body>
</html>