<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/world/ipa-mploko-stin-anagnorisi-tis-genoktonias-ton-armenion/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T17:01:48+00:00"/>
    <meta property="og:title" content="ΗΠΑ : Μπλόκο στην αναγνώριση της Γενοκτονίας των Αρμενίων"/>
    <meta property="og:description" content="Η απόφαση του ελήφθη ανήμερα της επίσκεψης που πραγματοποίησε ο τούρκος πρόεδρος, Ρετζέπ Ταγίπ Ερντογάν, στις ΗΠΑ"/>
  </head>
  <body>
    <article>
      <h1>ΗΠΑ : Μπλόκο στην αναγνώριση της Γενοκτονίας των Αρμενίων</h1>
      <h2>Η απόφαση του ελήφθη ανήμερα της επίσκεψης που πραγματοποίησε ο τούρκος πρόεδρος, Ρετζέπ Ταγίπ Ερντογάν, στις ΗΠΑ</h2>
      <address><time datetime="2019-11-14T17:01:48+00:00">14 Nov 2019, 17:01</time> by <a rel="author">ΤοΒΗΜΑ Team</a></address>
      <p>Την επικύρωση από πλευράς της Γερουσίας της απόφασης που έλαβε η Βουλή των Αντιπροσώπων των ΗΠΑ σχετικά με την αναγνώριση της Γενοκτονίας των Αρμενίων από την Οθωμανική Αυτοκρατορία μπλόκαρε ο Λίντσεϊ Γκράχαμ, γερουσιαστής των Ρεπουμπλικάνων.</p>
      <p>Η απόφαση του ελήφθη ανήμερα της επίσκεψης που πραγματοποίησε ο τούρκος πρόεδρος, Ρετζέπ Ταγίπ Ερντογάν, στις Ηνωμένες Πολιτείες.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Η Βουλή των Αντιπροσώπων ενέκρινε πριν από λίγο καιρό με συντριπτική πλειοψηφία -405 ψήφοι υπέρ, 11 κατά- μη δεσμευτικό ψήφισμα με το οποίο χαρακτηρίζεται «γενοκτονία» η μαζική σφαγή των Αρμενίων από τους Οθωμανούς πριν από έναν αιώνα, όρο που η Αγκυρα απορρίπτει πάγια.</p>
      <p>Ο Ρόμπερτ Μενέντεζ υπέβαλε αίτημα για την επικύρωση του ψηφίσματος και από τη Γερουσία, ώστε να «υπάρξει ουσιαστική αναγνώριση» της Γενοκτονίας.</p>
      <p>Ο Δημοκρατικός γερουσιαστής σημείωσε πως η αμερικάνικη εξωτερική πολιτική οφείλει να αναγνωρίσει τις παραβιάσεις ανθρωπίνων δικαιωμάτων, τα εγκλήματα κατά της ανθρωπότητας, τις γενοκτονίες και τις εθνοκαθάρσεις.</p>
      <h3>Ο ρόλος του Γκράχαμ</h3>
      <p>Ωστόσο, ο Γκράχαμ έθεσε βέτο στο αίτημά του με το δικαιολογητικό ότι γερουσιαστές δεν έχουν το δικαίωμα να «ξαναγράφουν την ιστορία».</p>
      <p>Οι κανονισμοί τη Γερουσίας ορίζουν πως οποιοδήποτε από τα μέλη της έχει δικαίωμα να φέρει προς επικύρωση κάποια απόφαση ή νομοσχέδιο. Αντίστοιχα, όμως, όλοι έχουν το δικαίωμα να το μπλοκάρουν.</p>
      <p>Πριν ανακοινώσει την απόφασή του, ο Γκράχαμ είχε συμμετάσχει στη συνάντηση που είχαν Τραμπ – Ερντογάν με ορισμένους γερουσιαστές.</p>
      <p>«Μόλις συναντήθηκα με τον πρόεδρο Ερντογάν και τον πρόεδρο Τραμπ σχετικά με τα προβλήματα που αντιμετωπίζουμε στη Συρία από την τουρκική στρατιωτική επιχείρηση. Ελπίζω Τουρκία και Αρμενία να αντιμετωπίσουν από κοινού το πρόβλημα» τόνισε ο Ρεπουμπλικάνος ενώπιον της Γερουσίας.</p>
      <h3>Η «διαβολική» σύμπτωση</h3>
      <p>Το επιχείρημα του Γκράχαμ ήταν ότι «οι γερουσιαστές δεν μπορούν να προσπαθούν να ξαναγράψουν την ιστορία!». Δήλωση ωστόσο που χρησιμοποίησε και ο ίδιος ο Ερντογάν, τόσο κατά τη διάρκεια συνέντευξης Τύπου με τον Τραμπ, όσο και μετά την απόφαση της Βουλής των Αντιπροσώπων.</p>
      <p>Όπως ήταν φυσικό, υπήρξαν αντιδράσεις. Ο γερουσιαστής Μπομπ Μενέντεζ δήλωσε ότι «η εξωτερική πολιτική των ΗΠΑ πρέπει να αποτυπώνει μία ειλικρινή καταμέτρηση των παραβιάσεων των ανθρωπίνων δικαιωμάτων και των εγκλημάτων κατά της ανθρωπότητας. Δεν μπορούμε να γυρίσουμε την πλάτη στη γενοκτονία των Αρμενίων».</p>
      <h3>Το παρασκήνιο της σύσκεψης</h3>
      <p>Σύμφωνα με τον δημοσιογράφο του One Channel, Ανδρέα Ρομπόπουλο, η μεγάλη έκπληξη ήταν ότι ο αμερικανός πρόεδρος κάλεσε μια επιτροπή από το Κογκρέσο με την οποία έβαλε τον τούρκο ομόλογό του να συναντηθεί. Ουσιαστικά, ο Τραμπ έβαλε τις δύο πλευρές να ακούσουν η μία την άλλη.</p>
      <p>Ωστόσο, ο Ερντογάν ζήτησε από τον Τραμπ να απευθυνθεί προς το Κογκρέσο, κάτι που δεν το βρήκε εύλογο ο αμερικανός πρόεδρος και απάντησε πως το καλύτερο θα ήταν να γίνει συνάντηση με μια Επιτροπή.</p>
      <p>Σε αυτή τη συνάντηση υπήρξε πολύ έντονο κλίμα, με τον Ερντογάν να πιέζεται πολύ για τους S-400 και για τη Συρία.</p>
      <figure>
        <iframe src="https://www.youtube.com/embed/TpQZX4EHgBI" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/world/erntogan-se-tramp-skia-stis-sxeseis-mas-i-apofasi-gia-ti-genoktonia-ton-armenion/"/>
        <a href="https://www.tovima.gr/2019/11/13/world/tet-a-tet-tramp-erntogan-to-paraskinio-kai-i-varia-atzenta/"/>
        <a href="https://www.tovima.gr/2019/11/13/world/erntogan-tramp-mia-dyskoli-sxesi/"/>
        <a href="https://www.tovima.gr/2019/11/12/opinions/diethnis-anoxi-se-mia-ethnokatharsi/"/>
        <a href="https://www.tovima.gr/2019/11/08/politics/tet-a-tet-dendia-tsavousoglou-sti-skia-tou-polemou-anakoinoseon-athinas-agkyras/"/>
        <a href="https://www.tovima.gr/2019/11/06/world/tramp-erntogan-tha-ta-poun-stis-ipa-stis-13-noemvriou/"/>
        <a href="https://www.tovima.gr/2019/10/30/world/i-anagnorisi-tis-genokotonias-ton-armenion-apo-tis-ipa-vazei-ston-pago-tis-sxeseis-me-tin-tourkia/"/>
        <a href="https://www.tovima.gr/2019/10/30/world/erntogan-aney-aksias-to-psifisma-peri-genoktonias-ton-armenion-apo-ti-vouli-ton-ipa/"/>
        <a href="https://www.tovima.gr/2019/10/30/world/tourkia-thyella-antidraseon-meta-tin-anagnorisi-tis-genoktonias-ton-armenion-apo-ipa/"/>
        <a href="https://www.tovima.gr/2019/10/30/politics/ipa-anagnorisan-ti-genoktonia-ton-armenion/"/>
      </related>
    </article>
  </body>
</html>