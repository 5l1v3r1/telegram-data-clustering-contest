<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150562/"/>
    <meta property="og:site_name" content="AgroNews"/>
    <meta property="article:published_time" content="2019-11-14T17:58:00+00:00"/>
    <meta property="og:title" content="Продавати мед потрібно на території покупця — думка"/>
    <meta property="og:description" content="Зараз Україна намагається продавати мед на експорт із власної території, а потрібно це робити на території покупця. Таку думку висловив представник компанії UA Global Inc. Денис Бакаєв, передає прес-служба Українського проекту з бізнес-розвитку плодоовочівництва. «Виходячи з досвіду світових..."/>
  </head>
  <body>
    <article>
      <h1>Продавати мед потрібно на території покупця — думка</h1>
      <address><time datetime="2019-11-14T17:58:00+00:00">14 Nov 2019, 17:58</time> by <a rel="author">agronews.uaode/author</a></address>
      <p>
        <b>Зараз Україна намагається продавати мед на експорт із власної території, а потрібно це робити на території покупця. Таку думку висловив представник компанії UA Global Inc. Денис Бакаєв, передає прес-служба Українського проекту з бізнес-розвитку плодоовочівництва.</b>
      </p>
      <p>«Виходячи з досвіду світових корпорацій, якщо країна хоче стати повноцінним учасником ринку, треба бути всередині ринку. Так працює весь світ. Але Україна зараз, на жаль, бажає продавати мед з власної території, а потрібно продавати продукцію на території покупця», — запевняє Денис Бакаєв.</p>
      <p>За його словами, український мед користується попитом, але в порівнянні з готовою продукцією, мед як сировина приносить малі прибутки.</p>
      <p>«В більшості випадків — це соняшниковий мед, що закуповують для подальшої переробки. Без готової продукції з доданою вартістю немає прямого взаємозв’язку з покупцем. Немає можливості створити позитивний імідж країни-виробника меду, незважаючи на великі шанси», — наголошує експерт.</p>
      <p>Він підкреслив, що з боку експортерів немає системної і планомірної роботи. Вони конкурують між собою на зовнішньому ринку, а пасічники залишаються без збуту продукції. На піку зростання світового ринку меду експорт українського меду зменшується. Україну витісняють старі та нові гравці ринку та їх стає дедалі більше.</p>
      <p>Сьогодні новими учасниками ринку є Чилі та Ефіопія. Таким чином, через 2-4 роки шанс України займати гідне місце на світовому ринку буде втрачено взагалі. З такою інертністю виробників максимум на що можна розраховувати — це 10-15 тис. тонн на світовому ринку.</p>
      <p>Малому та середньому бізнесу вкрай складно налагоджувати комунікацію з іншими країнами. Денис Бакаєв наголосив, що Україна повинна заявити про себе та вийти на світовий ринок широким фронтом, як це роблять в інших країнах в якості окремих компаній. Якщо Україна присутня всередині ринку в якості одного представника, то ми перестаємо конкурувати між собою. Саме таку модель бізнесу, до речі, використовують американці.</p>
      <p>«На думку нашої організації, що займається популяризацією українського меду, існує дуже простий, але дуже дієвий і розумний вибір — це створення спільного підприємства малого та середнього бізнесу зі спільним фінансуванням, наприклад, за участю держави. Діяльність такого підприємства — це розширення географії експорту, де кожне підприємство, що входить до його складу, може взяти участь у побудові власного ринку», — наголосив експерт.</p>
    </article>
  </body>
</html>