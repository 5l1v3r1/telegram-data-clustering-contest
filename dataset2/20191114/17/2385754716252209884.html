<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597357/synexizetai-o-salos-gia-to-an-o-tatar-kataziteitai-apo-tin-interpol"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T17:13:00+00:00"/>
    <meta property="og:title" content="Συνεχίζεται ο σάλος για το αν ο Τατάρ καταζητείται από την Ιντερπόλ"/>
    <meta property="og:description" content="Για πλάκα δήλωσε ο Ερσίν Τατάρ ότι ζήτησε εγγράφως από τον «διευθυντή» της «αστυνομίας» πληροφόρηση για το αν καταζητείται ή όχι από την Ιντερπόλ και..."/>
  </head>
  <body>
    <article>
      <h1>Συνεχίζεται ο σάλος για το αν ο Τατάρ καταζητείται από την Ιντερπόλ</h1>
      <address><time datetime="2019-11-14T17:13:00+00:00">14 Nov 2019, 17:13</time> by <a rel="author">sigmalive</a></address>
      <p>Για πλάκα δήλωσε ο Ερσίν Τατάρ ότι ζήτησε εγγράφως από τον «διευθυντή» της «αστυνομίας» πληροφόρηση για το αν καταζητείται ή όχι από την Ιντερπόλ και ανακοίνωσε ότι στις 27 Νοεμβρίου θα βρίσκεται στο Στρασβούργο.</p>
      <p>Το θέμα του αν καταζητείται για την υπόθεση φοροδιαφυγής και άλλων ατασθαλιών της εταιρείας του Ασίλ Ναδίρ στην Βρετανία, Πόλι Πεκ όπου εργαζόταν παλιά ο ίδιος ως διευθυντικό στέλεχος, εξακολουθεί να απασχολεί την επικαιρότητα στην τ/κ κοινότητα.<br/><br/>Ο «πρωθυπουργός» και πρόεδρος του ΚΕΕ ρωτήθηκε μάλιστα για το θέμα σε τηλεοπτική εκπομπή τουρκικού καναλιού όπου φιλοξενήθηκε σήμερα το πρωί. Απάντησε ότι χρόνια πριν όντως δούλευε στην εταιρεία του Ασίλ Ναδίρ και πως η αντιπολίτευση στα κατεχόμενα πολλές φορές του είχε πει στο παρελθόν ότι, λόγω της υπόθεσης της Πόλις Πεκ στα βρετανικά δικαστήρια, θα πρέπει και ο ίδιος να δώσει λογαριασμό. «Και γω για πλάκα έστειλα την επιστολή και τους είπα ορίστε, δεν υπάρχει τίποτα».<br/><br/>Εξάλλου η Κίπρις ποστασί, αναφέρει στην ιστοσελίδα της ότι έχει δήλωση του κ. Τατάρ ότι στις 27 Νοεμβρίου θα βρίσκεται στο Στρασβούργο μαζί με τον γγ του κόμματός του, Ερσάν Σανέρ και αργότερα υπάρχει στην ατζέντα του επίσκεψη στην Αγγλία.<br/><br/>Η τ/κ ιστοσελίδα αναδημοσιεύει επίσης από την αγγλόφωνη Cyprus Mail γραπτή δήλωση από το βρετανικό Γραφείο Σοβαρού Οικονομικού Εγκλήματος (SFO) ότι η υπόθεση της Πόλι Πεκ δεν έχει κλείσει και πως δεν επιβεβαιώνουν ούτε διαψεύδουν ότι γίνεται έρευνα σχετικά με τον κ. Τατάρ και πως δεν μπορούν να κάνουν περεταίρω σχόλια. Η αγγλόφωνη εφημερίδα, αναφέρεται, γράφει επίσης ότι υπάρχει στους καταζητούμενους από την αστυνομία εκτός Κυπριακής Δημοκρατίας, με το όνομα Τατάρ Ερσίν Ρουστέμ.</p>
      <p>ΚΥΠΕ</p>
    </article>
  </body>
</html>