<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741551"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T17:15:00+00:00"/>
    <meta property="og:title" content="หญิง58หน่ายการมีเซ็กส์ กลั้นทำไปให้เสร็จๆแบบไร้สุข"/>
    <meta property="og:description" content="ช่วงปีนี้ดิฉันเบื่อหน่ายกับการมีเพศสัมพันธ์มาก เวลาสามีเกิดมีอารมณ์ดิฉันก็ต้องยอมกลั้นทำไปให้มันเสร็จไปเฉย ๆ ดิฉันอยากปรึกษาคุณหมอว่ามียากินอะไรที่จะช่วยให้กลับมามีความสุขทางเพศได้บ้างไหมคะ"/>
  </head>
  <body>
    <article>
      <h1>หญิง58หน่ายการมีเซ็กส์ กลั้นทำไปให้เสร็จๆแบบไร้สุข</h1>
      <address>
        <time datetime="2019-11-14T17:15:00+00:00">14 Nov 2019, 17:15</time>
      </address>
      <p>
        <b>ช่วงปีนี้ดิฉันเบื่อหน่ายกับการมีเพศสัมพันธ์มาก เวลาสามีเกิดมีอารมณ์ดิฉันก็ต้องยอมกลั้นทำไปให้มันเสร็จไปเฉย ๆ ดิฉันอยากปรึกษาคุณหมอว่ามียากินอะไรที่จะช่วยให้กลับมามีความสุขทางเพศได้บ้างไหมคะ</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่เคารพค่ะ</b><br/>ดิฉันมีปัญหาที่ไม่สบายใจอยากจะขอคำแนะนำจากคุณหมอ ตอนนี้ดิฉันอายุ 55 ปี โรคประจำตัวที่มีอยู่คือความดันโลหิตสูง กินยาควบคุมอยู่ทุกวัน ช่วงนี้ดิฉันมีปัญหากับสามีอยู่บ่อย ๆ เกี่ยวกับการหลับนอนคือสามีตอนนี้อายุ 58 ปี เขาเป็นคนที่มีอารมณ์ทางเพศค่อนข้างสูงเวลาร่วมเพศกันคืนหนึ่งไม่ต่ำกว่า 2 ครั้ง ก่อนหน้านี้ก็ไม่มีปัญหาอะไรมาก แต่พอช่วงปีนี้ดิฉันเบื่อหน่ายกับการมีเพศสัมพันธ์มากคือมันไม่มีความต้องการเลย เวลาสามีเกิดมีอารมณ์ดิฉันก็ต้องยอมกลั้นทำไปให้มันเสร็จไปเฉย ๆ แต่คืนไหนที่สามีต้องการหลายครั้ง ดิฉันก็จะขัดขืนหรือแสดงอารมณ์ที่ไม่พอใจพูดง่าย ๆ คือไม่อยากร่วมเพศด้วยทั้ง ๆ ที่สมรรถภาพทางเพศของสามีก็ยังดีอยู่ จึงทำให้เกิดปัญหากันอยู่บ่อย ๆ ดิฉันอยากที่จะไปปรึกษาเพื่อนจึงอยากปรึกษาคุณหมอว่ามียากินอะไรที่จะช่วยให้ดิฉันกลับมามีความสุขทางเพศกับสามีได้บ้างไหมคะ<br/>  <br/>ด้วยความเคารพ ค่ะ<br/><i><b>หวาย </b></i><i><b>55<br/></b></i><br/><b>ตอบ หวาย </b><b>55</b><br/>อาการของหญิงวัย 55 ปี ทางการแพทย์จัดว่าเป็นกลุ่มเอชเอสดีดี (HSDD) หรือ Hypoactive sexual Desire Disosder คือ มีอาการแสดงออกเป็น ๆ หาย ๆ ว่าไม่สนใจกิจกรรมทางเพศ ไม่ต้องการหรือไม่พอใจกับการมีเพศสัมพันธ์ นักวิทยาศาสตร์ชื่อ บานครอฟต์และแจนเซน กล่าวว่า อาการนี้เกี่ยวกับสองระบบที่ควบคุมความสามารถทางเพศ ซึ่งผู้หญิงแต่ละคนจะสนองตอบความต้องการทางเพศต่างกัน ขึ้นอยู่กับวิธีการเล้าโลมหรือการกระตุ้นทางเพศจากฝ่ายชาย ยิ่งในผู้หญิงกลุ่มเอชเอสดีดีด้วยแล้วจะมีกลไกการกระตุ้นจากสมองน้อยลงยิ่งทำให้ความต้องการทางเพศลดลง จากการศึกษาการใช้ฮอร์โมนเทสโทสเตอโรนขนาด 0.5 มิลลิกรัม ชนิดอมใต้ลิ้น อาจกระตุ้นกลไกสมองที่เกี่ยวกับความตื่นตัวกับความต้องการทางเพศ พร้อมกับการเหนี่ยวนำให้อวัยวะเพศเกิดการตอบสนองได้ดีด้วยการใช้ยากลุ่มพีดีอี 5ไอ เนื่องจากสมองส่วนกลางเป็นส่วนสำคัญในการกระตุ้นให้เกิดกิจกรรมทางเพศ<br/><br/>โดยทั่วไปแล้วการใช้ยากลุ่มพีดีอี 5ไอ จะไม่ออกฤทธิ์เลยหากสมองส่วนกลางไม่มีการกระตุ้นให้เกิดความต้องการทางเพศ อีกอย่างฮอร์โมนเพศเทสโทสเตอโรนนั้นด้วยตัวฮอร์โมนเองไม่สามารถเพิ่มการตอบสนองที่อวัยวะเพศ ซึ่งการศึกษาก่อนหน้านี้พบว่าการใช้ยากลุ่มพีดีอี 5ไอ จะออกฤทธิ์ได้ดียิ่งขึ้นในผู้หญิงกลุ่มเอชเอสดีดีได้นั้นจะต้องใช้ร่วมกับฮอร์โมนเทสโทสเตอโรน การใช้ยาทั้งสองชนิดนี้สามารถแก้ปัญหาผู้หญิงกลุ่มนี้ให้กลับมามีเพศสัมพันธ์กับสามีได้ดีและมีความสุขทางเพศเหมือนเดิม ข้อควรสังเกต ปกติหญิงไร้อารมณ์ 70% จะมีสาเหตุจากฝ่ายชายอ่อนแอทางเพศ เช่น อ่อนตัวเรื้อรัง จนฝ่ายหญิงเบื่อหน่าย รังเกียจ มักพบในชายเบาหวาน ชายมะเร็งแล้วไม่ฟื้นฟู ชายสูงอายุเป็นมากกว่า ส่วนชายหนุ่มก็มีจุดอ่อนเลอะเทอะเลยคือชายหลั่งเร็วควบคุมตนเองไม่ได้ เมื่อผิดหวังซ้ำซาก หญิงก็เลยตัดใจไม่สนใจเรื่องเพศสัมพันธ์ดีกว่าจะได้ไม่ถูกตำหนิ นานเข้าจึงกลายเป็นหญิงไร้อารมณ์ แบบนี้ยาที่พูดถึงจะใช้ไม่ได้ผล ต้องมีทางเดียวคือรักษาฝ่ายชายเท่านั้น ฝ่ายหญิงก็จะฟื้นอารมณ์ได้ ยิงกระสุนหนึ่งนัดได้นกสองตัว.<br/>............................<br/>ดร.โอ สุขุมวิท 51</p>
    </article>
  </body>
</html>