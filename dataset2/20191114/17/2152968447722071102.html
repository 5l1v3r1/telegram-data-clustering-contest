<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/myj-zagina-pri-izkopni-deinosti-padna-v-trapa.429624"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T17:00:00+00:00"/>
    <meta property="og:title" content="Мъж загина при изкопни дейности, падна в трапа"/>
    <meta property="og:description" content="Той е работил по отстраняване на авария във водопровод | Dnes.bg"/>
  </head>
  <body>
    <article>
      <h1>Мъж загина при изкопни дейности, падна в трапа</h1>
      <h2>Той е работил по отстраняване на авария във водопровод</h2>
      <address><time datetime="2019-11-14T17:00:00+00:00">14 Nov 2019, 17:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Един мъж загина, след като беше затрупан в изкоп при отстраняване на авария във водопреносната мрежа на село Блажиево, община Бобошево, съобщиха от Инспекцията по труда в Кюстендил.</p>
      <p>Жертвата е на 59 години от Бобошево. Инцидентът е станал вчера следобед.</p>
      <p>Служители на "ВиК"в Бобошево са отстранявали авария във водопровода, преминаващ по главната улица "Св. Иван Рилски". Направен бил изкоп, с дълбочина около 2 метра, в който влезли двама служители на дружеството за отстраняване на аварията, каза директорът на инспекцията по труда в Кюстендил Валентин Златински.</p>
      <p>При смяната на тръба, изкопът се свлякъл и затрупал двамата работници. Единият успял да излезе, но вторият останал затрупан.</p>
      <p>Пристигналият медицински екип от ЦСМП-Бобошево констатирал смъртта му.</p>
      <p>По случая е образувано следствено дело, каза говорителят на полицията Катя Табачка. На място работят и трудови инспектори. Според тях подобен инцидент е имало преди повече от десет години.</p>
    </article>
  </body>
</html>