<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684316/afto-einai-to-sima-gia-ta-makedonika-proionta-ti-dilose-o-kyriako"/>
    <meta property="og:site_name" content="enikos.gr"/>
    <meta property="article:published_time" content="2019-11-14T17:04:00+00:00"/>
    <meta property="og:title" content="Αυτό είναι το σήμα για τα μακεδονικά προϊόντα - Τι δήλωσε ο Κυριάκος Μητσοτάκης - ΦΩΤΟ"/>
    <meta property="og:description" content="Τη σιγουριά ότι το εμπορικό σήμα για τα μακεδονικά προϊόντα (MACEDONIA THE GREAT), που παρουσιάστηκε σήμερα για πρώτη φορά δημοσίως..."/>
  </head>
  <body>
    <article>
      <h1>Αυτό είναι το σήμα για τα μακεδονικά προϊόντα - Τι δήλωσε ο Κυριάκος Μητσοτάκης - ΦΩΤΟ</h1>
      <address>
        <time datetime="2019-11-14T17:04:00+00:00">14 Nov 2019, 17:04</time>
      </address>
      <p>Τη σιγουριά ότι το εμπορικό σήμα για τα μακεδονικά προϊόντα (MACEDONIA THE <b>GR</b>EAT), που παρουσιάστηκε σήμερα για πρώτη φορά δημοσίως από τον πρόεδρο του Συνδέσμου Εξαγωγέων Βορείου Ελλάδος (ΣΕΒΕ) Γιώργο Κωνσταντόπουλο, θα αγκαλιαστεί από όλους τους παραγωγούς της Μακεδονίας και θα δώσει τη δυνατότητα να υπάρχει μια κεντρική ταυτότητα για τα μακεδονικά προϊόντα,<a href="http://www.enikos.gr/politics/684082/synantiseis-mitsotaki-me-zaef-kai-borisof-tin-pempti-sti-thessalo"> εξέφρασε ο Πρωθυπουργός Κυριάκος Μητσοτάκης</a>, με δήλωση του μετά την τελετή παρουσίασης του σήματος, λέγοντας πως έχουμε μια κεντρική ταυτότητα για τα μακεδονικά προϊόντα που παραπέμπει στο ένδοξο και χαράσσει το δρόμο για ένα πιο φωτεινό μέλλον.</p>
      <p>Σημείωσε πως ο ίδιος είχε δεσμευτεί να αντιμετωπίσει τις αρνητικές συνέπειες της Συμφωνίας των Πρεσπών υποστηρίζοντας τους επαγγελματικούς φορείς της Βορείου Ελλάδος προκειμένου να κατοχυρώσουν μια ενιαία συλλογική ταυτότητα για τα μακεδονικά προϊόντα και είπε ότι το εμπορικό σήμα που παρουσιάστηκε και θα κατατεθεί άμεσα στο Ευρωπαϊκό Γραφείο επιτυγχάνει αυτό το σκοπό.</p>
      <p>Ο Πρωθυπουργός συνεχάρη όλους τους φορείς που συνεργάστηκαν για τη δημιουργία του σήματος και ευχήθηκε να είναι «τυχερό και καλοτάξιδο». «Ο Σύνδεσμος Εξαγωγέων Βορείου Ελλάδος παρουσιάζει σήμερα το καινούριο συλλογικό σήμα το οποίο θα συνοδεύει από εδώ και στο εξής τα μακεδονικά προϊόντα και τις μακεδονικές υπηρεσίες σε όλα τα μήκη και σε όλα τα πλάτη του κόσμου», δήλωσε στους δημοσιογράφους ο κ. Μητσοτάκης και συνέχισε: «Είχα δεσμευτεί ότι θα αντιμετωπίσουμε τις αρνητικές συνέπειες της Συμφωνίας των Πρεσπών υποστηρίζοντας τους επαγγελματικούς φορείς της Βορείου Ελλάδος, ώστε να κατοχυρώσουμε μία ενιαία συλλογική ταυτότητα η οποία θα ξεχωρίζει τα προϊόντα τα οποία θα παράγονται από εδώ και στο εξής στη μακεδονική γη. Και πιστεύω ότι αυτό το καλαίσθητο σήμα παρουσιάζεται σήμερα και το οποίο και άμεσα θα κατατεθεί στο Ευρωπαϊκό Γραφείο επιτυγχάνει αυτό το σκοπό. Είμαι σίγουρος ότι είναι ένα σήμα το οποίο θα αγκαλιαστεί από όλους τους παραγωγούς της Μακεδονίας, καλύπτει και τις τρεις περιφέρειες, της Ανατολικής Μακεδονίας και Θράκης, της Κεντρικής Μακεδονίας και της Δυτικής Μακεδονίας, θα υποστηριχθεί από τις επιχειρήσεις και θα μας δώσει τη δυνατότητα να έχουμε μια κεντρική ταυτότητα για τα μακεδονικά προϊόντα και μια ταυτότητα η οποία παραπέμπει στο ένδοξο παρελθόν μας, αλλά, ταυτόχρονα, χαράσσει και με αυτοπεποίθηση το δρόμο για ένα πιο αισιόδοξο, για ένα πιο φωτεινό μέλλον. Συγχαρητήρια σε όλους τους φορείς που συνεργάστηκαν για αυτό το σήμα. Εύχομαι να είναι τυχερό και καλοτάξιδο».</p>
      <figure>
        <img src="http://media.enikos.gr/data/photos/684316_254706f313-beb927be0fcc6b02.jpg"/>
      </figure>
      <figure>
        <img src="http://media.enikos.gr/data/photos/684316_c719108fb6-924a1007fe776f76.jpg"/>
      </figure>
      <figure>
        <img src="http://media.enikos.gr/data/photos/684316_d87f077cca-a2e5fbecfbc9f726.jpg"/>
      </figure>
      <figure>
        <img src="http://media.enikos.gr/data/photos/684316_4f46a442aa-86eddfcf6d1f7d72.jpg"/>
      </figure>
      <p>Πηγή: ΑΠΕ-ΜΠΕ</p>
      <p>Πηγή ΦΩΤΟ: thestival.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/684148/synantiseis-mitsotaki-me-zaef-kai-borisof-simera-sti-thessaloniki%0A%20%20%20%20%0A"/>
        <a href="http://www.enikos.gr/politics/684082/synantiseis-mitsotaki-me-zaef-kai-borisof-tin-pempti-sti-thessalo%0A%20%20%20%20%0A"/>
        <a href="http://www.enikos.gr/politics/683721/epikairi-erotisi-tsipra-gia-tin-ora-tou-prothypourgou%0A%20%20%20%20%0A"/>
        <a href="http://www.enikos.gr/politics/683533/mitsotakis-dievrynoume-ti-schesi-mas-me-tin-kina-si-tzinpingk-oi-%0A%20%20%20%20%0A"/>
        <a href="http://www.enikos.gr/politics/683525/si-tzinpingk-sti-synantisi-me-ton-mitsotaki-pistevo-oti-i-synerga%0A%20%20%20%20%0A"/>
        <a href="http://www.enikos.gr/politics/683453/apo-ton-ianouario-tou-2020-o-kyriakos-tha-elenchei-online-tin-pro%0A%20%20%20%20%0A"/>
        <a href="http://www.enikos.gr/politics/683388/to-scholio-tou-kke-gia-ti-synentefxi-tou-kyriakou-mitsotaki%0A%20%20%20%20%0A"/>
        <a href="http://www.enikos.gr/politics/683252/mitsotakis-tha-teleiosoume-oristika-kai-ametaklita-me-tin-enchori%0A%20%20%20%20%0A"/>
        <a href="http://www.enikos.gr/politics/683076/gia-breakfast-sto-kavouri-ti-tha-syzitithei-sti-synantisi-mitsota%0A%20%20%20%20%0A"/>
      </related>
    </article>
  </body>
</html>