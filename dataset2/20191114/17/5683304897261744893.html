<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/14/virat-kohli-asks-crowd-to-cheer-for-mohammed-shami.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T17:11:00+00:00"/>
    <meta property="og:title" content="എനിക്കല്ല, ഷമിക്കുവേണ്ടി ആർത്തുവിളിക്കൂ; ആരാധകരെ ‘തിരുത്തി’ കോലി - വിഡിയോ"/>
    <meta property="og:description" content="ഇൻഡോർ∙ ഇന്ത്യ–ബംഗ്ലദേശ് ഒന്നാം ക്രിക്കറ്റ് ടെസ്റ്റിനിടെ തനിക്കായി ആർത്തുവിളിച്ച ആരാധകരെ, ഷമിക്കുവേണ്ടി കയ്യടിക്കാൻ പ്രോത്സാഹിപ്പിക്കുന്ന ഇന്ത്യൻ.Indian Cricket Team. India Vs Bangladesh. Cricket Live Score. Malayalam Cricket News. Virat Kohli. Mohammed Shami. Indore Cricket Test. ഇൻഡോർ ക്രിക്കറ്റ് ടെസ്റ്റ്. ഹോൽക്കർ സ്റ്റേഡിയം. വിരാട് കോലി. മുഹമ്മദ് ഷമി. ഇന്ത്യ–ബംഗ്ലദേശ്.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>എനിക്കല്ല, ഷമിക്കുവേണ്ടി ആർത്തുവിളിക്കൂ; ആരാധകരെ ‘തിരുത്തി’ കോലി - വിഡിയോ</h1>
      <address><time datetime="2019-11-14T17:11:00+00:00">14 Nov 2019, 17:11</time> by <a rel="author">മനോരമ ലേഖകൻ</a></address>
      <p>ഇൻഡോർ∙ ഇന്ത്യ–ബംഗ്ലദേശ് ഒന്നാം ക്രിക്കറ്റ് ടെസ്റ്റിനിടെ തനിക്കായി ആർത്തുവിളിച്ച ആരാധകരെ, ഷമിക്കുവേണ്ടി കയ്യടിക്കാൻ പ്രോത്സാഹിപ്പിക്കുന്ന ഇന്ത്യൻ നായകൻ വിരാട് കോലിയുടെ വിഡിയോ വൈറലാകുന്നു. മത്സരത്തിൽ ടോസ് നേടിയ ബംഗ്ലദേശ് ബാറ്റു ചെയ്യുമ്പോഴാണ് സംഭവം. ഇൻഡോർ ഹോൽക്കർ സ്റ്റേഡിയം തിങ്ങിനിറഞ്ഞെത്തിയ ആരാധകർ ഇന്ത്യയുടെ ബോളിങ് പ്രകടനത്തിൽ ആവേശഭരിതരായി ‘കോലി, കോലി’ എന്നാർത്തുവിളിച്ചപ്പോഴാണ് ഷമിക്കുവേണ്ടി ആർത്തുവിളിക്കാനാവശ്യപ്പെട്ട് കോലി ആരാധകരെ തിരുത്തിയത്.</p>
      <p>മത്സരത്തിന്റെ ഒന്നാം ദിനമായ ഇന്ന് രണ്ടാം സെഷന്‍ അവസാനിക്കുന്നതിനു തൊട്ടുമുൻപാണ് സംഭവം. ചായയ്ക്കു പിരിയുന്നതിനു തൊട്ടുമുൻപുള്ള ഓവർ ബോൾ ചെയ്തത് മുഹമ്മദ് ഷമി. ഓവറിലെ അഞ്ചാം പന്തിൽ ബംഗ്ലദേശിന്റെ ടോപ് സ്കോററായ മുഷ്ഫിഖുർ റഹിമിനെ ഷമി ക്ലീൻ ബോൾ ചെയ്തു. ഇന്ത്യൻ താരങ്ങൾ വിക്കറ്റ് ആഘോഷിക്കുന്നതിനിടെയാണ് വിരാട് കോലിക്കായി ഗാലറിയിൽനിന്ന് ആർപ്പുവിളികൾ ഉയർന്നത്. ഇതോടെ ഗാലറിക്കു നേരെ തിരിഞ്ഞ കോലി, മുഹമ്മ് ഷമിയെ ചൂണ്ടിക്കാട്ടി അദ്ദേഹത്തിനായി കയ്യടിക്കാൻ ആരാധകരോട് ആവശ്യപ്പെട്ടു. താനെന്തു ചെയ്തിട്ടാണ് തന്റെ പേരിൽ ആർപ്പുവിളിക്കുന്നതെന്നും കോലി ആരാധകർക്കു നേരെ ആംഗ്യം കാണിക്കുന്നത് വിഡിയോയിൽ കാണാം.</p>
      <p>ഇതോടെ ആരാധകർ ഒന്നടങ്കം ‘ഷമി, ഷമി’ എന്നാർത്തുവിളിച്ചു. ആരാധകരുടെ ആവേശത്തിൽനിന്ന് പ്രചോദിതനായാകണം, തൊട്ടടുത്ത പന്തിലും വിക്കറ്റ് വീഴ്ത്തിയാണ് ഷമി പ്രതികരിച്ചത്! കോലിയുടെ നിസ്വാർഥമായ നടപടിക്ക് തൊട്ടടുത്ത പന്തിൽ തന്നെ പ്രതിഫലം! കാവ്യനീതിയെന്നല്ലാതെ എന്തു പറയാൻ. നേരിട്ട ആദ്യ പന്തിൽത്തന്നെ മൊസാദേക് ഹുസൈനെ ഷമി എൽബിയിൽ കുരുക്കുകയായിരുന്നു.</p>
      <figure>
        <iframe data-src="https://twitter.com/AkshayxVirat/status/1194903056141279232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ഇതോടെ ഏഴിന് 140 റൺസ് എന്ന നിലയിൽ തകർന്ന ബംഗ്ലദേശ് 150 റൺസിന് ഓൾഔട്ടാവുകയും ചെയ്തു. അവസാന അഞ്ചു വിക്കറ്റുകൾ വെറും 10 റൺസിനിടെയാണ് ബംഗ്ലദേശിന് നഷ്ടമായത്. 13 ഓവറിൽ 27 റൺസ് വഴങ്ങി മൂന്നു വിക്കറ്റ് പിഴുത ഷമി തന്നെ ഇന്ത്യൻ വേട്ടക്കാരിൽ ഒന്നാമനുമായി.</p>
      <p>
        <b>English Summary: Virat Kohli Asks Crowd to Cheer For Mohammed Shami During 1st Test Between India-Bangladesh at Indore</b>
      </p>
    </article>
  </body>
</html>