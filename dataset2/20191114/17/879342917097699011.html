<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/pogljad/ekonomika/vizyt-misiyi-mvf-ukrayinu-yaki-pytannya-ne-vyrisheni-ta-bude-kredytom"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T17:41:13+00:00"/>
    <meta property="og:title" content="Візит місії МВФ в Україну: які питання не вирішені та що буде з кредитом"/>
    <meta property="og:description" content="Місія Міжнародного валютного фонду відновила роботу в Україні у четвер, 14 листопада. Про те, які питання залишаються невирішеними, поговорили з експертами."/>
  </head>
  <body>
    <article>
      <h1>Візит місії МВФ в Україну: які питання не вирішені та що буде з кредитом</h1>
      <address><time datetime="2019-11-14T17:41:13+00:00">14 Nov 2019, 17:41</time> by <a rel="author">Ярослав Жаліло</a></address>
      <p>
        <b>Наразі Україна не має гострої та термінової потреби в залученні кредиту МВФ. Таку думку в коментарі «Слово і Діло» озвучив президент Центру антикризових досліджень Ярослав Жаліло.</b>
      </p>
      <p>Економіст припустив, що під час переговорів з представниками МВФ можуть порушувати питання, які пов'язані з оздоровленням банківської системи. За його словами, зависла значна частина непрацюючих кредитів, зокрема щодо ПриватБанку. МВФ стурбований подальшою долею цих кредитів, банку, зазначив він.</p>
      <p>Жаліло не виключив, що в МВФ захочуть прояснити ситуацію з цього питання.</p>
      <p>За його словами, можливо, йтиметься про ринок землі.</p>
      <p>«<i>Це не пряма функція Фонду, але в рамках загальної програми реформ вони можуть приєднатися</i>», – уточнив Ярослав Жаліло.</p>
      <p>Економіст додав, що також є перелік технічних питань, які стосуються прозорості банківської інформації тощо.</p>
      <p>«<i>Вочевидь, будуть питання щодо антикорупційної політики. Фонд надає Україні кошти і повинен бути впевнений, що гроші використають за цільовим призначенням. Антикорупційні реформи завжди були серед індикаторів, які розглядалися МВФ</i>», – прокоментував Жаліло.</p>
      <related>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
      </related>
      <p>На його погляд, немає однозначної впевненості в тому, що до кінця року Міжнародний валютний Фонд надасть Україні гроші.</p>
      <p>Жаліло звернув увагу, що коли Україна гостро потребувала фінансування, Фонд «закривав очі» на недосконале виконання якихось зобов'язань. Економіст зазначив, що наразі спостерігається певна стабілізація гривні, НБУ наповнює золотовалютні резерви.</p>
      <p>«<i>Забезпечити обслуговування наших зобов'язань ми в змозі й без термінового залучення грошей МВФ. Фонд бачить, що гострої необхідності в коштах поки немає, а значить, є можливість натиснути на Україну, щоб ми все-таки дотримувалися зобов'язань</i>», – пояснив Жаліло.</p>
      <p>Економіст уточнив, що також важливо врахувати фактор зміни керівництва МВФ. У цьому форматі можуть апелювати, що новому керівництву потрібно розібратися в ситуації.</p>
      <p>«<i>Зміни, які відбуваються в рамках Фонду, можуть також впливати на ухвалення рішень</i>», – констатував Ярослав Жаліло.</p>
      <p>Раніше в ЗМІ з'явилася інформація, що МВФ відклав транш для України, оскільки його члени, побоюються, що президент Володимир Зеленський не поверне виведених з українських банків активів. Прем'єр-міністр Олексій Гончарук цю інформацію спростував.</p>
      <p>Скільки коштів Україна отримала від МВФ за період незалежності – на <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku">інфографіці</a>.</p>
      <p>Також пропонуємо згадати, <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom">яким був курс долара, ціни на продукти та основні економічні показники на момент обрання Зеленського</a> президентом.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/14/novyna/ekonomika/ukrayinu-povernulasya-misiya-mvf"/>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
        <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom"/>
        <a href="https://www.slovoidilo.ua/2019/11/07/novyna/polityka/dyskusiyi-shhodo-novoyi-prohramy-spivpraczi-ukrayinoyu-tryvayut-mvf"/>
      </related>
    </article>
  </body>
</html>