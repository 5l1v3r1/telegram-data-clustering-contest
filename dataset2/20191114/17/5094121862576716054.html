<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/ceske-drahy-a-regiojet-posili-kvuli-demonstraci-sobotni-vlaky-do-prahy-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T17:33:00+00:00"/>
    <meta property="og:title" content="České dráhy a RegioJet posílí kvůli demonstraci sobotní vlaky do Prahy"/>
    <meta property="og:description" content="Největší železniční dopravci budou v sobotu v souvislosti s připravovanou demonstrací v Praze na Letné posilovat své spoje. České dráhy navýší kapacity přibližně o 1000 míst k sezení, vozy navíc bude přidávat i RegioJet. Zájem je především o dopolední linky z Moravy do hlavního města a rovněž opačným směrem večer. Vyplývá to z vyjádření dopravců. Zvláštní vlaky vypraveny nejspíš nebudou."/>
  </head>
  <body>
    <article>
      <h1>České dráhy a RegioJet posílí kvůli demonstraci sobotní vlaky do Prahy</h1>
      <address><time datetime="2019-11-14T17:33:00+00:00">14 Nov 2019, 17:33</time> by <a rel="author">ČTK</a></address>
      <p>Na pražské Letné se v sobotu uskuteční další protest proti premiérovi Andreji Babišovi (ANO) a ministryni spravedlnosti Marii Benešové (za ANO).</p>
      <p>Podle mluvčího Českých drah Petra Šťáhlavského se dá očekávat nejvíce cestujících na linkách ze severní a střední Moravy do Prahy v ranních a dopoledních hodinách. Místa v pendolinech jsou například už vyprodaná. Další nápor pasažérů by měl přijít v opačném směru večer po skončení demonstrace. Mimo exponované časy je jízdenek dostatek.</p>
      <figure>
        <img src="https://g.denik.cz/63/66/smichov-nadr-990x658_denik-150-3x2.jpg"/>
      </figure>
      <aside>
        <a href="https://prazsky.denik.cz/z-regionu/modernizace-trate-z-prahy-do-berouna-vlaky-pojedou-rychlosti-140-km-hod-20191114.html">Modernizace tratě z Prahy do Berouna. Vlaky pojedou rychlostí 140 km/hod Přečíst článek ›</a>
      </aside>
      <p>Podle mluvčího jde většinou o linky, které v běžných dnech nejsou tolik vytížené. Vedle toho ovšem dopravce vlaky také posílí, a to zhruba o 12 vozů navíc. To by mělo navýšit počet míst k sezení zhruba o 1000 sedadel. Zvláštní vlak, který státní dopravce vypravil při poslední demonstraci na Letné v červnu, tentokrát neplánuje.</p>
      <h3>Leo Express navýšení kapacit nechystá</h3>
      <p>Vyprodané jsou i některé vlakové spoje RegioJetu. Rovněž u soukromého dopravce jde zejména o linky z Moravy do Prahy na sobotní ráno. RegioJet bude proto stejně jako v jiných dnech, kdy je zvýšená poptávka, posilovat kapacitu o další vozy. Ty by měly přinést stovky míst navíc. "V případě potřeby nasadíme do provozu kapacity, které máme k dispozici, abychom co nejvíce vyšli vstříc zvýšené poptávce po cestování," řekl mluvčí dopravce Aleš Ondrůj.</p>
      <p>Leo Express navýšení kapacit nechystá. Podle mluvčího Emila Sedlaříka jsou víkendové spoje vytížené, což je však podle něj tradiční stav. "Cestující nicméně u Leo Expressu stále místa najdou," dodal.</p>
      <figure>
        <img src="https://g.denik.cz/63/65/metro-ilustracni2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/dopravni-podnik-demonstrace-letna-metro-oslavy-omezi-listopad-tramvaje-20191114.html">Praha posílí kvůli protestu na Letné metro, oslavy 17. listopadu omezí tramvaje Přečíst článek ›</a>
      </aside>
      <p>Výraznou změnu u víkendových spojů ve svém rezervačním systému nezaznamenal ani autobusový dopravce FlixBus. "Přepravní kapacity proto neplánujeme navyšovat" uvedla mluvčí firmy Martina Čmielová.</p>
      <p>Demonstrace, kterou pořádá spolek Milion chvilek, se koná tuto sobotu na Letenské pláni od 14.00. Navazuje na protesty, které se uskutečnily v Praze i dalších částech republiky od dubna do června. Akce tehdy vyvrcholily na Letné protestem, kterým byl největší od roku 1989.</p>
      <p>Podle organizátorů na něj dorazilo čtvrt milionu lidí, podle operátora T-Mobile 283 tisíc lidí, policie hovořila o zhruba 200 000 lidí. Pořadatelé demonstrace vyčítají premiérovi zapletení do dotační kauzy Čapí hnízdo, kritizují i výměnu ministra spravedlnosti, což vnímají jako Babišovy snahy ovlivňovat v kauze justici.</p>
      <figure>
        <img src="https://g.denik.cz/63/5b/praha-otevreni-lavka-zeleznicni-most-12_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zeleznicni-most-praha-doporuceni-klokneruv-ustav-oprava-rizika-szdc-20191114.html">Železniční most zbourejte, doporučili odborníci. Jiné řešení přináší rizika Přečíst článek ›</a>
      </aside>
    </article>
  </body>
</html>