<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684319/grafeio-proypologismou-se-thetiki-katefthynsi-kineitai-i-oikonomi"/>
    <meta property="og:site_name" content="enikos.gr"/>
    <meta property="article:published_time" content="2019-11-14T17:54:00+00:00"/>
    <meta property="og:title" content="Γραφείο Προϋπολογισμού: Σε θετική κατεύθυνση κινείται η οικονομία - Ποιοι είναι οι κίνδυνοι για το 2020"/>
    <meta property="og:description" content="Η ελληνική οικονομία συνεχίζει να κινείται σε θετική κατεύθυνση, αναφέρει η έκθεση του Γραφείου Προϋπολογισμού του Κράτους στη Βουλή..."/>
  </head>
  <body>
    <article>
      <h1>Γραφείο Προϋπολογισμού: Σε θετική κατεύθυνση κινείται η οικονομία - Ποιοι είναι οι κίνδυνοι για το 2020</h1>
      <address>
        <time datetime="2019-11-14T17:54:00+00:00">14 Nov 2019, 17:54</time>
      </address>
      <p>Η ελληνική οικονομία συνεχίζει να κινείται σε θετική κατεύθυνση, αναφέρει η έκθεση του <a href="https://www.enikos.gr/economy/651208/grafeio-proypologismou-efiktos-o-stochos-gia-to-pleonasma-me-tis-%CE%93%CF%81%CE%B1%CF%86%CE%B5%CE%AF%CE%BF%CF%85%20%CE%A0%CF%81%CE%BF%CF%8B%CF%80%CE%BF%CE%BB%CE%BF%CE%B3%CE%B9%CF%83%CE%BC%CE%BF%CF%8D">Γραφείου Προϋπολογισμού</a> του Κράτους στη Βουλή για τις εξελίξεις στην ελληνική οικονομία το τρίτο τρίμηνο του 2019, την οποία παρουσίασε σήμερα ο επικεφαλής του Γραφείου Φραγκίσκος Κουτεντάκης.</p>
      <p>Ο ρυθμός μεγέθυνσης διατηρείται, η ανεργία μειώνεται και οι αμοιβές αυξάνονται, τόνισε. Επιπρόσθετα, πρόσθεσε το εξωτερικό ισοζύγιο παραμένει σχετικά ισορροπημένο παρά τους ταχύτερους ρυθμούς μεγέθυνσης της ελληνικής οικονομίας σε σχέση με τους εμπορικούς της εταίρους. Λιγότερο ενθαρρυντική είναι η εξέλιξη του πληθωρισμού που κινείται κοντά σε μηδενικά επίπεδα υποδεικνύοντας αργούσα παραγωγική δυναμικότητα".</p>
      <p>Η έκθεση διαπιστώνει, μεταξύ άλλων, ότι στο δημοσιονομικό μέτωπο έχουν μειωθεί οι κίνδυνοι και ότι θα επιτευχθεί ο στόχος για πρωτογενές πλεόνασμα 3,5% του ΑΕΠ. Διαπιστώνονται, ωστόσο, προσθέτει, κάποιες αβεβαιότητες σε ότι αφορά προβλέψεις αύξησης των εσόδων και μείωσης των δαπανών που αντισταθμίζουν τις προβλεπόμενες μειώσεις φόρων στον προϋπολογισμό του 2020 και συνιστάται επαγρύπνηση για την ανάγκη τυχόν διορθώσεων.</p>
      <p>Παράλληλα, το Γραφείο εκφράζει επιφυλάξεις για τη σκοπιμότητα του μέτρου της χορήγησης φορολογικής κατοικίας σε αλλοδαπούς που προβλέπει το νέο φορολογικό νομοσχέδιο, με την έννοια ότι εισάγει προνομιακή φορολογική μεταχείριση για όσους κάνουν χρήση του μέτρου.</p>
      <p>"Λιγότερα ενθαρρυντικά" χαρακτηρίζει η έκθεση τα στοιχεία τόσο για τις ληξιπρόθεσμες οφειλές του δημοσίου προς τους ιδιώτες τόσο και αυτές των οφειλετών του δημοσίου. Και οι δύο κατηγορίες σημείωσαν αύξηση, η οποία ωστόσο, όπως σημειώνεται, μπορεί να οφείλεται και σε εποχικούς παράγοντες.</p>
      <p>
        <b>Οφειλές προς το δημόσιο</b>
      </p>
      <p>Από τα στοιχεία της έκθεσης προκύπτει ότι το τρίτο τρίμηνο του έτους σημειώθηκε αύξηση των οφειλετών του δημοσίου κατά 38.920 φυσικά και νομικά πρόσωπα εκ των οποίων τα 32.455 οφείλουν κάτω από 500 ευρώ. Από τα άτομα αυτά, ωστόσο, τα 12.581 είναι οφειλέτες με χρέη μικρότερα από 1 ευρώ. Το σύνολο των οφειλετών με χρέη κάτω από 1 ευρώ ανέρχονται σε 257.923.</p>
      <p>Το σύνολο των οφειλετών του δημοσίου το τρίτο τρίμηνο ανήλθε σε 4.351.315 ενώ οι συνολικές οφειλές στα 104,915 δισ ευρώ. Το μεγαλύτερο μέρος της αύξησης ( κατά 1,823 δισ ευρώ) που σημείωσε το σύνολο των οφειλών το τρίτο τρίμηνο φέτος σε σχέση με το αντίστοιχο τρίμηνο πέρυσι οφείλεται στην αύξηση των χρεών όσων οφείλουν ποσά άνω του 1 εκατ. ευρώ. Τα χρέη τους αυξήθηκαν κατά 993,9 εκατ. ευρώ και ο αριθμός τους κατά 225 άτομα.</p>
      <related>
        <h4>σχετικά άρθρα</h4>
        <a href="http://www.enikos.gr/economy/682742/ebrd-i-anaptyxi-tis-ellinikis-oikonomias-anamenetai-na-enischythe%0A%20%20%20%20%0A"/>
        <a href="http://www.enikos.gr/economy/679023/epimenei-to-dnt-kopste-syntaxeis-kai-aforologito%0A%20%20%20%20%0A"/>
        <a href="http://www.enikos.gr/economy/678315/dnt-chamilonei-ton-pichi-gia-tin-anaptyxi-tis-ellinikis-oikonomia%0A%20%20%20%20%0A"/>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/684177/ti-provlepei-i-ypourgiki-apofasi-gia-ti-chrysi-viza-pote-kai-ypo-%0A%20%20%20%20%0A"/>
        <a href="http://www.enikos.gr/economy/684164/oles-oi-allages-gia-ta-afthaireta-ti-ischyei-gia-ta-prostima-ti-p%0A%20%20%20%20%0A"/>
        <a href="http://www.enikos.gr/economy/684075/chatzidakis-gia-tin-ilektrokinisi-stochos-mas-einai-na-akolouthis%0A%20%20%20%20%0A"/>
        <a href="http://www.enikos.gr/economy/684136/wall-street-ekleise-choris-safi-katefthynsi%0A%20%20%20%20%0A"/>
      </related>
    </article>
  </body>
</html>