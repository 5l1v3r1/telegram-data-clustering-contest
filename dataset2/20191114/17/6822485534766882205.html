<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T17:17:00+00:00"/>
    <meta property="og:title" content="عمار حکیم به سفیر آمریکا: مشکلات عراق باید بدون دخالت خارجی حل شود"/>
    <meta property="og:description" content="به گزارش فارس، «متیو تولر» سفیر آمریکا در عراق، پیش از ظهر امروز (پنجشنبه) در بغداد با سید «عمار الحکیم» رهبر جریان حکمت ملی عراق دیدار و گفت‌و‌گو کرد."/>
  </head>
  <body>
    <article>
      <h1>عمار حکیم به سفیر آمریکا: مشکلات عراق باید بدون دخالت خارجی حل شود</h1>
      <address>
        <time datetime="2019-11-14T17:17:00+00:00">14 Nov 2019, 17:17</time>
      </address>
      <p>سید «عمار الحکیم» رهبر جریان حکمت ملی عراق در گفت‌و‌گو با سفیر آمریکا در بغداد، به او گفت که مشکلات باید بدون دخالت خارجی و کاملا به دست عراقی‌ها حل و فصل شود.</p>
      <p>به گزارش فارس، «متیو تولر» سفیر آمریکا در عراق، پیش از ظهر امروز (پنجشنبه) در بغداد با سید «عمار الحکیم» رهبر جریان حکمت ملی عراق دیدار و گفت‌و‌گو کرد.</p>
      <p>به نوشته وبگاه «السومریه نیوز»، عمار الحکیم در این دیدار، گفت که جریان حکمت ملی در کسوت اپوزیسیون، اقدامات و گام‌های دولت برای پاسخ‌گویی به خواسته‌های معترضان را زیر نظر دارد و هرگونه راه‌حلی برای تمامی بحران‌ها باید کاملا عراقی باشد.</p>
      <p>او با تأکید بر اهمیت حمایت از معترضان و لزوم فراهم‌سازی شرایط برای برگزاری اعتراضات مسالمت‌‌آمیز، خواستار برخورد و محاکمه حمله‌کنندگان به تظاهرات‌کنندگان شد.</p>
      <p>در مقابل «متیو تولر» نیز مدعی شد که کشورش برای خواسته عراقی‌ها و توانایی آنها در حل مشکلات داخلیشان احترام قائل است. وی همچنین گفت که موضع مرجعیت عالی عراق در خصوص لزوم عدم دخالت دولت‌ها در امور داخلی قابل احترام و قدردانی است.</p>
      <p>سفیر آمریکا روز گذشته (چهارشنبه) نیز با «اسامه النجیفی» رئیس اسبق پارلمان عراق دیدار کرد و پس از آن النجیفی در صفحه توئیتر خود از توافق با العبادی و ایاد علاوی برای برکناری «عادل عبدالمهدی» و برگزاری انتخابات زودهنگام در عراق خبر داد.</p>
    </article>
  </body>
</html>