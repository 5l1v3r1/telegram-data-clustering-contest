<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/dnevi-grmenja-v-milanu-pasa-za-oci-247107"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T17:03:00+00:00"/>
    <meta property="og:title" content="Dnevi grmenja v Milanu, paša za oči"/>
    <meta property="og:description" content="Milanski salon je največji salon motociklov in motociklistične opreme v Evropi. Razstavljalo je več kot 1800 blagovnih znamk iz 43 držav. Sejemska novost je bila možnost preizkusa različnih elek..."/>
  </head>
  <body>
    <article>
      <h1>Dnevi grmenja v Milanu, paša za oči</h1>
      <h2>Na največjem motosalonu v Evropi je razstavljajo več kot 1800 blagovnih znamk; evropski in azijski proizvajalci so pokazali prototipe in novosti, kozmetične popravke ter e-motocikle.</h2>
      <address><time datetime="2019-11-14T17:03:00+00:00">14 Nov 2019, 17:03</time> by <a rel="author">Jan Jolič Lieven</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1614068.jpg"/>
          <figcaption>Nova, močnejša honda africa twin</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1614069.jpg"/>
          <figcaption>Svetovni javnosti se je prvič pokazal kawasaki Z900. FOTOgrafije: Jan Jolič Lieven</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1614070.jpg"/>
          <figcaption>Suzuki je ponosno razkril novega V-stroma 1050.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1614072.jpg"/>
          <figcaption>Yamaha je prenovila model tracer 700.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1614073.jpg"/>
          <figcaption>Cestni potovalni BMW F 900 XR</figcaption>
        </figure>
      </slideshow>
      <p>Milanski salon je največji salon motociklov in motociklistične opreme v Evropi. Razstavljalo je več kot 1800 blagovnih znamk iz 43 držav. Sejemska novost je bila možnost preizkusa različnih električnih koles.</p>
      <h3>Novosti iz Evrope</h3>
      <p>Največ je pokazal nemški BMW, ki je po uspešni in dobro sprejeti cestno-terenski seriji F (F750/F850 GS) razkril cestno potovalno različico z oznako F 900 R in XR. Agregat je 895-kubični dvovaljnik v dveh različicah z močjo 70 kW (95 KM) ali 77 kW (105 KM). Serijske so led-luči in tft-zaslon, veliko opreme bo za doplačilo. Osnovni model naj bi v Italiji stal malce manj kot devet evrskih tisočakov.</p>
      <blockquote>310 KM razvije hiperšportni kawasaki H2.</blockquote>
      <p>Pri Ducatiju je veliko zanimanja strokovne javnosti požel prototip iz njihove uspešne podznamke Scrambler. Gre za enduro motocikel desert X, ki bo nared za sezono 2021/22, najprej v izvedenki s 1100 kubičnimi centimetri. Preostali evropski proizvajalci (KTM, Husqvarna, Triumph, MV Agusta, skupina Piaggio) so pokazali obstoječe modele, ki so jim namenili blažjo kozmetično prenovo.</p>
      <h3>Japonska ofenziva</h3>
      <figure>
        <img src="https://www.slovenskenovice.si/images/slike/2019/11/08/1614069.jpg"/>
        <figcaption>Svetovni javnosti se je prvič pokazal kawasaki Z900. FOTOgrafije: Jan Jolič Lieven</figcaption>
      </figure>
      <p>Honda je predstavila novo africo twin, ki je zdaj močnejša, njen pogonski agregat ima 1084 cm3 in razvije okroglih 100 konjev. Novinka je lažja, z boljšim navorom, njena različica adventure sports pa ima možnost elektronskega nadzora vzmetenja. Vse različice imajo led-luči ter velik tft-zaslon, ki podpira povezavo s storitvama apple car play in android auto. Da, tukaj je Honda prva.<br/>Kawasaki je imel veliko novosti. Evropsko predstavitev so doživeli njegov retro cestni klasik W800 (773 cm3, 52 KM), športni cestni ninja 650 (649 cm3 in 68 KM) in H2 – hiperšportni cestni motocikel (998 cm3 in kar 310 KM). Svetovni javnosti je bil prvič pokazan Kawasaki Z900 (948 cm3, 125 KM).<br/><br/>Suzuki je ponosno razkril novega V-stroma 1050. Na voljo bo v treh stopnjah opreme – 1050, XT in XT adventure. Nov 1037-kubični dvovaljni motor ima 106 konjskih moči. Luči so serijske v led-tehnologiji, kvadratni sprednji žaromet pa so si sposodili pri novi katani. Namesto klasičnega merilnika tudi tu kraljuje velik tft-zaslon.<br/><br/>Yamaha je pripravila dve pravi novosti: prenovila je model tracer 700, ki zaradi sprednje dvojne led-luči spominja na ducatije. Motor ima 698 kubičnih centimetrov, razvije največjo moč 72 konjev in ima certifikat euro 5. Nov je tudi športni skuter T max 560 (562 cm3 in 46 KM) z zajetnim seznamom opreme in elektronike.</p>
      <h3>Od Američanov do Akrapoviča</h3>
      <figure>
        <img src="https://www.slovenskenovice.si/images/slike/2019/11/08/1614070.jpg"/>
        <figcaption>Suzuki je ponosno razkril novega V-stroma 1050.</figcaption>
      </figure>
      <p>Harley Davidson je že lani predstavil električni motocikel livewire, letos pa so samo malce prenovili modelsko paleto. Tajvanski Kymco je predstavil električni motocikel revONEX s podatkom, da do stotice pospeši v 3,9 sekunde in da je končna hitrost okoli 200 km/h. Impresivno! Velikan med proizvajalci skuterjev Sym je v Milanu predstavil tri novince: maxsym 400i E5, symphony in fiddle. Vsi trije bi znali biti zanimivi tudi za slovensko tržišče.<br/><br/>Slovenske barve je zastopalo podjetje Akrapovič, ki je bilo lepo predstavljeno v osrednjem delu salona, kjer smo lahko videli zmagovalne dirkalne motorje iz različnih kategorij, ki brnijo z njihovimi izpuhi. Opazili smo tudi podjetje Mitas (nekoč Sava), ki svoje izdelke širi v vse kategorije dvo- in trokoles. Letos so program pnevmatik razširili še na ponudbo za e-kolesa. Jan Jolič Lieven</p>
    </article>
  </body>
</html>