<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741630"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:35:00+00:00"/>
    <meta property="og:title" content="คณะสงฆ์ชายแดนใต้รุกตั้งสมาคมความมั่นคงพุทธศาสนา"/>
    <meta property="og:description" content="รศูนย์พิทักษ์พระพุทธศาสนาแห่งประเทศไทย ห่วง ปัญหาความไม่สงบในพื้นที่สามจังหวัดชายแดนใต้ รุก ตั้งสมาคมความมั่นคงพุทธศาสนา"/>
  </head>
  <body>
    <article>
      <h1>คณะสงฆ์ชายแดนใต้รุกตั้งสมาคมความมั่นคงพุทธศาสนา</h1>
      <address>
        <time datetime="2019-11-14T08:35:00+00:00">14 Nov 2019, 08:35</time>
      </address>
      <p>
        <b>รศูนย์พิทักษ์พระพุทธศาสนาแห่งประเทศไทย ห่วง ปัญหาความไม่สงบในพื้นที่สามจังหวัดชายแดนใต้ รุก ตั้งสมาคมความมั่นคงพุทธศาสนา</b>
      </p>
      <p>วันนี้ (14 พ.ย.) พระครูปลัดกวีวัฒน์  รองเลขาธิการศูนย์พิทักษ์พระพุทธศาสนาแห่งประเทศไทย เปิดเผยว่า เมื่อเร็วๆนี้ ได้ติดตามพระธรรมกิตติเมธี (เกษม สฺญญโต) กรรมการมหาเถรสมาคม(มส.) ประธานศูนย์พิทักษ์ฯ ร่วมพิธีพระราชทานเพลิงศพ ชุดรักษาความปลอดภัยหมู่บ้าน (ชรบ.) ลำพะยา จำนวน 9 ราย  ที่เสียชีวิตจากเหตุการณ์ความไม่สงบในจังหวัดชายแดนภาคใต้ ที่วัดสิริปุณณาราม หรือ วัดลำพะยา ต.ลำพะยา อ.เมือง จ.ยะลา โดยพระธรรมกิตติเมธี ได้กล่าวธรรมสังเวคกถา แสดงความเสียใจ และให้กำลังใจกับญาติผู้เสียชีวิตจากเหตุการณ์ในครั้งนี้ และตนยังได้พบกับพระสิริจริยาลังการ (ชรัช อุชุจาโร) เจ้าอาวาสวัดตานีนรสโมสร จ.ปัตตานี เจ้าคณะจ.ปัตตานี ทำให้ทราบว่าขณะนี้คณะสงฆ์และชาวพุทธในพื้นที่ชายแดนภาคใต้กำลังอยู่ในระหว่างการจัดตั้งสมาคมเพื่อความมั่นคงของพระพุทธศาสนาในจังหวัดชายแดนภาคใต้ด้วย<br/><br/>พระสิริจริยาลังการ กล่าวว่า สมาคมเพื่อความมั่นคงในพระพุทธศาสนาจังหวัดชายแดนภาคใต้ เป็นการรวมตัวกันของคณะสงฆ์ สมาคมชาวพุทธ สำนักงานพระพุทธศาสนาจังหวัด(พศจ.) ในพื้นที่ 5 จังหวัดชายแดนภาคใต้ ศูนย์อำนวยการบริหารจังหวัดชายแดนภาคใต้ (ศอ.บต.) กองอำนวยการรักษาความมั่นคงภายในราชอาณาจักร (กอ.รมน.) และมหาวิทยาลัยมหาจุฬาลงกรณราชวิทยาลัย (มจร.) วิทยาลัยสงฆ์ปัตตานี โดยขณะนี้อยู่ระหว่างการยื่นขอจดทะเบียนจัดตั้งสมาคมฯ<br/> <br/> </p>
    </article>
  </body>
</html>