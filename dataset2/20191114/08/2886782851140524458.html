<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/14/rivalist-kaphat-a-facebook-es-a-twitter"/>
    <meta property="og:site_name" content="euronews"/>
    <meta property="article:published_time" content="2019-11-14T08:05:45+00:00"/>
    <meta property="og:title" content="Riválist kaphat a Facebook és a Twitter"/>
    <meta property="og:description" content="A Wikipédia alapítója hónapok hosszú tervezgetése után szerdán útjára bocsájtotta a közösségi oldalak riválisának szánt új weblapot."/>
  </head>
  <body>
    <article>
      <h1>Riválist kaphat a Facebook és a Twitter</h1>
      <address><time datetime="2019-11-14T08:05:45+00:00">14 Nov 2019, 08:05</time> by <a rel="author">MTI </a></address>
      <p>Jimmy Wales, a <a href="https://hu.wikipedia.org/wiki/Kezd%C5%91lap">Wikipédia</a> nevű internetes lexikon társalapítója hosszú hónapok tervezgetése után megindította a Facebook és a Twitter riválisának szánt internetes közösségi portált.</p>
      <p>Wales szinte titokban, már pár héttel ezelőtt megindította a <a href="https://wt.social/">WT:Social</a> nevű portált, de csak szerdán számolt be róla a nyilvánosság előtt.</p>
      <p>Az 53 éves internetes vállalkozó újságíróknak elmondta: a Facebook és a Twitter felületessége késztette egy új fórum beindítására, s azt reméli, az új portál "legyőzi" majd a szerinte kattintásvadász és félrevezető hírekkel megtűzdelt Facebookot. Úgy fogalmazott: az emberek "torkig vannak az ócska hírekkel és az álhírekkel".</p>
      <p>Az új szolgáltatás lehetővé teszi a felhasználóknak, hogy cikkekhez, elemzésekhez, információkhoz vezető linkeket osszanak meg, beszélgetéseket és vitákat nyissanak. A politikától a műszaki újdonságokig és a méhészetig mindenről lehet szólni, és mindenhez lehet hozzászólni. A hírek áramlása a Facebookon megjelenő hírfolyamhoz hasonló, de csak formailag. Míg például a Facebookon azok a bejegyzések kerülnek az élre, amelyet a legtöbben osztanak meg vagy kommentálnak, a WT:Social a legfrissebb híreket helyezi az élre. A tervek szerint nemsokára bővülnek is a szolgáltatások: egy gomb megnyomásával a felhasználók javasolhatnak majd értékes, minőségi tartalmakat.</p>
      <p>Az új közösségi média működtetésére Wales új céget hozott létre, amelynek semmiféle kapcsolata nincs a Wikipédiával. Az üzleti modell azonban az internetes lexikontól származik: a WT:Social a felhasználók adományaira épít annak érdekében, hogy elkerülje hirdetések közzétételét. Jimmy Wales meggyőződése szerint ugyanis a tartalmak minőségi romlásáért és a közösségi média vitatható vagy egyenesen rossz irányaiért a reklámok a felelősek.</p>
      <p>"A közösségi médiát működtető vállalatok üzleti modellje a reklámok miatt eléggé problematikus" - fogalmazott Wales szerdán. Alapítója szerint a WT:Social nem lesz különösebben jövedelmező, de fenntartható marad. A működtető csapat kis létszámú: kevés adminisztrátorból és néhány fejlesztőből áll. Az október óta működő új közösségi médiának eddig csak mintegy 50 ezer látogatója van, szemben a Facebook kétmilliárdos táborával. Wales szerint a cél utolérni és meghaladni a Facebook látogatottságát.</p>
    </article>
  </body>
</html>