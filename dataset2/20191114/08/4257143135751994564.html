<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/varhelyi-oliver-meghallgatasa-nem-kapok-utasitasokat-a-magyar-kormanytol"/>
    <meta property="og:site_name" content="infostart"/>
    <meta property="article:published_time" content="2019-11-14T08:19:00+00:00"/>
    <meta property="og:title" content="Várhelyi Olivér meghallgatása: nem kapok utasításokat a magyar kormánytól"/>
    <meta property="og:description" content="Az Európai Unió szomszédjaként Törökország is szóba került a magyar biztosjelölt csütörtöki meghallgatásán az Európai Parlament külügyi bizottságában. A magyar aspiráns a bővítési és szomszédságpolitikai portfólió várományosa. Cikkünk frissül."/>
  </head>
  <body>
    <article>
      <h1>Várhelyi Olivér meghallgatása: nem kapok utasításokat a magyar kormánytól</h1>
      <address><time datetime="2019-11-14T08:19:00+00:00">14 Nov 2019, 08:19</time> by <a rel="author">Infostart / InfoRádió</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/14/nem-ment-at-varhelyi-oliver-a-csutortoki-meghallgatason"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/14/ujabb-korben-kerdezik-a-magyar-biztosjeloltet"/>
        <a href="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas"/>
        <a href="https://infostart.hu/kulfold/2019/11/08/varhelyi-oliver-megkapta-a-biztosi-vizsgabeosztast"/>
      </related>
      <h3>Az Európai Unió szomszédjaként Törökország is szóba került a magyar biztosjelölt csütörtöki meghallgatásán az Európai Parlament külügyi bizottságában. A magyar aspiráns a bővítési és szomszédságpolitikai portfólió várományosa. Cikkünk frissül.</h3>
      <p>A kommunista Magyarországon született, ma pedig már egy sikeres Magyarország építéséért harcol - mondta az Európai Parlament külügyi bizottsági meghallgatásán Várhelyi Olivér magyar biztosjelölt, aki a szomszédság- és bővítéspolitikai biztosi posztra pályázik. Az ülés negyed óra késéssel kezdődött, és 15 percnyi angol bemutatkozás után Várhelyi Olivér kérdésekre válaszolt.</p>
      <p>A magyar biztosjelölt elmondta, számára fontos a hídképzés az Európai Tanács, az Európai Bizottság és az Európai Parlament között, a szomszédságpolitikában pedig a fenntartható fejlődés híve. Utóbbi kapcsán</p>
      <blockquote>a Balkánra tekintettel elmondta, fontos kapcsolatokat építene és tartana fenn helyi civilekkel, illetve fontosnak nevezte, hogy független legyen a sajtó.</blockquote>
      <p>Ugyanakkor a fenntartható fejlődésnek szerinte az is része, hogy az Európai Unió maga hiteles legyen.</p>
      <p>Felszólalásában több országot is érintett,</p>
      <p>
        <mark>Törökországra kitérve például elmondta, elmozdult az európai értékektől,</mark>
      </p>
      <p>provokatív és illegális fellépést folytat a közel-keleten, ám bonyolítja az országgal való kapcsolattartást, hogy most is olyan migránsok sokaságát tartja fel, akik Európa felé vennék az irányt.</p>
      <h4>Előadása után kérdezz-felelek várt Várhelyi Olivérre</h4>
      <p>Felvetődött a Magyarországgal szembeni jogállamisági eljárás kérdése is, hogy emellett miként kéri számon ezeket a kérdéseket más országokon a jogállamisági kérdéseket. Erre válaszul elmondta,</p>
      <blockquote>ő ezzel kapcsolatban nem kap utasításokat a magyar kormánytól, kizárólag az európai uniós alapértékek mentén tevékenykedik.</blockquote>
      <p>Biztosjelölti meghallgatásán Várhelyi Olivér elmondta, a közel-kelettel és Afrikával való kapcsolattartás ugyancsak fontos lenne számára mint szomszédságpolitikai biztos. Kérdésre válaszolva többször is megerősítette, hogy munkáját nem kormányzati függésben végzi, nem befolyásolják a budapesti kormány nyilatkozatai, szóljanak azok akár az illiberális demokrácia építéséről.</p>
      <p>Szerinte nem kell választani az Európai Unió mélyítése és szélesítése között, és minden országot a saját érdemei szerint kell elbírálni. Tevékenységében szorosan együttműködne Josep Borrell spanyol külügyi biztossal.</p>
      <p>Várhelyi Olivér szólt Ukrajna területi integritása és szuverenitása mellett is, Törökországgal kapcsolatban viszont - a ciprusi és szíriai tevékenység miatt - szankciók kiszabását is kilátásba helyezte.</p>
      <p>A magyar biztosjelölt szereplését 14 órakor már ki is értékelik, és az EP külügyi bizottsága 24 órán belül "nem nyilvános levélben" továbbítja álláspontját arról, hogy Várhelyi Olivér megfelelt-e.</p>
      <p><a href="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas">Mint arról az Infostart is beszámolt</a>, Várhelyi Olivér kedden minden probléma nélkül tovább jutott át az EP jogi bizottságának szűrőjén, a testület nem állapított meg összeférhetetlenséget az érdekeltségeivel kapcsolatban. Az első magyar biztosjelölt, Trócsányi László a jelölés ezen szakaszában bukott el.</p>
      <p>
        <i>Nyitókép: MTI/EPA/Olivier Hoslet</i>
      </p>
    </article>
  </body>
</html>