<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158342_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-14T08:46:00+00:00"/>
    <meta property="og:title" content="Тервел: Моята цел е да се развивам и да вървя нагоре"/>
    <meta property="og:description" content="Михаил Таков остава треньор на по-малкия брат Пулев"/>
  </head>
  <body>
    <article>
      <h1>Тервел: Моята цел е да се развивам и да вървя нагоре</h1>
      <address><time datetime="2019-11-14T08:46:00+00:00">14 Nov 2019, 08:46</time> by <a rel="author">Велизар Антов</a></address>
      <p>Михаил Таков ще продължи да бъде треньор на Тервел Пулев. <br/><br/>Избираният два пъти за №1 в България специалист ще води подготовката на бронзовия медалист от Лондон 2012 в полутежка категория и за следващия му мач на професионалния ринг.<br/><br/>Тево ще боксира в основната битка на галавечерта на 14 декември в Пловдив. Съперникът му в зала "Колодрума" все още не е обявен, но се очаква мачът да бъде за интерконтиненталния пояс на WВА. <br/><br/>В момента той е притежание на Ричард Риакпори, който обаче ще го оваканти, за да преследва титлата на Великобритания.<br/><br/>Таков бе в ъгъла на Тервел за мача му с Кай Курзава в Германия миналата седмица. Пулев нокаутира опитния представител на домакините още в първия рунд, след като го прати два пъти в нокдаун за по-малко от 3 минути. Той бе напътстван от Таков и за срещата с Леонардо Бруцезе в "Арена Армеец" миналата година, когато отново ликува с нокаут, този път във втория рунд.<br/><br/>"Продължаваме работа с Мишо Таков. Той не е временен вариант, не виждам причина да бъде такъв. Доволен съм от победата над Курзава. Опитен боксьор с 38 победи на професионалния ринг. Очаквах по-оспорван мач, защото преди две години се изправи срещу Влодарчик и загуби в четвъртия рунд, но ми се отвори възможност да приключа бързо срещата и го направих. Разбира се, и аз искам по-силни съперници, за да вървя напред и да ставам по-силен. Но всичко е много относително. Когато боксьорът е подготвен отлично, тогава противникът му може да изглежда по-слаб, но това да не е така. Моята цел е да се развивам и да вървя нагоре. Това бе стъпка в правилната посока, след като 6 месеца не се бях качвал на ринга. Очаквайте тепърва още по-добри мачове от мен", сподели Тервел, който ще замине след две седмици за Германия, където ще продължи подготовката си за галавечерта в "Колодрума".</p>
    </article>
  </body>
</html>