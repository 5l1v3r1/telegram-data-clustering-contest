<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/sprava-vab-banku-sud-obiraye-zapobizhniy-zahid-pisaruku-yogo-priyshli-pidtrimati-fiala-gusovskiy-lavrenchuk-50053435.html"/>
    <meta property="og:site_name" content="НВ"/>
    <meta property="article:published_time" content="2019-11-14T08:11:00+00:00"/>
    <meta property="og:title" content="Суд сьогодні обере запобіжний захід Писаруку у справі VAB Банку. Його прийшли підтримати Фіала, Гусовський, Климов"/>
    <meta property="og:description" content="Почалося засідання Вищого антикорупційного суду, який сьогодні обере запобіжний захід ексзаступнику голови Нацбанку, голові правління Райффайзен Банку Аваль Олександру Писаруку."/>
  </head>
  <body>
    <article>
      <h1>Суд сьогодні обере запобіжний захід Писаруку у справі VAB Банку. Його прийшли підтримати Фіала, Гусовський, Климов</h1>
      <h2>Почалося засідання Вищого антикорупційного суду, який сьогодні обере запобіжний захід ексзаступнику голови Нацбанку, голові правління Райффайзен Банку Аваль Олександру Писаруку.</h2>
      <address>
        <time datetime="2019-11-14T08:11:00+00:00">14 Nov 2019, 08:11</time>
      </address>
      <p>Він є одним з десяти підозрюваних у справі про заволодіння 1,2 млрд грн стабілізаційного кредиту, наданого Нацбанком у 2014 році VAB Банку.</p>
      <p>Засідання було призначено на 9.30. У будівлі суду перебувають виконавчий директор Європейської Бізнес Асоціації Анна Дерев’янко, президент Американської торговельної палати в Україні Андрій Гундер, ексглава Райффайзен Банку Аваль Володимир Лавренчук, гендиректор інвесткомпанії Dragon Capital Томаш Фіала, депутат Київради, ресторатор Сергій Гусовський, співвласник Нової пошти В’ячеслав Климов, власниця компанії Фармак Філя Жебровська. До суду прийшли також перший заступник голови Нацбанку Катерина Рожкова, директор департаменту фінстабільності НБУ Віталій Ваврищук, ексдиректор департаменту монетарної політики і економічного аналізу Нацбанку, заступник міністра економіки Сергій Ніколайчук. Підтримати Писарука прийшов і колишній перший заступник голови Центрального Банку РФ Сергій Алексашенко. Незадовго після початку засідання було оголошено технічну перерву на 30 хвилин.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/094/big/ab9298341ae64154f80ab3f3e324805a.png?stamp=20191114105227&amp;q=85&amp;output=jpg&amp;bg=white"/>
        <figcaption>Фото: Петр Шевченко / НВ</figcaption>
      </figure>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/093/big/99f958da2b80b9edd11bad4fac567ec2.png?stamp=20191114104245&amp;q=85&amp;output=jpg&amp;bg=white"/>
        <figcaption>Сергей Гусовский, Андрей Гундер, Владимир Лавренчук / Фото: Петр Шевченко / НВ</figcaption>
      </figure>
      <p>Спеціалізована антикорупційна прокуратура <a href="https://nv.ua/ukr/biz/finance/sprava-vab-banku-prokuratura-vimagaye-zaareshtuvati-pisaruka-novini-ukrajini-50053276.html">просить заарештувати Писарука</a>.</p>
      <p>Нагадаємо, у справі про заволодіння 1,2 млрд грн стабкредиту, наданого Нацбанком у 2014 році VAB Банку, 10 підозрюваних. Серед них — голова правління Райффайзен Банку Аваль Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, екс-директор гендпартаменту банківського нагляду НБУ Алла Шульга, ексвласник VAB Банку Олег Бахматюк, ексглава правління банку Денис Мальцев. Шести підозрюваним суд вже обрав запобіжний захід.</p>
      <p>В НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, що передавалася в заставу Нацбанку, завищили майже в 25 разів шляхом складання підроблених звітів про оцінку, відзначили в Бюро.</p>
      <p>21 листопада 2014 року Нацбанк визнав VAB Банк неплатоспроможним. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>