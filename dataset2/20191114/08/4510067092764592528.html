<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/jos-big-brother-regulamentul-privind-datele-personale-ii-pune-pe-vecini-cap-in-cap-in-privinta-camerelor-de-supraveghere-152782.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T08:50:00+00:00"/>
    <meta property="og:title" content="Jos Big Brother! Regulamentul privind datele personale îi pune pe vecini cap în cap în privinţa camerelor de supraveghere"/>
    <meta property="og:description" content="Celebrul regulament GDPR, pentru protecţia datelor personale, dă bătăi serioase de cap Asociaţiei de Proprietari Speranţa, de pe strada Aluminei din Oradea. Asociaţia a primit un avertisment de la Autoritatea Naţională de Supraveghere a Prelucrării Datelor cu Caracter Personal, pe motiv că a montat camere de supraveghere în bloc fără acordul locatarilor."/>
  </head>
  <body>
    <article>
      <h1>Jos Big Brother! Regulamentul privind datele personale îi pune pe vecini cap în cap în privinţa camerelor de supraveghere</h1>
      <address>
        <time datetime="2019-11-14T08:50:00+00:00">14 Nov 2019, 08:50</time>
      </address>
      <figure>
        <img src="https://www.ebihoreanul.ro/modules/news/files/camere-de-supraveghere-generic-131119.jpg"/>
        <figcaption>foto generic, ziaruldeiasi.ro</figcaption>
      </figure>
      <p>Celebrul regulament GDPR, pentru protecţia datelor personale, dă bătăi serioase de cap Asociaţiei de Proprietari Speranţa, de pe strada Aluminei din Oradea. Asociaţia a primit un avertisment de la Autoritatea Naţională de Supraveghere a Prelucrării Datelor cu Caracter Personal, pe motiv că a montat camere de supraveghere în bloc fără acordul locatarilor.</p>
      <p>În imobilul cu pricina există patru camere de supraveghere, una în faţa scării, iar trei în hol, montate chiar la cererea locatarilor din bloc. Decizia a fost luată într-o şedinţă a asociaţiei, cu majoritate de voturi, dar un vecin nemulţumit a reclamat la Bucureşti că el nu şi-a dat acordul pentru a fi filmat oricând intră şi iese din imobil.</p>
      <p>ANSPDC i-a dat dreptate şi a transmis asociaţiei că trebuie să obţină acordul tuturor locatarilor, ceea ce este cam imposibil, pentru că unii proprietari de apartamente sunt mutaţi în străinătate, iar vecinul cu pricina oricum nu va fi de acord.</p>
      <p>Aşa că, probabil, asociaţia va fi obligată să demonteze camerele, ceea ce, desigur, îi nemulţumeşte pe ceilalţi locatari, care au votat "pentru" şi care au suportat şi cheltuiala. Dar uite că nu tot timpul cine dă banul comandă...</p>
    </article>
  </body>
</html>