<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/the-friendship-tour-lee-child-ken-follett-jojo-moyes-e-kate-mosse-incontrano-il-loro-pubblico/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T08:06:00+00:00"/>
    <meta property="og:title" content="The Friendship Tour: Lee Child, Ken Follett, Jojo Moyes e Kate Mosse incontrano il loro pubblico"/>
    <meta property="og:description" content="The Friendship Tour vedrà coinvolti gli autori Lee Child, Ken Follett, Jojo Moyes e Kate Mosse in uno speciale incontro con il pubblico."/>
  </head>
  <body>
    <article>
      <h1>The Friendship Tour: Lee Child, Ken Follett, Jojo Moyes e Kate Mosse incontrano il loro pubblico</h1>
      <address><time datetime="2019-11-14T08:06:00+00:00">14 Nov 2019, 08:06</time> by <a rel="author">Mabelle Sasso</a></address>
      <p>In occasione di <b>Bookcity Milano</b> si terrà presso il Teatro Carcano la tappa italiana del <b>The Friendship Tour</b> , dove quattro rock star della letteratura britannica incontreranno e si confronteranno con i propri lettori. A calcare il palcoscenico del prestigioso teatro milanese saranno gli scrittori<b> Lee Child</b>, <b>Ken Follett</b>, <b>Jojo Moyes</b> e <b>Kate Mosse</b>.</p>
      <figure>
        <img src="https://www.tomshw.it/images/images/2019/11/the-friendship-tour-62804.jpg"/>
      </figure>
      <p>Le quattro superstar della letteratura moderna si faranno latrici di un <b>messaggio di amicizia e unione</b> che li vuole indissolubilmente legati all’Europa, nonostante il divorzio politico dalla Ue da parte della Gran Bretagna.<br/>L’evento avrà luogo nell’ambito di Bookcity Milano, evento in cui la lettura e i libri vengono diffusi per tutta l’area urbana di Milano in una serie di incontri, laboratori, letture, mostre e spettacoli in cui viene promossa l’offerta culturale della città.</p>
      <p>In un momento di instabilità politica, in cui il mondo vive questi anni con confusione e divisione, i quattro autori sentono il bisogno di esternare sentimenti di <b>appartenenza</b> alla comunità europea, dichiarando con una voce sola che il compito degli scrittori è quello di continuare a celebrare ciò che unisce le persone: le loro storie sono <b>storie europee</b> e la loro storia è la storia dell’Europa.</p>
      <p>Child, Follett, Moyes e Mosse discuteranno del loro lavoro, degli autori a cui si ispirano e del grande <b>desiderio condiviso</b> di restare europei, nonostante tutto.<br/>The Friendship Tour sarà un evento inedito, che offrirà la possibilità di incontrare questi quattro autori riuniti e che avrà lo scopo di <b>celebrare il potere della narrazione</b>, forza primordiale in grado di instaurare un legame tra le persone, capace di valicare ogni confine.<br/>Al termine del dibattito sarà previsto un momento di domande e risposte con il pubblico.</p>
      <p>The Friendship Tour si svolgerà nell’ambito di Bookcity Milano domenica <b>17 novembre</b> alle ore 11 presso il <b>Teatro Carcano</b>.<br/>L’ingresso è gratuito, <b>previo ritiro del biglietto</b> d’ingresso che può essere ritirato presso il botteghino del Teatro Carcano, in Corso di Porta Romana, 63 oppure riservandolo online su <a href="https://www.eventbrite.it/e/biglietti-bookcity-2019-the-friendship-tour-76297633275?aff=ebdssbdestsearch">Eventbrite</a>.</p>
      <p>The Friendship Tour è organizzato da <b>Fane Productions</b>, agenzia di comunicazione londinese ed è patrocinato dagli editori che hanno tradotto i quattro autori: per la tappa italiana <b>Mondadori</b>, <b>Longanesi</b> e <b>Newton Compton</b>.</p>
      <blockquote>Potete trovare La città dei labirinti senza fine, di Kate Mosse in vendita su Amazon a <a href="https://toms.it/2mmYx">questo link</a>.</blockquote>
    </article>
  </body>
</html>