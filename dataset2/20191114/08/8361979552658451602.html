<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/pristayko-poperednya-data-normandskoji-zustrichi-shvalena-novini-ukrajini-50053449.html"/>
    <meta property="og:site_name" content="НВ"/>
    <meta property="article:published_time" content="2019-11-14T08:48:00+00:00"/>
    <meta property="og:title" content="Пристайко: Попередня дата нормандської зустрічі схвалена, чекаємо відповіді РФ"/>
    <meta property="og:description" content="Очільник МЗС Вадим Пристайко заявив, що Україна, Німеччина та Франція схвалили попередню дату нормандської зустрічі та чекають відповіді Росії."/>
  </head>
  <body>
    <article>
      <h1>Пристайко: Попередня дата нормандської зустрічі схвалена, чекаємо відповіді РФ</h1>
      <h2>Очільник МЗС Вадим Пристайко заявив, що Україна, Німеччина та Франція схвалили попередню дату нормандської зустрічі та чекають відповіді Росії.</h2>
      <address>
        <time datetime="2019-11-14T08:48:00+00:00">14 Nov 2019, 08:48</time>
      </address>
      <p>Про це Пристайко заявив в інтерв'ю <a href="https://www.bbc.com/ukrainian/features-50393138?xtor=AL-73-%5Bpartner%5D-%5Bnv.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D">ВВС Україна.</a></p>
      <p>За словами міністра, всі умови для проведення самміту Україна виконала — провела розведення та погодила формулу Штайнмайєра. Інших вимог немає, тож тепер Росія має погодитися на зустріч.</p>
      <p>«Дата, яка обговорюється всіма чотирма сторонами, є. Питання в тому, наскільки вона зручна… Я думаю, що до кінця цього року, адже всі погодилися. Німецькі та французькі колеги пропонують конкретну дату, яка їх влаштовує, ми заявили, що вона нас теж влаштовує, чекаємо відповіді від четвертої сторони», — зазначив міністр.</p>
      <p>Пристайко додав, що місцем зустрічі може бути Париж, або Берлін, бо «для нас немає значення».</p>
      <p>«Ми розраховуємо на чітку розмову, щоб прийти і сказати: що ви реально хочете від нас. На таку розмову розраховує Володимир Зеленський», — стверджує міністр.</p>
      <p>При цьому Пристайко відверто визнав, що чекати прориву на цих переговорах не варто. Лідери зберуться, поговорять та схвалять комюніке. Його проєкт попередньо вже погодили.</p>
      <p>РФ назвала умовою для проведення нормандської зустрічі розведення сил та засобів на Донбасі.</p>
      <p>Розведення сил та засобів відбулося в Золотому, а також у Богданівці та Петрівському.</p>
      <p>МЗС України розраховувало на проведення нормандського саміту в жовтні-листопаді.</p>
      <p>Однак, у Кремлі наразі наполягають, що дата проведення зустрічі лідерів нормандської четвірки все ще не визначена.</p>
      <p>За словами спікера президента РФ <a href="https://nv.ua/ukr/world/geopolitics/kreml-pro-zustrich-putina-i-zelenskogo-normandskiy-format-novini-rosiji-50053005.html">Дмитра Пєскова, «зустріч Володимира Путіна з Володимиром Зеленським заради лише зустрічі є безглуздою».</a></p>
    </article>
  </body>
</html>