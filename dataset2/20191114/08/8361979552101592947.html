<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/erdogan-zayaviv-trampu-pro-ganebniy-krok-ssha-detali-50053443.html"/>
    <meta property="og:site_name" content="НВ"/>
    <meta property="article:published_time" content="2019-11-14T08:28:00+00:00"/>
    <meta property="og:title" content="Ердоган на зустрічі з Трампом назвав «ганебним» визнання геноциду вірмен Палатою представників США"/>
    <meta property="og:description" content="Президент Туреччини Реджп Ердоган назвав «ганебним кроком» визнання Палатою представників США геноциду вірмен в Османській імперії."/>
  </head>
  <body>
    <article>
      <h1>Ердоган на зустрічі з Трампом назвав «ганебним» визнання геноциду вірмен Палатою представників США</h1>
      <h2>Президент Туреччини Реджп Ердоган назвав «ганебним кроком» визнання Палатою представників США геноциду вірмен в Османській імперії.</h2>
      <address>
        <time datetime="2019-11-14T08:28:00+00:00">14 Nov 2019, 08:28</time>
      </address>
      <p>Таку заяву він зробив під час зустрічі з американським президентом Дональдом Трампом, повідомляє <a href="https://www.radiosvoboda.org/a/news-erdogan-vyznannya-henocydu-virmen/30270683.html">Радіо Свобода</a>.</p>
      <p>«Резолюції, прийняті Палатою представників США, кидають тінь на турецько-американські відносини і викликають неприйняття у нашого народу. Про події, які відбулися 104 роки тому, рішення повинні приймати не політики, а історики», - зазначив Ердоган.</p>
      <p>Він додав, що Туреччина готова до «діалогу».</p>
      <p>«Туреччина стоїть на позиції необхідності діалогу, відкритої дискусії та дебатів. І ми озвучили свої пропозиції американській стороні – взаємно відкрити архіви та сформувати історичну комісію. Я вірю, що Сенат виведе Сполучені Штаті з цього порочного кола, яке стало наслідком резолюції Палати представників», - сказав Ердоган.</p>
      <p>Нагадаємо, Палата представників у Конгресі США прийняла резолюцію <a href="https://nv.ua/ukr/world/geopolitics/u-ssha-viznali-genocid-virmen-shcho-ce-znachit-50050570.html">про офіційне визнання масового вбивства вірмен в Османській імперії геноцидом</a>.</p>
      <p>У 1915 році сотні тисяч вірмен загинули під час масової депортації з Анатолії. Багато істориків називають цифру в 1,5 мільйони жертв.</p>
      <p>Туреччина визнає, що багато вірмен, які жили на території Османської імперії, були вбиті в зіткненнях з османськими збройними силами під час Першої світової війни і після неї. Однак в той же час Анкара заявляє, що загальне число загиблих вірмен не перевищує 300 тисяч. Турецька влада також не визнає, що цілеспрямоване вбивство вірмен здійснювалося за наказом Османської імперії.</p>
    </article>
  </body>
</html>