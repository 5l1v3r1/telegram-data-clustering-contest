<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ua.news/ru/golovne-zi-statystyky-diyalnosti-system-perekazu-koshtiv-v-ukrayini-za-9-misyatsiv-2019-roku-v-dynamitsi-za-ostanni-4-roky/"/>
    <meta property="og:site_name" content="UA.NEWS"/>
    <meta property="article:published_time" content="2019-11-14T08:42:38+00:00"/>
    <meta property="og:title" content="Головне зі статистики діяльності систем переказу коштів в Україні за 9 місяців 2019 року в динаміці за останні 4 роки"/>
    <meta property="og:description" content="Головне зі статистики діяльності систем переказу коштів в Україні за 9 місяців 2019 року в динаміці за останні 4 роки На минулому тижні НБУ оприлюднив статистичні дані, щодо підсумків діяльності систем переказу коштів в Україні за 9 місяців 2019 року.Так, станом на 01.10.2019 року на території України надавали послуги 37 систем переказу коштів, з яких: …"/>
  </head>
  <body>
    <article>
      <h1>Головне зі статистики діяльності систем переказу коштів в Україні за 9 місяців 2019 року в динаміці за останні 4 роки</h1>
      <address><time datetime="2019-11-14T08:42:38+00:00">14 Nov 2019, 08:42</time> by <a rel="author">Антонина Мурашко</a></address>
      <p>Головне зі статистики діяльності систем переказу коштів в Україні за 9 місяців 2019 року в динаміці за останні 4 роки</p>
      <p>На минулому тижні НБУ оприлюднив статистичні дані, щодо підсумків діяльності систем переказу коштів в Україні за 9 місяців 2019 року.Так, станом на 01.10.2019 року на території України надавали послуги 37 систем переказу коштів, з яких:</p>
      <ul>
        <li> 30 систем створених резидентами,</li>
        <li>7 систем створених нерезидентами.</li>
      </ul>
      <p>За результатами аналізу діяльності систем переказу коштів протягом дев’яти місяців чотирьох років (2016–2019) можна зробити декілька суттєвих висновків.</p>
      <p>
        <b>Перекази в межах України</b>
      </p>
      <p>Всього за 9 місяців 2019 року за допомогою систем переказу коштів, створених як резидентами, так і нерезидентами в межах України переказали 139,85 млн грн. (5 311 млн дол). Це 73,16% від загальної суми переказів.</p>
      <p>Обсяг переказів в межах України за  9 місяців 2019 року суттєво зростав, і ця динаміка простежується за інші роки. Порівняно з  9 місяцями 2018 року ринок переказів зріс більш ніж на 32,2%, порівняно з  9 місяцями 2017 року – більш ніж на 67%. Якщо ж порівняти з 9 місяцями 2016 року, то фіксується двократне зростання.</p>
      <p>Крім того, поступово зростала частка переказів в межах України в загальній сумі переказів: від 54,6% за 9 місяців 2016 року до 73,16% за 9 місяців 2019 року.</p>
      <p>Зростання обсягів переказів коштів у межах України протягом 2016–2019 років здійснювалося за рахунок появи нових систем переказу коштів, створених небанківськими установами (НФУ), та їх учасників. За 4 роки в Україні їх з’явилось аж вісім.</p>
      <p>Обсяг переказів у межах України за 9 місяців 2019 року, здійснених з використанням систем переказу коштів, створених резидентами, становив 5 310 млн дол. США в еквіваленті (99,99% від загального обсягу переказів у межах України).</p>
      <p>Серед систем переказу коштів, створених резидентами, 89% переказів здійснювалася з використанням систем, створених НФУ, і лише 11% від усіх переказів здійснювалося через банківські системи.</p>
      <p>Майже половина всіх переказів у межах України, як в розрізі учасників платіжних систем, так і в розрізі платіжних систем  (43,1%, або 2 288,6 млн дол. США в еквіваленті) здійснена ТОВ «ПОСТ ФІНАНС» «FORPOST».</p>
      <p>
        <b>Транскордонні перекази</b>
      </p>
      <p>Україна була і поки залишається країною-реципієнтом міжнародних переказів. За останні 9 місяців сума коштів, отриманих в Україні з використанням міжнародних систем переказу коштів, у шість разів перевищує суму коштів, відправлених за її межі. Проте цей показник зменшується, оскільки за 9 місяців 2016 року, ми спостерігали семикратний розрив.</p>
      <p>Транскордонні перекази у цьому році здійснювалися переважно з використанням систем, створених нерезидентами. Загальний обсяг переказів з використанням цих систем становив 94,7% від загального обсягу транскордонних переказів.</p>
      <p>
        <b>Перекази в Україну</b>
      </p>
      <p>За 9 місяців 2019 року за допомогою систем переказу коштів, створених як резидентами, так і нерезидентами, в Україну переказали 1 673 млн дол. – це 23,05% від загальної суми переказів. Обсяг переказів в Україну за  9 місяців 2019 року зменшився, порівняно з  9 місяцями 2016 року на 10,8%.</p>
      <p>Крім того, зменшилась й частка переказів в Україну в загальній сумі переказів, а саме з 39,8% за 9 місяців 2016 року до 23,1% за 9 місяців 2019 року. Найбільший обсяг переказів в Україну надходив з США (18%), Ізраїлю (14%) та Італії (9%).</p>
      <p>
        <b>Перекази за межі України</b>
      </p>
      <p>За 9 місяців 2019 року за допомогою систем переказу коштів, створених як резидентами, так і нерезидентами за межі України переказали 275 млн дол (3,79% від загальної суми переказів).</p>
      <p>Обсяг переказів за межі України за  9 місяців 2019 року незначно збільшився, порівняно з  9 місяцями 2016 року – на 2,6%.</p>
      <p>Топ країн, з які переказували: Російська Федерація (31%), Грузія (11%), Азербайджан та Китай (по 6%).</p>
      <p>
        <b>Про Western Union як лідера</b>
      </p>
      <p>Лідером за переказами як в Україну, так і з неї залишається  Western Union (62% та 77% відповідно). Крім того, частка Western Union в сумі транскордоних переказів за 4 роки значно збільшилась (40% та 32% відповідно). Зростання, звісно ж, зумовлене санкціями РНБО щодо системи  «Золотая Корона» та інших російських систем («ANELIK», «BLIZKO», «Колибри» (стара назва – «Блиц»), «ЮНИСТРИМ», «Международные «Денежные Переводы ЛИДЕР»). Частка «Золотої Корони» в 2016 року складала біля 24% та 31% відповідно, тому для Western Union це стало шансом захопити лідерську позицію.</p>
    </article>
  </body>
</html>