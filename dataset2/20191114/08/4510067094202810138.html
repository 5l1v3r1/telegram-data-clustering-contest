<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-41/asistentul-oradenilor-sase-liceeni-vor-sa-i-scuteasca-printr-o-aplicatie-pe-cetateni-de-drumuri-la-primarie-152777.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T08:01:00+00:00"/>
    <meta property="og:title" content="Asistentul orădenilor: Şase liceeni vor să-i scutească, printr-o aplicaţie, pe cetăţeni de drumuri la Primărie (FOTO)"/>
    <meta property="og:description" content="Obişnuiţi deja să-şi facă cumpărăturile de acasă ori să plătească facturile de pe telefon, oamenii se aşteaptă, pe bună dreptate, să rezolve şi probleme birocratice fără a umbla pe la instituţiile publice. Tocmai de aceea, şase adolescenţi orădeni au creat aplicaţia Citizen Assistant (Asistentul Cetăţeanului), menită să ghideze cetăţenii în procedurile birocratice. Tinerii vor să-şi dezvolte aplicaţia în aşa fel încât ea să poată fi implementată şi de Primăria Oradea."/>
  </head>
  <body>
    <article>
      <h1>Asistentul orădenilor: Şase liceeni vor să-i scutească, printr-o aplicaţie, pe cetăţeni de drumuri la Primărie (FOTO)</h1>
      <address><time datetime="2019-11-14T08:01:00+00:00">14 Nov 2019, 08:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/02-echipa-aplicatie.jpg"/>
          <figcaption>PE PODIUM. Aplicaţia Citizen Assistant le-a adus liceenilor orădeni premiul III la un concurs regional de IT, la care au participat zeci de echipe de elevi din Cluj, Bihor, Sibiu, Mureş, Braşov şi Maramureş</figcaption>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_4.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_5.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_6.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_7.jpg"/>
        </figure>
        <figure>
          <img src="https://www.ebihoreanul.ro/modules/news/files/asistentul-Oradean-14112019_1.jpg"/>
        </figure>
      </slideshow>
      <p>
        <b>Dincolo de a fi o ambiţie a autorităţilor, digitalizarea serviciilor publice este o necesitate pentru cetăţeni. Obişnuiţi deja să-şi facă cumpărăturile de acasă ori să plătească facturile de pe telefon, oamenii se aşteaptă, pe bună dreptate, să rezolve şi probleme birocratice fără a umbla pe la instituţiile publice.</b>
      </p>
      <p>Tocmai de aceea, şase adolescenţi orădeni au creat aplicaţia Citizen Assistant (Asistentul Cetăţeanului), menită să ghideze cetăţenii în procedurile birocratice. Tinerii vor să-şi dezvolte aplicaţia în aşa fel încât Primăria Oradea să o poată implementa, iar locuitorii oraşului să nu mai meargă în Palatul Administrativ decât în vizită...</p>
      <p>
        <b>Viitorii IT-işti</b>
      </p>
      <p>Cei şase elevi care au creat Asistentul Cetăţeanului - Diana Zaha (17 ani), Vlad Gherghel (18 ani), Daniel Sasu (15 ani), Ioana Baciu (17 ani), Paul Horvath (18 ani), Dragoş Tomoioagă (15 ani) - învaţă cu toţii la Colegiul Naţional Mihai Eminescu, în clase de matematică-informatică. Profesorii le-au propus să formeze o echipă după ce au aflat de concursul "Descoperă-ţi pasiunea în IT", organizat de o asociaţie cu acelaşi nume şi în cadrul căruia liceeni din şase judeţe, ghidaţi de specialişti în domeniu, au fost provocaţi să creeze aplicaţii sau produse digitale.</p>
      <p>"Am fost selectaţi pentru că am demonstrat că avem o afinitate pentru IT, suntem muncitori, interesaţi şi curioşi, calităţi care au şi ajutat echipa să funcţioneze", spune Diana. Mentorul tinerilor a fost Daniel Bran, specialist la firma orădeană de IT Fortech, care le-a şi dat ideea aplicaţiei pe care să o creeze. "Îmi place să motivez tineri pasionaţi de tehnologie să progreseze", îşi explică bărbatul implicarea în program.</p>
      <p>
        <b>Tu întrebi, robotul răspunde!</b>
      </p>
      <p>Din mai până în octombrie, echipa Bond Coders, cum s-au "botezat" adolescenţii, a lucrat la dezvoltarea programului Asistentul Cetăţeanului, dorind să creeze o aplicaţie care să-i ajute pe contribuabili să nu-şi mai irosească timpul pe la ghişeele Primăriei. "Cetăţenii se pierd în multitudinea de acte pe care trebuie să le completeze chiar şi pentru cereri simple. Dacă omul este nedumerit şi are o întrebare, trebuie să meargă să stea din nou la cozi. Noi am zis că trebuie să găsim soluţia", spun adolescenţii.</p>
      <p>Conceput ca un robot digital care foloseşte inteligenţa artificială, Asistentul primeşte întrebări şi ştie să răspundă la ele. De exemplu, un cetăţean poate întreba: "Cum îmi înmatriculez maşina?", iar aplicaţia îi pune întrebări suplimentare pentru a-i oferi răspunsul potrivit, de exemplu dacă este o persoană fizică sau juridică, dacă maşina e nouă sau second-hand ori dacă a mai fost înmatriculată în ţară sau nu. În final, îi precizează exact paşii pe care îi are de urmat şi documentele de care are nevoie. Tot cu ajutorul aplicaţiei, un cetăţean poate afla de ce acte are nevoie pentru schimbarea buletinului ori a permisului de conducere.</p>
      <p>În plus, Asistentul poate transmite alerte care să informeze utilizatorii despre anumite lucrări în oraş, străzi închise sau avarii, dar şi cu privire la evenimentele care au loc în urbe. Practic, "asistentul" poate aduna toate informaţiile pe care un orădean le-ar obţine din Primărie sau de la instituţiile subordonate acesteia!</p>
      <p>
        <b>Croită pentru Oradea</b>
      </p>
      <figure>
        <img src="https://www.ebihoreanul.ro/user_files/02_malan.jpg"/>
      </figure>
      <p>Liceenii sunt convinşi de utilitatea aplicaţiei şi au prezentat-o deja viceprimarului Mircea Mălan <i>(foto)</i>, arătându-şi şi disponibilitatea de a o oferi oraşului. Edilul le-a spus că, dacă vor reuşi să dezvolte Asistentul astfel încât să cuprindă toate serviciile municipalităţii, Primăria este interesată să-l implementeze. "Le mulţumesc pentru faptul că, deşi tineri, sunt dispuşi să se implice în proiecte care urmăresc creşterea calităţii vieţii în oraşul nostru", a spus Mălan.</p>
      <p>Ambiţioşi, liceenii vor să se pună pe muncă şi să dezvolte aplicaţia, mai ales că în România încă nu există un asemenea robot. Primăria Cluj Napoca are un funcţionar digital, botezat Antonia, dar acesta nu este interactiv, ci doar oferă formulare tipizate şi preia cereri electronice. "Noi suntem siguri că aplicaţia noastră reprezintă începutul unei noi ere pentru birocraţia românească, aşa că suntem foarte optimişti cu privire la modul în care va fi primită de viitorii utilizatori", spune Diana. Până la urmă, viitorii contribuabili sunt chiar liceenii de azi, care au crescut cu "device-urile" în mâini...</p>
    </article>
  </body>
</html>