<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/i-v-germaniya-ima-bedni-pensioneri-i-te-zhiveyat-uzhasno_news709144.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T08:56:00+00:00"/>
    <meta property="og:title" content="И в Германия има бедни пенсионери и те живеят ужасно!"/>
    <meta property="og:description" content="По данни на Германския институт за икономически изследвания почти 17% от пенсионерите в страната са застрашени от бедност"/>
  </head>
  <body>
    <article>
      <h1>И в Германия има бедни пенсионери и те живеят ужасно!</h1>
      <h2>По данни на Германския институт за икономически изследвания почти 17% от пенсионерите в страната са застрашени от бедност</h2>
      <address>
        <time datetime="2019-11-14T08:56:00+00:00">14 Nov 2019, 08:56</time>
      </address>
      <p>https://blitz.bg/ikonomika/i-v-germaniya-ima-bedni-pensioneri-i-te-zhiveyat-uzhasno_news709144.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573670256-fgg.jpg"/>
        <figcaption>Снимка: Дойче веле</figcaption>
      </figure>
      <p><b>За кафе или нови дрехи просто не остават пари. Екип на <a href="https://www.dnes.bg/eu/2019/11/13/i-v-germaniia-ima-bedni-pensioneri-kolko-bedni-sa-te.429484">Дойче веле</a> посети двама германски пенсионери, които живеят на прага на бедността. Дали т.нар. базисна пенсия, която трябва да влезе в сила от 2021, ще подобри живота им?</b><br/><br/>Ханс Рудолф В. е на 77 години. Откакто е пенсионер, прекарва по-голямата част от времето си вкъщи със съпругата си. Тежи му, че не може да си позволи да седне в някое заведение, да си поръча парче сладкиш и чаша кафе.<br/><br/>Никога не е вярвал, че някой ден за него това ще се превърне в лукс. Той има зад гърба си почти 50 години трудов стаж. Първо е работил в банка, после като таксиметров шофьор, а накрая като домоуправител. Но днес пенсията му не стига за нищо.<br/><br/>Тя е точно 335 евро. А това е много под прага на бедността в Германия. Затова Ханс Рудолф В. получава 300 евро от държавата. Толкова се полагат и на съпругата му.<br/><br/>Социалната служба поема и наема на двустайното им жилище в Бон. Така държавата запълва дупката между пенсиите им и екзистенц минимума.<br/><br/>Всеки жител на Германия има право на тази финансова подкрепа - независимо колко пари е внесъл в социалната система на страната.<br/><br/>Все повече бедни пенсионери в Германия<br/><br/>По данни на Германския институт за икономически изследвания почти 17% от пенсионерите в Германия са застрашени от бедност. А през следващите 20 години този процент може да нарасне  до 21,6%.<br/><br/>За да предотврати подобен сценарий, широката коалиция в Берлин реши да въведе т.нар. базисна пенсия. От 2021 година нататък всички онези, които имат трудов стаж от 35 години, ще получават поне 10% над екзистенц минимума. Без значение какви са били осигурителните им вноски навремето. Годините, прекарани в грижи за деца или болни роднини, ще се водят като трудов стаж.<br/><br/>Според временната председателка на Социалдемократическата партия Малу Драйер от промените ще могат да се възползват около 1,5 милиона души.<br/><br/>Целта на проекта за въвеждане на т.нар. базисна пенсия е да помогне на хора като Ханс Рудолф В., които са работили цял живот, но не получават повече от онези, които не са внесли нито цент в социалната система на страната.<br/><br/>Сегашното правителство е третото поред, заложило темата в коалиционния си договор.<br/><br/>Предишните опити за промяна на системата за изчисляване на най-ниските пенсии се проваляха поради различните виждания на християндемократите и социалдемократите.<br/><br/>От ХДС/ХСС искаха да обвържат получаването на т.нар. базисна пенсия с нуждите на съответния човек.<br/><br/>Те отстояваха тезата, че тези, които имат странични приходи от наем, натрупано лично богатство или пък заможен партньор, не бива да се възползват от т.нар. базисна пенсия.<br/><br/>Социалдемократите обаче бяха против тези ограничения. В крайна сметка двете партии постигнаха компромис: доходът на пенсионерите ще бъде проверяван, но не и имуществото им и финансовото състояние на цялото домакинство.<br/><br/>"Първо ще отидем в центъра на града"<br/><br/>За Ханс Рудолф В. подобна проверка не е проблем. Той и сега е длъжен да предоставя информация за финансовото си положение на властите, за да може да получава социални помощи.<br/><br/>Най-важното за него е това: да има малко повече пари в джоба си и да си спестява ходенето до социалната служба. Макар и средствата му да са ограничени, той все пак е щастлив. Защото за разлика от хиляди други пенсионери на него не му се налага да се храни в кухните за бедни.<br/><br/>Когато се нуждае от нови дрехи или мебели обаче, е принуден да се обърне за помощ към социалните организации.<br/><br/>А какво е първото нещо, което Ханс Рудолф В. ще направи, когато въведат т.нар. базисна пенсия? "Ще отида със съпругата си в центъра на града. Не сме били там отдавна", казва пенсионерът.<br/><br/> </p>
    </article>
  </body>
</html>