<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/seks-nordmenn-angrepet-av-pirater-utenfor-panama/71818021"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T08:48:18+00:00"/>
    <meta property="og:title" content="Seks nordmenn angrepet av pirater utenfor Panama"/>
    <meta property="og:description" content="Seks mistenkte gjerningspersoner pågrepet."/>
  </head>
  <body>
    <article>
      <h1>Seks nordmenn angrepet av pirater utenfor Panama</h1>
      <h2>Seks mistenkte gjerningspersoner pågrepet.</h2>
      <address><time datetime="2019-11-14T08:48:18+00:00">14 Nov 2019, 08:48</time> by <a rel="author">Line Fransson</a></address>
      <p>Seks nordmenn på seiltur ble natt til lørdag i forrige uke angrepet og ranet av pirater utenfor kysten av Panama.</p>
      <p>Politiet i Panama har opplyst at seks mistenkte gjerningspersonene er pågrepet, men saken er fortsatt under etterforskning, får Dagbladet opplyst.</p>
      <figure>
        <img src="https://dbstatic.no/71818558.jpg?imageId=71818558&amp;width=1024&amp;height=615"/>
        <figcaption><b>AKSJONERTE:</b> Seks nordmenn ombord i en seilbåt ble i helgen 9-10 november overfalt og ranet mens de befant seg utenfor kysten av Panama. Foto: Ministerio de Seguridad Pública de Panamá / NTB scanpix Vis mer</figcaption>
      </figure>
      <p>UD har bekreftet overfor flere norske medier, inkludert Dagbladet, at de kjenner til hendelsen.</p>
      <p>
        <b>- Utenriksdepartementet er kjent med hendelsen. Av hensyn til de berørte, har vi ingen ytterligere kommentar, sier Astrid Sehl, seniorrådgiver i UD, til Dagbladet.</b>
      </p>
      <p>Nordmennene skal ha blitt angrepet av opptil åtte maskerte mann, som var bevæpnet med kniver og skytevåpen. Piratene skal ha kommet til seilbåten i en egen båt.</p>
      <p>I en pressemelding opplyser en representant for påtalemyndigheten i landet at strafferammen for forbrytelsene piratene anklages for er mellom 10 og 18 års fengsel, og at det er straffeskjerpende at ofrene er utlendinger.</p>
      <figure>
        <img src="https://dbstatic.no/71818253.jpg?imageId=71818253&amp;x=0&amp;y=27.209705372617&amp;cropw=100&amp;croph=53.032928942808&amp;width=321&amp;height=306"/>
        <figcaption><b>PÅGREPET:</b> Disse tre personene er blant de pågrepne i saken. Foto: Politiet i Panama Vis mer</figcaption>
      </figure>
      <p>Nordmennene er fortsatt i Panama.</p>
      <p>- De norske ungdommene er innlosjert og passes godt på. Panamas president har gitt ordre om at de skal passes på av politiet døgnet rundt, også når de går ut for å handle, sier oberst Salvas de la Rosa ved det nasjonale turistpolitiet til <a href="https://www.nrk.no/urix/norsk-vennegjeng-pa-jordomseiling-angrepet-av-pirater-1.14779472">NRK</a>.</p>
      <p>Turistministeren i landet har gått ut og fordømt hendelsen, skriver <a href="https://www.vg.no/nyheter/utenriks/i/70oAoo/seks-nordmenn-paa-seiltur-overfalt-og-ranet-i-panama?utm_source=vgfront&amp;utm_content=row-1">VG</a>.</p>
      <p>Skatteparadiset Panama er ansett som et rimelig trygt sted for turister, med unntak av enkelte byområder, skriver UD i myndighetenes reiseråd, samtidig som det påpekes at narkotikahandel og prostitusjon forekommer.</p>
      <p><a href="https://www.transparency.org/cpi2018">Transparency International</a> rangerer Panama som nummer 93 av 180 land på sin korrupsjonsindeks, med en score på 37 av 100. Desto høyere poengsum, desto mindre korrupsjon. Til sammenligning har Norge en poengsum på 84.</p>
      <p>UD oppfordrer norske turister til å være på vakt for det som skjer rundt seg, og utvise aktsomhet i forhold til valg av bosted og hvor man ferdes, spesielt på kveldstid.</p>
    </article>
  </body>
</html>