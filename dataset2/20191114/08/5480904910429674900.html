<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pozar-pecovatelskeho-domu-v-praze-9-neprezila-jedna-obyvatelka/1820864?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T08:39:00+00:00"/>
    <meta property="og:title" content="Požár pečovatelského domu v Praze 9 nepřežila jedna obyvatelka"/>
    <meta property="og:description" content="Praha - Jedna z obyvatelek domu s pečovatelskou službou v Praze Černém Mostě nepřežila požár, který dnes vypukl v jejím bytě. Hasiči a policisté kvůli ohni evakuovali z osmipatrového domu na 90 lidí, z toho 40 bylo na invalidním vozíku. Záchranáři ošetřili pět lidí, kteří se nadýchali zplodin, nikoho z nich ale nepřevezli do nemocnice. Se zhruba pětatřicetiletou ženou zahynul i její asistenční pes. ČTK to řekli mluvčí záchranné služby a policie Jana Poštová a Jan Rybanský."/>
  </head>
  <body>
    <article>
      <h1>Požár pečovatelského domu v Praze 9 nepřežila jedna obyvatelka</h1>
      <address><time datetime="2019-11-14T08:39:00+00:00">14 Nov 2019, 08:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Jedna z obyvatelek domu s pečovatelskou službou v Praze Černém Mostě nepřežila požár, který dnes vypukl v jejím bytě. Hasiči a policisté kvůli ohni evakuovali z osmipatrového domu na 90 lidí, z toho 40 bylo na invalidním vozíku. Záchranáři ošetřili pět lidí, kteří se nadýchali zplodin, nikoho z nich ale nepřevezli do nemocnice. Se zhruba pětatřicetiletou ženou zahynul i její asistenční pes. ČTK to řekli mluvčí záchranné služby a policie Jana Poštová a Jan Rybanský.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573717348_pozar.jpg"/>
        </figure>
        <figure>
          <img src="https://i3.cn.cz/6/1573718131_P201911140343301.jpg"/>
        </figure>
        <figure>
          <img src="https://i3.cn.cz/6/1573718137_P201911140343501.jpg"/>
        </figure>
      </slideshow>
      <p>Co bylo příčinou požáru, vyšetřovatelé zjišťují. Hmotnou škodu předběžně odhadli na 1,5 milionu korun, sdělil ČTK mluvčí hasičů Martin Kavka.</p>
      <p>Hasiči byli podle Kavky přivoláni k požáru kolem 02:30, na místě zasahovaly tři profesionální a dvě dobrovolné jednotky a požár dostaly pod kontrolu před 03:00. "Jednalo se o dům s pečovatelskou službou plnou imobilních osob a vozíčkářů. Velitel zásahu rozhodl o celkové evakuaci domu," sdělil krátce po požáru Kavka. Evakuovaní obyvatelé domu strávili dobu do uhašení požáru v evakuačních autobusech a do svých bytů se začali vracet před 05:00.</p>
      <p>Podle Rybanského policisté a hasiči přistoupili k evakuaci všech obyvatel domu kvůli tomu, že prostory byly značně zakouřené a pohyb uvnitř byl možný pouze v dýchacích přístrojích. Současně upřesnil počet zachráněných, hasiči původně informovali o 70 evakuovaných. Podle policejního mluvčího bylo z domu zachráněno také deset asistenčních psů, čtyři kočky, papoušek a ještěr.</p>
      <p>"Na místě zemřela zhruba pětatřicetiletá žena a ošetřovali jsme i pět osob, nicméně do nemocnice jsme nikoho netransportovali. Podali jsme kyslík, kyslíkovou terapii a nebylo nutné je hospitalizovat," doplnila mluvčí záchranné služby.</p>
    </article>
  </body>
</html>