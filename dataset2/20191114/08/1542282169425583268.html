<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/ypo-pliri-elegxo-i-pirkagia-sto-parko-akama"/>
    <meta property="og:site_name" content="euronews"/>
    <meta property="article:published_time" content="2019-11-14T08:01:27+00:00"/>
    <meta property="og:title" content="Υπό πλήρη έλεγχο η πυρκαγιά στο Εθνικό Δασικό Πάρκο Ακάμα"/>
    <meta property="og:description" content="Η φωτιά κατέκαψε τρία τετραγωνικά χιλιόμετρα δάσους πριν τεθεί υπό πλήρη έλεγχο από ισχυρές δυνάμεις πυρόσβεσης"/>
  </head>
  <body>
    <article>
      <h1>Υπό πλήρη έλεγχο η πυρκαγιά στο Εθνικό Δασικό Πάρκο Ακάμα</h1>
      <address><time datetime="2019-11-14T08:01:27+00:00">14 Nov 2019, 08:01</time> by <a rel="author">Euronews </a></address>
      <p>Υπό πλήρη έλεγχο τέθηκε η μεγάλων διαστάσεων πυρκαγιά που εκδηλώθηκε στο Εθνικό Δασικό Πάρκο Ακάμα. Σύμφωνα με την Αστυνομία και τα μέχρι στιγμής στοιχεία, η φωτιά η οποία κατέκαψε τρία τετραγωνικά χιλιόμετρα, τέθηκε υπό πλήρη έλεγχο χθες το απόγευμα, ωστόσο καθ`όλη την διάρκεια της νύχτας παρέμειναν στην περιοχή ισχυρές δυνάμεις πυρόσβεσης για την αποφυγή τυχόν αναζωπυρώσεων.</p>
      <p>Από νωρίς σήμερα το πρωί ήδη στην περιοχή επέδραμαν δύο εκμισθωμένα ελικόπτερα της Κυπριακής Δημοκρατίας για να συνδράμουν στην πλήρη κατάσβεση των μικροεστιών. Σημειώνεται πως η πυρκαγιά εκδηλώθηκε χτες στις 09:30 στο Εθνικό Δασικό Πάρκο Ακάμα.</p>
      <p>Για την πλήρη κατάσβεση της πυρκαγιάς επιχείρησαν ισχυρές επίγειες και εναέριες δυνάμεις.Για το έργο κατάσβεσης τέθηκε σε εφαρμογή το Σχέδιο Ίκαρος που αφορά τις επιχειρήσεις των πτητικών μέσων, αφού συνέδραμαν το 1 αεροπλάνο του Τμήματος Δασών και 4 εκμισθωμένα ελικόπτερα της Δημοκρατίας, καθώς και το συντονιστικό ελικόπτερο της Εθνικής Φρουράς.</p>
      <p>Χθες στην Επαρχία Πάφου ξέσπασαν συνολικά επτά πυρκαγιές, στη Λάρα, τη Δρούσεια, και τη Δρυνιά. Επίσης σε αγροτική περιοχή μεταξύ των κοινοτήτων Δρυνιάς και Πολεμίου, σε αγροτική περιοχή στον Άγιο Δημητριανό και στην Λετύμπου.</p>
      <p>Επίσης για την πυρκαγιά που είχε εκδηλωθεί στην Κρήττου Μαρότου η Αστυνομίαπροχώρησε στην σύλληψη 58χρονου κατοίκου κοινότητας. Σε όλες τις περιπτώσεις κάηκαν εκτάσεις με ξηρά χόρτα και άγρια βλάστηση.</p>
      <p>ΠΗΓΗ:ΚΥΠΕ</p>
    </article>
  </body>
</html>