<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103024/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T08:17:16+00:00"/>
    <meta property="og:title" content="ЄС доведеться заморозити допомогу Молдові, якщо реформи зупиняться - Варгеї"/>
    <meta property="og:description" content="ЄС доведеться заморозити фінансову допомогу Молдові, якщо внаслідок падіння уряду Майї Санду реформи в країні зупиняться."/>
  </head>
  <body>
    <article>
      <h1>ЄС доведеться заморозити допомогу Молдові, якщо реформи зупиняться - Варгеї</h1>
      <address>
        <time datetime="2019-11-14T08:17:16+00:00">14 Nov 2019, 08:17</time>
      </address>
      <p>ЄС доведеться заморозити фінансову допомогу Молдові, якщо внаслідок падіння уряду Майї Санду реформи в країні зупиняться.</p>
      <p>Як повідомляє "Європейська правда", про це на слуханнях у комітеті із закордонних справ Європарламенту заявив Олівер Варгеї, кандидат Угорщини на посаду єврокомісара з політики сусідства та розширення ЄС .</p>
      <p>Варгеї назвав "печальним" розвиток ситуації в Молдові. "Я працюватиму з Молдовою і для Молдови, щоб реформи не були зупинені або відкочені назад. Ми повинні упевнитися, що навіть якщо є внутрішня криза, реформи продовжуються. Якщо ні, нам доведеться зупинити фінансову підтримку, як це вже <b><a href="https://www.eurointegration.com.ua/news/2019/07/16/7098537/">було зроблено</a></b> в минулому", - заявив він.</p>
      <p>Раніше проросійська Партія соціалістів Молдови (ПСРМ) вирішила сформувати <b><a href="https://www.eurointegration.com.ua/news/2019/11/13/7103000/">уряд меншості</a></b> після того, як проєвропейський уряд Санду було відправлено у відставку.</p>
      <p>Окрім Партії соціалістів, фактичним лідером якої є проросійський президент Молдови Ігор Додон, ініціативу відставки уряду підтримала Демократична партія, якою донедавна керував олігарх-втікач Влад Плахотнюк.</p>
      <p>Детальніше про ситуацію в Молдові читайте у статті: "<b><a href="https://www.eurointegration.com.ua/articles/2019/11/12/7102949/">Розворот Молдови: які наслідки матиме відставка проєвропейського уряду</a></b>".</p>
    </article>
  </body>
</html>