<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152212-u-volynianky-na-pidvikonni-vyrosly-lymony-giganty"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T08:20:00+00:00"/>
    <meta property="og:title" content="У волинянки на підвіконні виросли лимони-гіганти"/>
    <meta property="og:description" content="Алла Устінова з Каменя-Каширського практично щороку вирощує лимони вагою по кількасот грамів."/>
  </head>
  <body>
    <article>
      <h1>У волинянки на підвіконні виросли лимони-гіганти</h1>
      <address>
        <time datetime="2019-11-14T08:20:00+00:00">14 Nov 2019, 08:20</time>
      </address>
      <p><b>Алла Устінова</b> з Каменя-Каширського практично щороку вирощує лимони вагою по кількасот грамів. <br/><br/>Жінка навіть дивується, як її невеличке деревце здатне утримувати на тоненьких гілочках такі великі плоди, пише газета <a href="http://polissia.net/?p=10070">Полісся</a>.<br/><br/>А цьогоріч дерево особливо порадувало – три лимони виросли завбільшки з 5 звичайних (магазинних) кожен. Найбільший із них заважив аж 700 грамів, якого на цьому фото демонструє внучка Алли Володимирівни – <b>Христинка</b>.<br/><br/>Ці велети на підвіконні впродовж кількох місяців милували око перехожих. На їх фоні дехто навіть влаштовував селфі. А знайомі Алли Володимирівни не втрачали можливості подивитися на них зблизька та вдихнути аромату.<br/><br/>«Коли це деревце цвіте, у кімнату практично неможливо зайти. Настільки сильний аромат. Дуже пахнуть і плоди. Жоден куплений лимон не зрівняється», — розповідає жінка.<br/><br/>Тим, що виростити тропічні фрукти можна вдома на підвіконні, сьогодні, звичайно, нікого не здивуєш. Проте отримати від кімнатного цитрусового щедрий врожай вдається далеко не кожному. Дерево наче і просте у догляді, проте водночас і вибагливе. Любителі кімнатних рослин розповідають, що плодоносити лимони можуть навіть ті, що виросли з кімнатної кісточки. Але лише за умови правильного догляду.<br/><br/>У Алли Володимирівни лимон – щеплений. Він милує око і є спогадом про чоловіка.<br/><br/>«Колись, років 13 тому, це лимонне деревце Володя купив у Луцьку на базарі. Він любив його і доглядав. Тепер, як чоловіка не стало, я продовжую це робити, а лимон віддячує такими от плодами», — розповідає пані Устінова.<br/><br/>Екзотичне дерево цвіте у неї цілорічно. Одні лимони достигають, інші підростають, наступні зав’язуються. До того ж запилювати цвіт не доводиться. Саме деревце не дуже велике, але щедре.<br/><br/>«Я не скажу, що приділяю лимонові особливу увагу. Хоча і забувати про нього не годиться. Пересвідчилася, що ця кімнатна рослина, як і багато інших, не любить змінювати місце розташування. Якось ми робили ремонт і довелося переставити дерево, то за невеликий проміжок часу в знак протесту воно повністю скинуло листя. Коли ж лимон опинився там, де зараз, одразу почав відновлюватися», — пригадує жінка.<br/><br/>Каже, що цитрусовий комфортно почуває себе на підвіконні, любить вологу, а тому його треба вчасно поливати: «Підливати треба і зверху, і знизу та слідкувати, щоб вода не застоювалася. Підливаючи у нижню тарілку під горщиком, напуваємо нижні корінці, за рахунок яких черпають поживу саме плоди».<br/><br/>Алла Володимирівна уважно стежить, щоб рослину не вразила якась хвороба, бо пам’ятає, як непросто чоловікові довелося колись рятувати її.<br/><br/>«Помітив Володя на листочках плями. Звідки і чому вони з’явилися, невідомо. Але, щоб лимон не загинув, йому довелося протирати кожен листочок спиртом. Взагалі кімнатні рослини можуть хворіти різними хворобами, збудниками яких є гриби, віруси, бактерії. Є багато шкідників. Це тепер, якщо раптом щось, то в Інтернеті усю інформацію та відповіді на питання можна знайти. А раніше було зовсім по-іншому», — каже Алла Устінова. Вона ж доглядати за лимоном навчилася у чоловіка і переконана, що найкраща наука – поради фахівців та досвід.<br/><br/><i>Тетяна ПРИХОДЬКО</i></p>
      <figure>
        <img src="http://www.volynpost.com/img/modules/news/d/2e/d2f2b121c05f3810849cf28dc55f32ed/cb-lymon_780x1024.jpg"/>
      </figure>
    </article>
  </body>
</html>