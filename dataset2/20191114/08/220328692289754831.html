<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/vodata-vv-venetsiya-dostigna-77-santimetra-406673.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T08:32:31+00:00"/>
    <meta property="og:title" content="Водата във Венеция достигна 77 сантиметра"/>
    <meta property="og:description" content="Очаква се италианското правителство да обяви днес извънредно положение заради природно бедствие"/>
  </head>
  <body>
    <article>
      <h1>Водата във Венеция достигна 77 сантиметра</h1>
      <address>
        <time datetime="2019-11-14T08:32:31+00:00">14 Nov 2019, 08:32</time>
      </address>
      <p>Пикът на водното равнище във Венеция достигна снощи "само" 77 сантиметра при прогнозирани 1 метър и 20 сантиметра, предаде Франс прес.</p>
      <p>Това равнище бе далеч от "високата вода", която достигна 1,87 метра ден по-рано - безпрецедентно ниво от 53 години.</p>
      <p>Очаква се италианското правителство да обяви днес извънредно положение заради природно бедствие. Целта е да бъдат мобилизирани бързо средства за предотвратяване на изчезването в по-дългосрочен план на един от най-красивите градове в света.</p>
      <p>"Катастрофата, която удари Венеция, е удар, нанесен в сърцето на нашата страна. Причинява ми болка да виждам града понесъл толкова щети, с увредено арт наследство, със съсипани търговски дейности", каза премиерът Джузепе Конте, който дойде на място.</p>
      <p>"Високата вълна" във вторник, в съчетание със силни пориви на вятъра и дъждове, потопи под вода на практика цяла Венеция - 80 процента от града, според губернатора на областта Венето Лука Дзая.</p>
      <p>Възрастен мъж почина в дома си, след като бе ударен от ток.</p>
      <p>"Високата вълна" преобърна гондоли, изхвърли корабчета от обществения транспорт на брега, наводни заведения и причини спирания на електроснабдяването в целия град. Според прогнозите водното равнище ще остане високо до петък, но пикът от 1,87 метра от вторник няма да бъде достигнат.</p>
    </article>
  </body>
</html>