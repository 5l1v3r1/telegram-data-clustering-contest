<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639888/%D8%A7%D8%B8%D9%87%D8%A7%D8%B1%D8%A7%D8%AA-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A8%D8%B4%D8%A7%D8%B1-%D8%A7%D8%B3%D8%AF-%D8%A7%D8%B2-%D9%BE%D8%B4%D8%AA-%D9%BE%D8%B1%D8%AF%D9%87-%D9%88%D8%A7%D9%82%D8%B9%DB%8C-%D8%AC%D9%86%DA%AF-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T08:31:00+00:00"/>
    <meta property="og:title" content="اظهارات بسیار مهم بشار اسد از پشت پرده واقعی جنگ سوریه"/>
    <meta property="og:description" content="کشور‌های شورای همکاری خلیج‌فارس از جمله قطر و عربستان، پیشنهاد ده‌ها میلیارد دلاری به سوریه برای دور کردنش از ایران دادند"/>
  </head>
  <body>
    <article>
      <h1>
        <a href="https://www.bultannews.com/fa/news/639888/%D8%A7%D8%B8%D9%87%D8%A7%D8%B1%D8%A7%D8%AA-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A8%D8%B4%D8%A7%D8%B1-%D8%A7%D8%B3%D8%AF-%D8%A7%D8%B2-%D9%BE%D8%B4%D8%AA-%D9%BE%D8%B1%D8%AF%D9%87-%D9%88%D8%A7%D9%82%D8%B9%DB%8C-%D8%AC%D9%86%DA%AF-%D8%B3%D9%88%D8%B1%DB%8C%D9%87">اظهارات بسیار مهم بشار اسد از پشت پرده واقعی جنگ سوریه</a>
      </h1>
      <h2>کشور‌های شورای همکاری خلیج‌فارس از جمله قطر و عربستان، پیشنهاد ده‌ها میلیارد دلاری به سوریه برای دور کردنش از ایران دادند</h2>
      <address><time datetime="2019-11-14T08:31:00+00:00">14 Nov 2019, 08:31</time> by <a rel="author">بولتن نیوز | bultannews.com</a></address>
      <p><b>گروه بین الملل</b>،رئیس‌جمهور سوریه در گفت‌و‌گوی مفصل خود با یک شبکه روسی، برای نخستین بار از علل واقعی تحمیل جنگ داخلی بر مردم کشورش پرده بر داشت و گفت، عربستان و قطراز او خواستند در قبال دریافت یک رشوه 15 میلیارد دلاری، با در خواست ایران برای احداث خط لوله نفت این کشور از خاک سوریه به سمت دریای مدیترانه مخالفت کند و در غیر این صورت، آماده جنگ داخلی باشد. به گزارش <b>بولتن نیوز</b>،بالاخره پس از گذشت حدود 9 سال از آغاز جنگ داخلی سوریه، علت واقعی تحمیل این جنگ از زبان «<b>بشار اسد</b>» بر ملا شد. وی در مصاحبه مفصل اخیر خود با شبکه «راشا تودی»، به۳۰ سؤال پاسخ داد که سومین بخش آن، دیروز منتشر شد. در این بخش از گفت‌و‌گو، رئیس‌جمهور سوریه به شکل قاطع یکی از مواردی را که همگی آن را دلیل بحران می‌دانستند تکذیب کرد و آن انتقال خط لوله گاز قطر از طریق سوریه و ترکیه به اروپا برای رقابت با گاز روسیه بود. او برای اولین بار فاش کرد که یک خط لوله نفت و گاز وجود داشت که یکی از دلایل جنگ علیه سوریه بود، اما این خط لوله گاز قطر از جنوب به شمال نبود، بلکه خط لوله ایران از شرق به غرب بود و اینکه خط لوله نفت از طریق عراق و بعد سوریه، به دریای مدیترانه منتقل می‌شد و موافقت سوریه با ایجاد این خط لوله، همان چیزی است که موجب جنگ شد. «عبدالباری عطوان» سر دبیر روزنامه فرا منطقه‌ای «رای الیوم»، با ارائه یک جمع‌بندی از اظهارات بشار اسد، نوشت: مسئله‌ای که این نکته را تأیید می‌کند این است که کشور‌های شورای همکاری خلیج‌فارس از جمله قطر و عربستان، پیشنهاد ده‌ها میلیارد دلاری به سوریه برای دور کردنش از ایران دادند. حتی «حمد بن جاسم» نخست‌وزیر اسبق قطر، اذعان کرد که هدیه ۱۵ میلیارد دلاری را به عنوان بخش اول، به اسد برای قطع روابط با ایران پیشنهاد داده بود و به نظر می‌رسید که آمریکا پشت پیشنهاد بوده باشد. هیچ شکی نیست که نکته مربوط به خط لوله نفت و گاز ایران، مورد توجه تمامی پژوهشگران و مورخان بحران سوریه و تحولات منطقه قرار خواهد گرفت، چراکه تمامی نظریه‌های سابق را به طور بنیانی از بین برده است. چه بسا این مسئله نشان دهد که ایران و تمامی هم‌پیمانانش برای ممانعت از تغییر نظام سوریه، تمام توان مالی و انسانی خود را به کار گرفته‌اند. عطوان به بخش دیگری از اظهارات «بشار اسد»‌اشاره و تأکید کرد که آمریکایی که از داعش حمایت و در قاچاق نفت سوریه از طریق خاک ترکیه و کردستان عراق، به این گروه کمک کرده، شمال شرق سوریه را به خاطر نفت و گازش‌اشغال نکرده است، چراکه به نفت و درآمدهایش نیازی ندارد، بلکه برای استفاده از این منطقه و منابعش به عنوان برگ برنده و باج خواهی در مذاکرات آتی، آنجا را ‌اشغال کرده است. سومین نکته‌ای که بشار اسد در گفت وگو با راشا تودی اظهار داشت و رای الیوم آن را منعکس کرد، این است که اگر ارتش سوریه به ادلب حمله کند بازپس‌گیری این استان زمان زیادی به طول نمی‌انجامد، و دلیل تعلل ارتش سوریه، فرصت دادن به غیرنظامیان برای ترک مناطق آنجاست، اما جبهه النصره به آنها اجازه نمی‌دهد ادلب را ترک کنند و می‌خواهد از مردم به عنوان سپر انسانی استفاده کند. چهارمین نکته‌اشاره شده توسط بشار اسد‌، این است که او پیش‌بینی نمی‌کند روند باز‌سازی به زودی آغاز شود، نه فقط به دلیل محاصره آمریکا، بلکه به این دلیل که آمریکا سرمایه‌گذاری هر شرکت اروپایی یا آمریکایی در این روند را منع و آنها را به تحریم تهدید می‌کند. برای همین، روند باز‌سازی به صورت تدریجی و با تکیه بر منابع انسانی خود سوریه صورت خواهد گرفت. وی تأکید کرد که به هیچ وجه به کشوری که علیه سوریه باشد، اجازه مشارکت در روند باز‌سازی داده نمی‌شود و فرصت بزرگتر برای کشور‌های دوست مثل چین، روسیه و ایران است. سوریه همچنان قربانی توطئه‌ای است که آمریکا نقشه آن را ترسیم و نقش‌ها را بین شرکت کنندگان در این توطئه چه اعراب و چه کشورهای اروپایی توزیع کرده است. شاید تحرکاتی که علیه ایران وجود دارد و عقب‌نشینی آمریکا از برجام به خاطر اسرائیل، اظهارات بشار اسد را تأیید کند، چراکه رسیدن نفت و گاز ایران به سواحل مدیترانه، تمامی معادلات قدرت و ثروت را دگرگون خواهد کرد. منبع:کیهان</p>
    </article>
  </body>
</html>