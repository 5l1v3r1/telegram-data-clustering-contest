<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/fanklub-vakarchuka-hto-finansuvav-partiyu-golos-u-rozpal-viboriv-spisok-donoriv-639737.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T08:16:15+00:00"/>
    <meta property="og:title" content="Фанклуб Вакарчука. Хто фінансував партію «Голос» у розпал виборів (список донорів)"/>
    <meta property="og:description" content="Партія «Голос» оприлюднила фінансовий звіт за третій квартал 2019-го"/>
  </head>
  <body>
    <article>
      <h1>Фанклуб Вакарчука. Хто фінансував партію «Голос» у розпал виборів (список донорів)</h1>
      <address><time datetime="2019-11-14T08:16:15+00:00">14 Nov 2019, 08:16</time> by <a rel="author">Наталія Сокирчук</a></address>
      <h4>Партія «Голос» оприлюднила фінансовий звіт за третій квартал 2019-го</h4>
      <p>Парламентські вибори відбулися понад три місяці тому, але повну картину того, як фінансувалися провідні партії у той період, ми починаємо бачити лише тепер. Національне агентство з питань запобігання корупції оприлюднило звіт за третій квартал політичної партії «Голос», яка пройшла до парламенту. Документ відображає усі фінансові справи політичної сили у проміжок з 1 липня до 30 вересня включно. Важлива деталь: найактивніший рух коштів на рахунках відбувався саме у липні, коли виборча кампанія перебувала у розпалі.</p>
      <h3>Шанувальники таланту</h3>
      <p>У вказаний період на рахунки політсили надійшло понад 172 млн грн: 82 млн на рахунки партії (73 млн грн від фізосіб та 9 млн від юридичних осіб) та 90 млн – на рахунки виборчого фонду.</p>
      <figure>
        <img src="https://glavcom.ua/img/forall/users/49/4938/1_63.png"/>
      </figure>
      <p>Умовно основних спонсорів-фізосіб партії можна поділити на кілька груп. Першу можна назвати <b>групою Томаша Фіали</b>, громадянина Чехії, генерального директора української інвестиційної компанії Dragon Capital, одним з головних інвесторів якої <a href="https://www.radiosvoboda.org/a/30039491.html">є структури американського мультимільярдера та мецената Джорджа Сороса</a>. Від самого початку <a href="https://glavcom.ua/publications/partiyni-kasi-shcho-za-dusheyu-u-novih-deputativ-622044.html">Фіала відкрито підтримував</a> похід Святослава Вакарчука у велику політику.</p>
      <figure>
        <img src="https://glavcom.ua/img/forall/users/49/4938/2_199.jpg"/>
        <figcaption>Томаш і Наталя Фіали, Вакарчук з дружиною Лялею Фонарьовою, Тимофієм Міловановим та його колегами з Vox Ukraine (аналітична платформа)</figcaption>
      </figure>
      <p>До цієї групи, зокрема, можна зарахувати дружину Томаша Наталю Фіалу, яка поклала до партійної скарбнички 1,6 млн грн. Крім того, серед представників Dragon Capital до фінансування політичного проєкту долучилися <a href="https://dragon-capital.com/ua/about/management/volodymyr-tymochko2017_11_13/">Володимир Тимочко</a> - керуючий директор з прямих інвестицій, його внесок становить теж 1,6 млн грн; <a href="https://ca.ligazakon.net/document/33750517/dossier">Ярослав Тимочко</a> - керівник ТОВ «Європоліс проперті Холдинг», кінцевим бенефіціарним власником якого є, знову-таки, Томаш Фіала; <a href="http://ozoncap.com/ua/about_us/teams/">Дмитро Ісупов</a> – керуючий директор компанії «Озон капітал», який теж пов'язаний із Dragon Capital. Принаймні, на сторінці цієї компанії у Facebook <a href="https://www.facebook.com/pg/OzonCap/about/">написано</a>: «Озон Капітал» надавав послуги з управління активами під брендом Dragon Capital на підставі ліцензійних договорів. Однак термін дії цих договорів сплив, у зв’язку із чим компанія вирішила змінити назву і розвивати власну торговельну марку». Ще пара представників «групи Фіали»: <a href="https://dragon-capital.com/ua/about/management/fyodor-bagnenko2017_11_13/">Федір Багненко</a>, який пожертвував партії 99 тис. грн, а також <a href="https://latifundist.com/dosye/shevchenko-konstantin">Костянтин Шевченко</a> – генеральний директор компанії «Чумак» (співвласницею якої <a href="https://www.radiosvoboda.org/a/30039491.html">також є Dragon Capital</a>). Його внесок склав 1,5 млн грн.</p>
      <p>Раніше <a href="https://glavcom.ua/publications/partiyni-kasi-shcho-za-dusheyu-u-novih-deputativ-622044.html"> «Главком»</a> вже писав, що представники «групи Фіали» суттєво допомагали грішми проекту Вакарчука і в другому кварталі 2019 року. Щоправда тоді звучали інші прізвища, у звіті за третій квартал їх вже немає. Це були співробітники безпосередньо Dragon Capital або компаній, кінцевим бенефіціаринм власником яких є Фіала.</p>
      <p>Зауважимо, що Томаш Фіала – <a href="https://www.epravda.com.ua/news/2017/01/30/619170/">активний прибічник</a> відкриття ринку землі в Україні. На продажу землі, ще задовго до походу у політику наполягав і Вакарчук, зокрема на сторінках ЗМІ, власником яких все той же Фіала.  </p>
      <p>Другу групу донорів «Голоса» можна назвати <b>«аграріями»</b>. Серед них – Ліана Блуділіна із внеском у 1,5 млн грн. Блуділіна <a href="https://youcontrol.com.ua/ru/catalog/company_details/32826820/">є співвласницею ТОВ «АТК»</a> (спеціалізація – вирощування зернових, технічних культур, овочів тощо). Цю компанію <a href="https://ua.112.ua/ekonomika/pryvatne-pidpryiemstvo-domohlosia-areshtu-976-mln-hrn-na-rakhunkakh-ukrspyrtu-222355.html">пов’язують</a> із Юрієм Дробязком. Він також є власником <a href="https://latifundist.com/kompanii/1411-grain-power-school">Grain Power school </a>– школи для агроменеджерів. До цієї групи можна зарахувати <a href="https://latifundist.com/dosye/motuzko-dmitrij">Дмитра Мотузка</a> – <a href="https://clarity-project.info/person/78fe5406d9d46298024bae1102343770">кінцевого бенефіціара низки агропідприємств</a>, який віддав «Голосу» теж 1,5 млн грн.</p>
      <p>Третя група з умовною назвою «<b>підприємці»</b>. Це, зокрема, Ростислав Кісіль - львів’янин з громадянством Канади, <a href="https://my.ua/persons/rostislav-kisil">власник </a>відомої логістичної компанії «Міст Експрес» і двох десятків інших фірм, які є <a href="https://delo.ua/business/meest-express-planiruet-uvelichit-svoju-set-na-5-350119/">складовою фінансово-промислової групи «Росан»</a>. Кісіль не пошкодував 1 млн грн на потреби партії Вакарчука. Харківський бізнесмен Андрій Чирва, <a href="https://opendatabot.ua/c/32947706">власник ТОВ «Топ-Гудс»</a>, що спеціалізується на роздрібній торгівлі, віддав «Голосу» теж 1,5 млн грн. Столичний підприємець, <a href="https://opendatabot.ua/c/34475537">страховий брокер</a> Олександр Саусь перерахував політсилі 950 тис. грн десятьма внесками. <a href="https://brit-mark.com/ua/experts/igor-marfin">Страхувальник </a>з Василькова Ігор Марфін  двічі вносив на рахунки партії по півмільйона гривень. Ще півмільйона «Голосу» віддав <a href="https://youcontrol.com.ua/catalog/company_details/32045697">власник юридичної компанії</a> в Івано-Франківська Юрій Юхман, мільйон – <a href="https://clarity-project.info/edrs/?search=%22%D0%A5%D0%98%D0%A6%D0%AE%D0%9A%20%D0%A0%D0%A3%D0%A1%D0%9B%D0%90%D0%9D%20%D0%92%D0%86%D0%9A%D0%A2%D0%9E%D0%A0%D0%9E%D0%92%D0%98%D0%A7%22">столичний ресторатор</a>  Руслан Хицюк, 400 тис. грн –  <a href="https://youcontrol.com.ua/catalog/company_details/39274665/">львівський ресторатор</a> Галина Маївка.</p>
      <p>До слова, спонсорами «Голосу» стало чимало земляків Вакарчука: підприємці малої і середньої руки віддавали на потреби політсили різні суми: від кількох тисяч до кількох сотень тисяч гривень.</p>
      <figure>
        <img src="https://glavcom.ua/img/forall/users/49/4938/3_21.png"/>
        <figcaption>Чимало спонсорів «Голосу» – зі Львову</figcaption>
      </figure>
      <p>Цікаво, що активними донорами <a href="https://tsn.ua/glamur/pid-chas-tvorchoyi-vidpustki-vakarchuk-vikladatime-ta-navchatimetsya-u-stenfordskomu-universiteti-996490.html">викладача та випускника Стенфордського університету Вакарчука</a> <i>(впродовж семестру він читав лекції та проходив навчання у Центрі демократії, розвитку та верховенства права (Center on Democracy, Development and the Rule of Law) при цьому університеті - «Главком»)</i> стали бенефіціар всеукраїнських мереж шкіл англійської мови «Грін форест», «Яппі» та «Грін кантрі» Світлана Грибенюк та <a href="https://youcontrol.com.ua/ru/catalog/company_details/43158862/">керівник </a>«Грин кантрі» Наталя Лотоцька-Гевко. Грибенюк віддала партії 400 тис. грн, Лотоцька-Гевко – 746 тис. грн.</p>
      <figure>
        <img src="https://glavcom.ua/img/forall/users/49/4938/4_113.jpg"/>
        <figcaption>Вакарчук та один з його викладачів у Стенфорді Майкл Макфол</figcaption>
      </figure>
      <p>Окремо відзначимо<b> внесок партійців</b>, які отримали посади у новій владі. Найвідоміший серед них –  програмний директор «Голосу», нині - заступник Міністра розвитку економіки, торгівлі та сільського господарства Павло Кухта. Він переказав 1,5 млн грн.</p>
      <p>Член фракції «Голосу», секретар Комітету з питань правової політики Олег Макаров пожертвував 1,6 млн грн.</p>
      <p>Решту донорів можна зарахувати до умовної групи <b>«інші прихильники»</b>. У Вакарчука та його партію повірили і співвітчизники, які виїхали за кордон – приміром, програміст зі Львова Арсен Костенко, який нині працює у відомій американській компанії Netflix <i>(постачальник фільмів і серіалів на основі потокового мультимедіа - «Главком»)</i>, пожертвував з-за океану 4 тис. грн.</p>
      <p>Юридичних осіб, які переказували кошти партії, не багато. Найбільше грошей у «Голос» вклала велика фармацевтична компанія ПАТ «Лекхім» - 3 млн грн. Її <a href="https://youcontrol.com.ua/catalog/company_details/20029017/">власник</a> - Валерій Печаєв, член Ради Федерації роботодавців України та президент Об’єднання організацій роботодавців медичної та мікробіологічної промисловості України.</p>
      <p>1,8 млн грн пожертвувало партії ТзОВ «Укрюг» - білоцерківський виробник меблів. Його бенефіціар – Юрій Горобець, український підприємець і футбольний функціонер - президент місцевого ФК «Арсенал».</p>
      <p>Ще 427 тис. грн двома внесками перерахувало «Голосу»  ТОВ «Яппі корпоратив» - та сама школа англійської, про керівників якої йшлося раніше.</p>
      <p>90 тис. грн до партійної скрабнички поклав київський ТОВ «Торговий дім «Кохавинка». Як відомо, <a href="https://kpf.ua/">«Кохавниська паперова фабрика»</a> - крупний виробник туалетного паперу. Кінцеві бенефіціарні власники компанії - підприємці Олег Вискуб, Лариса Титикало та Роман Пиріг. </p>
      <h3>На що витрачались гроші</h3>
      <p>Станом на кінець третього кварталу 2019 року на рахунках партії залишалось всього 68 тис. грн, тобто на вибори пішло ледь не усе. Усього ж партія з активний виборчий період витратила понад 170 млн грн.</p>
      <figure>
        <img src="https://glavcom.ua/img/forall/users/49/4938/5_16.png"/>
      </figure>
      <p>Головні статті витрат – рекламна та агітаційна діяльність. Тільки реклама у соціальних мережах обійшлася «Голосу» у 6 млн грн, виконавцями замовлень, як правило, були ФОПи. Майже 13 млн «Голос» заплатив за рекламу на «зовнішніх носіях» - білбордах, лайтбоксах тощо.</p>
      <p>За ефірний час на радіо та телебаченні довелося викласти близько 58 млн грн, з яких витрати за звучання у радіо ефірі становлять лише 0,9 млн. Найбільше на «Голосі» заробили телеканали холдингу StаrLightMedia, що належить Віктору Пінчуку (окрім Сороса та Фіали <a href="https://www.radiosvoboda.org/a/30039491.html">ЗМІ та політологи пов’язують</a> партію «Голос» саме з Пінчуком). Їм перепало понад 25 млн грн. Зокрема, за ефірний час на СТБ з виборчих фондів партії було сплачено  13,2 млн грн, «Новому» - 3,9 млн грн, ICTV - близько 8 млн грн. Крім того, відповідно до звіту, холдинг Пінчука отримав від Вакарчука ще 19,5 тис. грн – «за виготовлення відео». Зауважимо, на диво низька вартість виготовлення відеопродукту, що є зайвим свідченням «особливих» стосунків Вакарчука з олігархом.</p>
      <figure>
        <img src="https://glavcom.ua/img/forall/users/49/4938/6_47.jpg"/>
        <figcaption>Найбільше на «Голосі» заробили телеканали холдингу StаrLightMedia, що належить Віктору Пінчуку: СТБ, «Новий», ICTV</figcaption>
      </figure>
      <p>Однак партія Вакарчука з’являлась не лише на каналах StаrLightMedia. За ефірний час на «1+1» з виборчого фонду пішло 16 млн грн, на «Україні» - 15,6 млн грн. Один раз «Голос» навіть скористався послугами «Суспільного», однак заплатив каналу лише 287 тис. грн.</p>
      <p>Інші витрати на передвиборну агітацію склали трохи більше 2 млн: виробництво друкованих агіток, оренда приміщень для зустрічей з виборцями, організація технічного забезпечення цих зустрічей. До речі, однією з компаній, послугами якої скористався «Голос» була фірма «Зінтеко» (їй за це заплатили 393 тис. грн) – саме ця фірма<a href="https://glavcom.ua/country/politics/ne-galkin-i-ne-petrosyan-na-shcho-gotoviy-poroshenko-abi-peremogti-u-drugomu-turi-582221.html"> займалась організацією роботи</a> у штабі експрезидента Петра Порошенка у день голосування під час першого туру президентських виборів.</p>
      <p>За оренду приміщень та комуналку у третьому кварталі «Голос» заплатив близько мільйона гривень. Консультаційні послуги з інформаційних технологій та бухобліку  вартували партії 319 тис. грн. Податків та зборів партія сплатила на 68 тис., ще у 125 тис. убійшлося користування ліцензованим програмним забезпеченням.</p>
      <p>Майже 100 тис. витрачено на ноутбуки, які політсила купувала не у найдешевшому мережевому магазині «Розетка».</p>
      <p>Коли одразу після виборів майбутніх депутатів від «Слуги народу» повезли у Трускавець, де їм читали лекції <a href="https://glavcom.ua/news/slugi-narodu-v-elitnomu-goteli-truskavcya-pristupili-do-deputatskih-kursiv-613706.html">в елітному готельному комплексі «Ріксос»</a>, опоненти накинулись на них: мовляв, місце для навчання можна було б вибрати і скромніше. Між тим не лише «слуги» обирають дорожче. Так, у серпні та вересні «Голос» влаштовував кілька партійних зустрічей, і місця для їхнього проведення були вельми елітними: двічі партійці гостювали в готелі «Шишкинн Спа». При цьому за оренду конференс-зали, якщо вірити звіту, партія сплатила всього 12 тис. грн, інший раз партійці побували тут, але вже у ресторані, за послуги якого виклали 35 тис. Партія також орендувала конференс-залу в елітному готелі «Редіссон Блу» у центрі столиці за 18 тис. грн.</p>
      <p>Повний звіт партії можна подивитися <a href="https://nazk.gov.ua/wp-content/uploads/2019/11/PDF-80.pdf">тут</a>.</p>
      <p>
        <b>Наталія Сокирчук, «Главком»</b>
      </p>
      <related>
        <a href="https://glavcom.ua/video/pro-cenzuru-ukrajinu-ta-carya-putina-skandalniy-vistup-galkina-u-novosibirsku-video-639643.html"/>
        <a href="https://glavcom.ua/country/society/bakanov-radit-parlamentaryam-zahoditi-do-sesiynoji-zali-vzagali-bez-telefoniv-639694.html"/>
        <a href="https://glavcom.ua/country/society/zvisno-niyakoji-biyki-ne-bulo-glava-sbu-vpershe-prokomentuvav-svoji-stosunki-z-bogdanom-639692.html"/>
      </related>
    </article>
  </body>
</html>