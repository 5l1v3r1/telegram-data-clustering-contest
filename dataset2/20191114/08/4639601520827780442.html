<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/finance/enfia-ti-allages-sxediazei-i-kyvernisi-gia-ton-foro-akiniton/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T08:00:28+00:00"/>
    <meta property="og:title" content="ΕΝΦΙΑ: Τι αλλαγές σχεδιάζει η κυβέρνηση για τον φόρο ακινήτων"/>
    <meta property="og:description" content="Μεγάλες είναι οι αλλαγές που φέρνει το νέο φορολογικό νομοσχέδιο στον ΕΝΦΙΑ. Πρωταρχικός στόχος να υπάρξει το κατάλληλο δημοσιονομικό περιθώριο προκειμένου να φέρει το 2020 το τρίτο σκέλος της μείωσης του φόρου"/>
  </head>
  <body>
    <article>
      <h1>ΕΝΦΙΑ: Τι αλλαγές σχεδιάζει η κυβέρνηση για τον φόρο ακινήτων</h1>
      <h2>Μεγάλες είναι οι αλλαγές που φέρνει το νέο φορολογικό νομοσχέδιο στον ΕΝΦΙΑ. Πρωταρχικός στόχος να υπάρξει το κατάλληλο δημοσιονομικό περιθώριο προκειμένου να φέρει το 2020 το τρίτο σκέλος της μείωσης του φόρου</h2>
      <address><time datetime="2019-11-14T08:00:28+00:00">14 Nov 2019, 08:00</time> by <a rel="author">ΤοΒΗΜΑ Team</a></address>
      <p>Μεγάλες είναι οι αλλαγές που φέρνει το νέο φορολογικό νομοσχέδιο στον ΕΝΦΙΑ.</p>
      <p>Πρωταρχικός στόχος είναι να υπάρξει το κατάλληλο δημοσιονομικό περιθώριο προκειμένου να φέρει το 2020 το τρίτο σκέλος της μείωσης του ΕΝΦΙΑ.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Ο πρωθυπουργός Κυριάκος Μητσοτάκης προανήγγειλε νέα μείωση του ΕΝΦΙΑ, ενώ ο υπουργός Οικονομικών Χρήστος Σταϊκούρας έχει δηλώσει ότι όποιο δημοσιονομικό όφελος προκύψει από τις αλλαγές και την επέκταση των αντικειμενικών τιμών θα μεταφερθεί στον ΕΝΦΙΑ προκειμένου να επιτευχθεί η μείωση του φόρου.</p>
      <h3>Ο ΕΝΦΙΑ</h3>
      <p>Με δεδομένο ότι ο ΕΝΦΙΑ του 2020 θα υπολογιστεί με βάση τις νέες αντικειμενικές αξίες που θα καθοριστούν τον ερχόμενο Μάιο, στο υπουργείο Οικονομικών σχεδιάζουν να προχωρήσουν σε νέα μείωση του φόρου κατά μέσο όρο 10%.</p>
      <p>Σύμφωνα με πληροφορίες, η νέα μείωση του ΕΝΦΙΑ δεν θα είναι οριζόντια αλλά στοχευμένη με παρεμβάσεις στην κλίμακα και τους συντελεστές υπολογισμού του βασικού φόρου προκειμένου να σβήσουν οι φορολογικές επιβαρύνσεις που θα προκύψουν από το άλμα που θα κάνουν οι αντικειμενικές αξίες σε πολλές περιοχές της χώρας.</p>
      <p>Επίσης δεν αποκλείεται να μειωθεί ή ακόμα και να καταργηθεί ο συμπληρωματικός φόρος, ο οποίος επιβαρύνει σήμερα περίπου 500.000 φορολογούμενους οι οποίοι έχουν στην κατοχή τους ακίνητη περιουσία που υπερβαίνει τις 250.000 ευρώ.</p>
      <figure>
        <img src="https://www.tovima.gr/wp-content/uploads/2019/11/14/06_013_img_8932_201411141415982166-1-1-450x300.jpg"/>
      </figure>
      <p>Η κατάργηση του συμπληρωματικού φόρου αποτελεί πάγιο αίτημα των ιδιοκτητών ακινήτων τα τελευταία χρόνια ενώ πληροφορίες αναφέρουν πως και στους κόλπους των θεσμών επικρατεί η άποψη ότι ο φόρος αυτός αποτελεί την απόλυτη στρέβλωση στην αγορά ακινήτων.</p>
      <p>Πρακτικά, οι φορολογούμενοι με την επιβολή του συμπληρωματικού ΕΝΦΙΑ πληρώνουν διπλό φόρο για τα ακίνητά τους αφού επωμίζονται κανονικά τον ΕΝΦΙΑ με τους συντελεστές που ισχύουν για όλους τους φορολογούμενους και επιπρόσθετα καλούνται να πληρώσουν «καπέλο» με κλιμακωτούς συντελεστές από 0,15% έως και 1,15%.</p>
      <p>Για κάθε νομικό πρόσωπο ή νομική οντότητα, ο συμπληρωματικός ΕΝΦΙΑ επιβάλλεται με συντελεστή πέντε και μισό τοις χιλίοις (5,5‰) ενώ για τα για τα ακίνητα τα οποία ιδιοχρησιμοποιούνται για την παραγωγή ή την άσκηση κάθε είδους επιχειρηματικής δραστηριότητας, ανεξαρτήτως αντικειμένου εργασιών, υπολογίζεται με συντελεστή ένα τοις χιλίοις (1‰).</p>
      <h4>Η πληρωμή του ΕΝΦΙΑ</h4>
      <p>Βελτίωση καταγράφει η εισπραξιμότητα του ΕΝΦΙΑ.</p>
      <p>Σύμφωνα με στοιχεία της Ανεξάρτητης Αρχής Δημοσίων Εσόδων τον Σεπτέμβριο που έπρεπε να πληρωθεί η πρώτη δόση του φετινού ΕΝΦΙΑ οι φορολογούμενοι ήταν υποχρεωμένοι να εξοφλήσουν το ποσό των 519,76 εκατομμυρίων ευρώ</p>
      <p>Από το παραπάνω ποσό καταβλήθηκε εμπρόθεσμα, δηλαδή έως τις 30 Σεπτεμβρίου, το ποσό των 386,6 εκατ. ευρώ. Έτσι, το ποσοστό εμπρόθεσμης εισπραξιμότητας του ΕΝΦΙΑ διαμορφώθηκε στο 74,38%</p>
      <p>Το αντίστοιχο περυσινό ποσοστό εμπρόθεσμης εισπραξιμότητας του ΕΝΦΙΑ κατά τον Σεπτέμβριο, ήταν 73,92%. Η διαφορά στην εισπραξιμότητα είναι οριακή, ωστόσο, η βελτίωση είναι γεγονός. Μάλιστα, παράγοντες του υπουργείου Οικονομικών θεωρούν ότι η βελτίωση της εισπραξιμότητας θα είναι μεγαλύτερη τους επόμενους μήνες, παράλληλα με την επιτάχυνση της ανάπτυξης στην οικονομία.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>