<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/rusi-nacrtovali-zabavo-grmela-valcek-in-polka-248609"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T08:25:00+00:00"/>
    <meta property="og:title" content="Rusi načrtovali zabavo, grmela valček in polka"/>
    <meta property="og:description" content="LJUBLJANA – Novembra 2009 smo spremljali zadnji zgodovinski podvig slovenske nogometne reprezentance. V seštevku je šlo nemara za – skupaj z opravljenim na svetovnem prvenstvu v Južni Afriki – najodmevnejši uspeh slovenskega športa. Selektor Matjaž Kek in njegovi fantje so zrežirali več senzacij. Potniki na čarterskem poletu v Moskvo smo polemizirali o najverjetnejšem razpletu prve tekme dodatnih kvalifikacij za SP 2010 med Rusijo in Slovenijo. »Iskreno si želim obratno, a upoštevaje vse dejavnike, ni izključen niti poraz Slovencev z 0:3,« sem zapisal na stavni listek v nasprotju z optimisti na letalu Adrie Airways. To je bil tipičen obračun Davida z Golijatom – po nogometnih, geostrateških in gospodarskih merilih. Tistega 14. novembra je nogomet zasenčil vse v mogočni federaciji. »Podpisali smo zadnji dokument, nujen za zagon projekta Južni tok, ki je s tem postal vseevropski energetski projekt. A danes je najpomembnejša stvar – nogomet!« je slovenskemu premierju Borutu Pahorju sporočil njegov ruski kolega Vladimir…"/>
  </head>
  <body>
    <article>
      <h1>Rusi načrtovali zabavo, grmela valček in polka</h1>
      <h2>Mineva deset let od zadnjega podviga slovenskih nogometašev.</h2>
      <address><time datetime="2019-11-14T08:25:00+00:00">14 Nov 2019, 08:25</time> by <a rel="author">Jernej Suhadolnik</a></address>
      <p>LJUBLJANA – Novembra 2009 smo spremljali zadnji zgodovinski podvig slovenske nogometne reprezentance. V seštevku je šlo nemara za – skupaj z opravljenim na svetovnem prvenstvu v Južni Afriki – najodmevnejši uspeh slovenskega športa. Selektor <b>Matjaž Kek</b> in njegovi fantje so zrežirali več senzacij.<br/><br/>Potniki na čarterskem poletu v Moskvo smo polemizirali o najverjetnejšem razpletu prve tekme dodatnih kvalifikacij za SP 2010 med Rusijo in Slovenijo. »Iskreno si želim obratno, a upoštevaje vse dejavnike, ni izključen niti poraz Slovencev z 0:3,« sem zapisal na stavni listek v nasprotju z optimisti na letalu Adrie Airways. To je bil tipičen obračun Davida z Golijatom – po nogometnih, geostrateških in gospodarskih merilih.<br/><br/>Tistega 14. novembra je nogomet zasenčil vse v mogočni federaciji. »Podpisali smo zadnji dokument, nujen za zagon projekta Južni tok, ki je s tem postal vseevropski energetski projekt. A danes je najpomembnejša stvar – nogomet!« je slovenskemu premierju <b>Borutu Pahorju</b> sporočil njegov ruski kolega <b>Vladimir Putin </b>in dodal: »Ruski rek pravi: 'Ne govori hop, dokler ne skočiš!'«<br/><br/>Gostitelj nogometno-političnega srečanja je imel prav. Kot da bi slutil, kaj se bo zgodilo zvečer na Lužnikih. Rusi so nadigrali Slovence, imeli pri rezultatu 2:0 priložnosti za višjo zmago, a končni izid 2:1 je po podaji <b>Roberta Korena </b>postavil – <b>Nejc Pečnik</b>. Malokdo je slutil, kaj bo sledilo štiri dni pozneje pod Kalvarijo. Rusi so bili še vedno prepričani o nastopu na mundialu, a zgodovinski prvi čempionat mira na črni celini jim ni bil usojen. Priprave so opravili vsi – le nogometaši ne. Smetana oligarhov je rezervirala hotelske zmogljivosti na Štajerskem, Rusi so načrtovali razkošno zabavo za 1400 gostov. Mariborsko letališče je v enem dnevu ustvarilo več prometa kot prej v dveh mesecih. Predsednik <b>Dmitrij Medvedjev</b>, prvi mož Gazproma <b>Aleksej Miller</b>, Chelseajev predsednik <b>Roman Abramovič</b> in drugi so pripotovali z zasebnimi letali, slednji s svojim 300-sedežnim boeingom. Rusi so že najeli reprezentančno bazo v Južni Afriki, turistične agencije ponujale aranžmaje …<br/><b>Od Wroclawa do Maribora</b><br/>Septembra 2008 so tekmo na Poljskem začeli Handanović, Brečko, Cesar, Šuler, Ilić, Komac, Koren, Šišić, Kirm, Dedić in Novaković, v dvoboj z Rusi (novembra 2009) pa je obakrat krenila standardna enajsterica Handanović, Jokić, Cesar, Šuler, Brečko, Kirm, Koren, Radosavljević, Birsa, Dedić, Novaković.<br/><br/>A Putin in kolega iz moskovskega dnevnika Sport Express (»Če boste prvi zabili gol, bo razpadel ruski sistem, saj nihče ne verjame v senzacijo.«) sta imela prav: v Mariboru sta bila glasna le valček in polka, o kazačoku ni bilo ne duha ne sluha. Namesto <b>Andreja Aršavina</b> in drugih zvezdnikov angleške premier league sta blestela podajalec <b>Valter Birsa</b> in strelec gola <b>Zlatko Dedić</b>. <b>Milivoje Novaković</b> je bil prvi topničar kvalifikacij, a strelski pohod Slovencev v skupini s Poljsko, Češko, Slovaško, Severno Irsko in San Marinom je začel in končal Dedić – 6. septembra 2008 v Wroclawu in 18. novembra 2009 v Mariboru.<br/><br/>NZS pod vodstvom <b>Ivana Simiča</b> in reprezentanca A sta si razdelila približno osem milijonov evrov nagrade, a Slovenci so v resnici državo obogatili bolj kot s plačilom nekaj milijonov evrov davka. Tudi pozneje, ko je v Južni Afriki trepetal za usodo ZDA celo njen predsednik <b>Bill Clinton</b>, Angleži pa so se minimalne zmage nad Slovenci veselili kot otroci, so kapetan Koren in druščina blažili stiske v prenekateri slovenski družini, tedaj prizadeti zavoljo ekonomske krize v majhnem odprtem gospodarstvu. </p>
    </article>
  </body>
</html>