<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119277-okanovic-ogranicenje-od-150-kmh-nema-nijedna-zemlja-evrope-primer-politickog-metoda-rada?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T08:20:04+00:00"/>
    <meta property="og:title" content="Okanović: Ograničenje od 150 km/h nema nijedna zemlja Evrope, primer političkog metoda rada"/>
    <meta property="og:description" content="Damir Okanović iz Komiteta za bezbednost saobraćaja kazao je da ograničenje brzine vozila od 150 km/h nema nijedna zemlja Evrope i ocenio da to predstavlja klasičan primer političkog metoda rada.&quot;Tako nešto ne postoji nigde u svetu&quot;, kazao je za &quot;Nedeljnik&quot; Okanović.Okanović je za &quot;Nedeljnik&quot; povodom najave direktora Javnog preduzeća &quot;Puteva Srbije&quot; Zoran Drobnjak da će na srpskim auto-putevima uskoro biti tolerisano prekoračenje brzine od 20 km/h, rekao da sud sudi na osnovu zakona, a ne na osnovu nekih preporuka ili inicijativa.&quot;Šta bi se desilo u slučaju saobraćajne nezgode sa elementima krivičnog dela, odnosno u slučaju da neko pogine? I kada bi se u sudskom postupku utvrdilo da je do nezgode došlo usled toga što se vozilo kretalo brzinom većom od zakonom dozvoljene, a vozač se pravdao time da se kretao u okviru tolerisane brzine&quot;, upitao je Okanović.On je ukazao da ograničenje od 140 km/h postoji u samo tri zemlje u Evropi.&quot;Ograničenje na 140 km/h postoji u tri zemlje, Poljskoj, Bugarskoj i Austriji. U svim…"/>
  </head>
  <body>
    <article>
      <h1>Okanović: Ograničenje od 150 km/h nema nijedna zemlja Evrope, primer političkog metoda rada</h1>
      <address>
        <time datetime="2019-11-14T08:20:04+00:00">14 Nov 2019, 08:20</time>
      </address>
      <p><b>Damir Okanović iz Komiteta za bezbednost saobraćaja kazao je da ograničenje brzine vozila od 150 km/h nema nijedna zemlja Evrope i ocenio da to predstavlja klasičan primer političkog metoda rada.</b><br/><br/>"Tako nešto ne postoji nigde u svetu", kazao je za "Nedeljnik" Okanović.<br/><br/>Okanović je za "Nedeljnik" povodom najave direktora Javnog preduzeća "Puteva Srbije" Zoran Drobnjak da će na srpskim auto-putevima uskoro biti tolerisano prekoračenje brzine od 20 km/h, rekao da sud sudi na osnovu zakona, a ne na osnovu nekih preporuka ili inicijativa.<br/><br/>"Šta bi se desilo u slučaju saobraćajne nezgode sa elementima krivičnog dela, odnosno u slučaju da neko pogine? I kada bi se u sudskom postupku utvrdilo da je do nezgode došlo usled toga što se vozilo kretalo brzinom većom od zakonom dozvoljene, a vozač se pravdao time da se kretao u okviru tolerisane brzine", upitao je Okanović.<br/><br/>On je ukazao da ograničenje od 140 km/h postoji u samo tri zemlje u Evropi.<br/><br/>"Ograničenje na 140 km/h postoji u tri zemlje, Poljskoj, Bugarskoj i Austriji. U svim ostalim, ograničena brzina kreće se od 110 do 130 km/h. Na primer, u SAD je 100-110 km/h, kao i u Velikoj Britaniji", rekao je Okanović.<br/><br/>Direktor "Puteva Srbije" Zoran Drobnjak najavio je da će na srpskim auto-putevima uskoro biti tolerisano prekoračenje brzine od 20 km/h, ako se saglase nadležni.<br/><br/>Tako će na delovima auto-puta gde je ograničenje 130 km/h biti tolerisano do 150 km/h, kao i da to neće važiti za tunele gde je ograničenje 80 km/h na Koridoru 11,<br/><br/>Statistički podaci na nivou Srbije pokazuju da se brzina, kao uticajni faktor, prepoznaje kod trećine svih nesreća i kod više od 50 odsto smrtnih ishoda u saobraćajnim nezgodama.</p>
    </article>
  </body>
</html>