<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158348_1.html"/>
    <meta property="og:site_name" content="Novsport"/>
    <meta property="article:published_time" content="2019-11-14T08:32:00+00:00"/>
    <meta property="og:title" content="ОБЗОР: Вашингтон с 14-а победа в НХЛ, Чикаго със зрелищен успех (ВИДЕО)"/>
    <meta property="og:description" content="Вижте всички резултати и класиранията след тях"/>
  </head>
  <body>
    <article>
      <h1>ОБЗОР: Вашингтон с 14-а победа в НХЛ, Чикаго със зрелищен успех (ВИДЕО)</h1>
      <address><time datetime="2019-11-14T08:32:00+00:00">14 Nov 2019, 08:32</time> by <a rel="author">Велизар Антов</a></address>
      <p>Водачът в Източната конференция на Националната хокейна лига Вашингтон Кепитълс постигна 14-ата си победа от началото на сезона, след като се наложи с 2:1 след дузпи при визитата си на Филаделфия Флайърс.<br/><br/>Най-добър за столичани бе вратарят Брейдън Холтби, който отрази 30 шайби към мрежата, а точен за гостите в началото на мача бе Брендън Липсич.<br/><br/>Филаделфия изравни в седмата минута на третия период чрез капитана си Клод Жиру, а до края на редовното време и в продълженията гол не падна.<br/><br/>При дузпите Жиру отново вкара за "летящите", но попадението му се оказа недостатъчно, тъй като Ти Джей Оши и Евгени Кузнецов се разписаха за гостите.<br/><br/>С победата Вашингтон събра 32 точки от 20 мача и води в дивизия Метрополитън. Пак там Филаделфия е на трето място с 23 точки от 18 мача.<br/><br/>Междувременно Чикаго Блекхоукс постигна зрелищен успех с 5:3 при гостуването си на Лас Вегас Голдън Найтс.<br/><br/>"Златните рицари" започнаха отлично мача и вкараха два гола още до седмата минута чрез Уилям Кериър и Уилям Карлсон, но това само ядоса "черните ястреби", които отговориха с 5 безответни попадения, дело на Патрик Кейн, Калвин де Хаан, Ерик Густафсон, Кърби Дач и Дилан Стром.<br/><br/>Минута пред края на двубоя Нейт Шмид вкара трети гол за Лас Вегас, с който оформи крайния резултат.<br/><br/>В другите два мача от тази нощ Отава победи при гостуването си на Ню Джърси с 4:2 след хеттрик на Жан-Габриел Паго, а с два гола на ветерана Джо Павелски Далас победи с 3:1 Калгари като гост.<br/><br/><b>Първенство на Националната хокейна лига на САЩ и Канада (НХЛ), мачове от редовния сезон:</b><br/><br/>Ню Джърси - Отава 2:4<br/>Ню Йорк Айлендърс - Торонто 5:4<br/>Филаделфия - Вашингтон 1:2 след дузпи<br/>Калгари - Далас 1:3<br/>Лас Вегас - Чикаго 3:5<br/><br/><b>Kласиране:</b><br/><br/><u>Източна конференция</u><br/>дивизия Метрополитън: Вашингтон 32, Ню Йорк Айлъндърс 27, Филаделфия 23<br/>Атлантическа дивизия: Бостън 26, Монреал 23, Флорида 23<br/><br/><u>Западна конференция</u><br/>Централна дивизия: Сейнт Луис 28, Колорадо 24, Нешвил 21<br/>Тихоокеанска дивизия: Едмънтън 26, Аризона 24, Ванкувър 23.</p>
    </article>
  </body>
</html>