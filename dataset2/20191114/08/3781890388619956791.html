<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741617"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:13:00+00:00"/>
    <meta property="og:title" content="รถตู้หลบถังน้ำปริศนาร่วงถนน ไม่พ้นชน3คันรวด-เจ็บอื้อ"/>
    <meta property="og:description" content="ถังน้ำดื่มปริศนาร่วงเกลื่อนกลางถนน รถตู้โดยสารเบรกไม่ทันพุ่งชนท้ายรถพยาบาลฉุกเฉิน ก่อนกระเด็นชนรถเก๋งซ้ำ เจ็บรวม 5 ราย เร่งหารถเจ้าของถังน้ำมาดำเนินคดี"/>
  </head>
  <body>
    <article>
      <h1>รถตู้หลบถังน้ำปริศนาร่วงถนน ไม่พ้นชน3คันรวด-เจ็บอื้อ</h1>
      <address>
        <time datetime="2019-11-14T08:13:00+00:00">14 Nov 2019, 08:13</time>
      </address>
      <p>
        <b>ถังน้ำดื่มปริศนาร่วงเกลื่อนกลางถนน รถตู้โดยสารเบรกไม่ทันพุ่งชนท้ายรถพยาบาลฉุกเฉิน ก่อนกระเด็นชนรถเก๋งซ้ำ เจ็บรวม 5 ราย เร่งหารถเจ้าของถังน้ำมาดำเนินคดี</b>
      </p>
      <p>เมื่อเวลา 14.00 น. วันที่ 14 พ.ย. 62  ร.ต.อ.พิเชษฐ์ มีภู่เพ็ญ รอง สว.(สอบสวน) สภ.แหลมฉบัง อ.ศรีราชา จ.ชลบุรี ได้รับแจ้งว่าเกิดเหตุรถยนต์ชนกัน 3 คันรวด มีผู้ได้รับบาดเจ็บ 5 ราย เหตุเกิดบริเวณปลายสะพานต่างระดับเคอรี่ สยามซีพอร์ต ถนนสุขุมวิท ฝั่งขาเข้าแหลมฉบัง ต.ทุ่งสุขลา จึงรีบรุดไปตรวจสอบ พร้อมด้วยเจ้าหน้าที่หน่วยกู้ภัยสว่างประทีป ศรีราชา ที่เกิดเหตุเป็นถนนสองเลน ขับขี่ทางเดียว ช่วงระหว่างทางลงสะพานต่างระดับ พบรถเก๋ง ฮอนด้า สีขาว ทะเบียน งบ 9057 ชลบุรี สภาพท้ายรถได้รับความเสียหาย ถัดมาพบรถตู้พยาบาลฉุกเฉิน ยโตโยต้า สีขาว ทะเบียน งร 434 ชลบุรี ของ รพ.สมเด็จพระบรมราชเทวี ณ ศรีราชา สภาพหน้ารถและท้ายถูกชนจนยุบ ไม่ห่างกันพบรถตู้โดยสาร กรุงเทพ-พัทยา โตโยต้า สีขาว ทะเบียน 10-5888 ชลบุรี ป้ายเหลือง สภาพด้านหน้ารถพังเสียหายยับเยิน ภายในมีผู้โดยสารได้รับบาดเจ็บจากการกระแทก 5 ราย เป็น ชาย 3 หญิง 2 ราย เจ้าหน้าที่จึงได้รีบปฐมพยาบาล ก่อนนำตัวส่ง รพ.วิภารามแหลมฉบัง นอกจากนี้ในบริเวณจุดเกิดเหตุเจ้าหน้าที่ยังพบถังน้ำดื่ม ขนาด 18.9 ลิตร ตกกระจายเกลื่อนพื้นถนน 5 ถัง เจ้าหน้าที่จึงได้เก็บไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191114/news_QaymMDjVlo150904_533.jpg?v=20191114165?v=6372"/>
      </figure>
      <figure>
        <img src="https://www.dailynews.co.th/admin/upload/20191114/news_QdocTIEqGa150904_533.jpg?v=20191114165?v=3660"/>
      </figure>
      <p>สอบถามนายสุทัศน์ ทองดี อายุ 33 ปี ผู้ขับขี่รถตู้โดยสาร กล่าวว่า ก่อนเกิดเหตุ ตนได้ขับรถมาตามเส้นทางปกติ จนกระทั่งมาถึงในที่เกิดเหตุ ได้เห็นรถยนต์ที่อยู่ด้านหน้าจำนวนหลายคัน พยายามเบรกรถและหักหลบถังน้ำดื่มดังกล่าว ที่ตกกระจายเกลื่อนพื้นถนน ระหว่างนั้นตนก็ได้พยายามเหยียบเบรกแล้ว แต่ก็เบรกไม่ทัน ก่อนที่จะพุ่งชนท้ายรถตู้พยาบาลฉุกเฉินดังกล่าว<br/><br/>เบื้องต้นเจ้าหน้าที่ตำรวจได้เข้าตรวจสอบที่เกิดเหตุ พร้อมนำถังน้ำดื่มไปตรวจสอบตามหาเจ้าของแล้ว หลังจากนี้จะเรียกตัวผู้ขับขี่ทั้ง 3 คัน มาสอบปากคำเพิ่มเติมที่ สภ.แหลมฉบัง เพื่อสรุปสาเหตุที่แท้จริงต่อไป ส่วนผู้ขับขี่รถยนต์ที่ทำถังน้ำดื่มตกกลางถนนนั้น เจ้าหน้าที่จะเร่งติดตามตัวมาดำเนินคดีตามกฎหมายต่อไป.</p>
    </article>
  </body>
</html>