<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/pozary/vozickari-pozar-dum-pecovatelska-sluzba-cerny-most-hasici-zemrela-zena-20191114.html"/>
    <meta property="og:site_name" content="Pražský deník"/>
    <meta property="article:published_time" content="2019-11-14T08:21:00+00:00"/>
    <meta property="og:title" content="Noční můra. Při požáru v domě s pečovatelskou péčí zemřela vozíčkářka"/>
    <meta property="og:description" content="/VIDEO, FOTOGALERIE/ Ve čtvrtek brzy nad ránem došlo na pražském Černém Mostě k tragické události. Při požáru jednoho z bytů v domě s pečovatelskou službou zemřela starší žena a zahynul i její asistenční pes. Policisté, hasiči a záchranáři včasným zásahem zabránili dalším ztrátám na (nejen) lidských životech. Vozíčkáři složkám Integrovaného záchranného systému děkují."/>
  </head>
  <body>
    <article>
      <h1>Noční můra. Při požáru v domě s pečovatelskou péčí zemřela vozíčkářka</h1>
      <address><time datetime="2019-11-14T08:21:00+00:00">14 Nov 2019, 08:21</time> by <a rel="author">Michael Bereň</a></address>
      <p>Oznámení o požáru bytu ve druhém patře panelového domu s pečovatelskou péčí v ulici Kpt. Stránského přijali operátoři tísňové linky po druhé hodině ráno. Při příjezdu policistů bylo vidět, jak byt pohltily plameny. Na místo podle mluvčího pražských hasičů Martina Kavky vyrazilo celkem pět jednotek.</p>
      <figure>
        <video src="https://v.denik.cz/2019/11/14/063/videozaznam-pozar-vozickari.mp4"/>
      </figure>
      <p>Hasiči pak vystřídali policisty při záchraně obyvatel z osmiposchoďového „paneláku“. Pohyb uvnitř zakouřeného domu by byl totiž možný pouze v dýchacích přístrojích. </p>
      <figure>
        <img src="https://g.denik.cz/63/b4/pozarmecholupy1_denik-150-3x2.jpg"/>
      </figure>
      <aside>
        <a href="https://prazsky.denik.cz/pozary/nelegalni-ubytovna-dolni-mecholupy-tragicky-pozar-muz-zemrel-hasici-20191024.html">„Ubytovnu“ v Dolních Měcholupech zasáhl požár. Jeden muž zemřel Přečíst článek ›</a>
      </aside>
      <p>„Postupně tak bylo z domu vyvedeno a zachráněno na devadesát osob, z toho čtyřicet bylo vozíčkářů. Zachránění byli následně umístěni do čtyř evakuačních autobusů dopravního podniku a ihned jim byla zdravotníky poskytnuta neodkladná péče, případně první pomoc,“ oznámil v tiskové zprávě policejní mluvčí Jan Rybanský. Evakuaci komplikoval také fakt, že při požáru se vypnul proud, proto nefungovaly výtahy.</p>
      <figure>
        <iframe data-src="https://twitter.com/HasiciPraha/status/1194824835278557184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zdravotnickou záchrannou službu vyhledalo i pět policistů, kteří se při záchraně nadýchali zplodin. „Po ošetření však nebyl nutný převoz do nemocnice, a tak pokračovali ve výkonu služby,“ sdělil mluvčí Rybanský.</p>
      <h3>Nechť je Ti země lehká, kamarádko</h3>
      <p>Při ranním zásahu se bohužel nepodařilo zachránit jednu postiženou ženu ani jejího asistenčního psa. Dalších deset čtyřnohých pomocníků si převzali do péče veterináři. Policisté a hasiči dostali do bezpečí také čtyři kočky, papouška a ještěra.</p>
      <figure>
        <iframe data-src="https://twitter.com/vozickarCernak/status/1194813744133607424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeden z obyvatel domu s pečovatelskou službou na Černém Mostě, který na twitteru vystupuje pod přezdívkou „Vozíčkář z Čerňáku“ na sociální síti o ranním neštěstí informoval rovněž. „Snad to všichni zvládli. Nám se ženou zbývalo asi tak pět minut,“ uvedl nejprve. Když se dozvěděl o jedné oběti, tweetoval: „Nechť je Ti země lehká, kamarádko.“</p>
      <p>Handicapovaní pak prostřednictvím internetu děkovali záchranným složkám za pomoc při evakuaci. „Uctili jsme oběť požáru minutou ticha na čtvrtečním jednání zastupitelstva. Vyjadřuji upřímnou soustrast všem pozůstalým. Děkuji hasičům za jejich nasazení,“ napsal primátorův náměstek Petr Hlubuček (Spojené síly pro Prahu/STAN), který má v městské radě na starosti také bezpečnost.</p>
      <p>Podle Rybanského se kolem půl páté obyvatelé požárem zasaženého domu mohli postupně vrátit do svých bytů, znovu jim pomáhali policisté spolu s hasiči. „Na místo se posléze dostavili i kriminalisté s vyšetřovatelem hasičů, kteří budou zjišťovat příčinu vzniku požáru,“ oznámil mluvčí pražské policie s tím, že kromě desítek policistů se na akci podíleli i strážníci městské policie, kteří oblast uzavřeli a na místě řídili dopravu.</p>
      <figure>
        <img src="https://g.denik.cz/63/ed/pozarstodulky-noc-04_denik-150-3x2.jpg"/>
      </figure>
      <aside>
        <a href="https://prazsky.denik.cz/pozary/evakuace-v-pyzamu-a-v-maskach-nocni-pozar-ve-stodulkach-zcela-znicil-byt-20191013.html">Evakuace v pyžamu a v maskách. Noční požár ve Stodůlkách zničil byt Přečíst článek ›</a>
      </aside>
    </article>
  </body>
</html>