<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425788/neos-proponhths-idio-orama-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T08:01:33+00:00"/>
    <meta property="og:title" content="Νέος προπονητής, ίδιο όραμα στη Ρόδο"/>
    <meta property="og:description" content="Τον νέο προπονητή Κώστα Βελιτζέλο παρουσίασες χθες το μεσημέρι στα γραφεία των Ακαδημιών ο πρόεδρος του ΑΣ Ρόδος Αντώνης Μαρτίνης. Παρουσία και του τεχνικού διευθυντή Νικήτα Μαλλιάκα αλλά και του μέλους της διοίκησης κ. Χαρτερού, ο κ. Βελιτζέλος έκανε τις πρώτες του δηλώσεις ως προπονητής των «ελαφιών». Τον λόγο αρχικά πήρε ο κ. Μαρτίνης, ο οποίος τόνισε τα ακόλουθα:"/>
  </head>
  <body>
    <article>
      <h1>Νέος προπονητής, ίδιο όραμα στη Ρόδο</h1>
      <h2>Η Ρόδος με τον Κώστα Βελιτζέλο στον πάγκο της είναι αποφασισμένη να υλοποιήσει τον μεγάλο στόχο της ανόδου κάνοντας μια λαμπρή πορεία στο πρωτάθλημα. «Σε τρία χρόνια η Ρόδος θα βρίσκεται εκεί που της αξίζει», δήλωσε με νόημα ο πρόεδρος Αντώνης Μαρτίνης</h2>
      <address>
        <time datetime="2019-11-14T08:01:33+00:00">14 Nov 2019, 08:01</time>
      </address>
      <p>
        <b>Τον νέο προπονητή Κώστα Βελιτζέλο παρουσίασες χθες το μεσημέρι στα γραφεία των Ακαδημιών ο πρόεδρος του ΑΣ Ρόδος Αντώνης Μαρτίνης. Παρουσία και του τεχνικού διευθυντή Νικήτα Μαλλιάκα αλλά και του μέλους της διοίκησης κ. Χαρτερού, ο κ. Βελιτζέλος έκανε τις πρώτες του δηλώσεις ως προπονητής των «ελαφιών». Τον λόγο αρχικά πήρε ο κ. Μαρτίνης, ο οποίος τόνισε τα ακόλουθα:</b>
      </p>
      <p>«Η επιλογή του νέου προπονητή έγινε μετά από πάρα πολλές συζητήσεις και με παράγοντες αλλά και μεταξύ μας. Οφείλω να διευκρινίσω πως στην ομάδα μας υπάρχει μια τεχνική Επιτροπή που απαρτίζεται από τον τεχνικό διευθυντή κ. Μαλλιάκα, τον πρόεδρο αλλά και τρία ακόμα μέλη του συμβουλίου, τους κ. Βλάχο, Καλούδη και Χαρτερό. Στις συζητήσεις συμμετείχε και ο υπεύθυνος των Ακαδημιών κ. Κάππος.</p>
      <p>Το αναφέρω για να διευκρινίσουμε κάποια πράγματα σχετικά με το πώς έγινε η επιλογή. Ο κ. Βελιτζέλος είναι ένας νέος άνθρωπος με φιλοδοξίες αλλά και με τις γνώσεις για να οδηγήσει την ομάδα εκεί που θέλουμε. Η ομάδα είναι πρώτη. Και όπως και ο προηγούμενος προπονητής είπε, δώσαμε αγώνες και μάχες για να είναι πρώτη αυτή η ομάδα. Θεωρώ ότι έχει το καλύτερο ρόστερ στη Γ’ Εθνική και αυτό είναι το βασικό πλεονέκτημα.</p>
      <p>Θεωρώ επίσης ότι τα πράγματα θα είναι ομαλότερα με τους παίκτες μας και γενικά με την ομάδα από εδώ και πέρα προκειμένου να μην έχουμε άλλα θέματα και αυτό το οποίο αντιμετωπίσαμε στη Μυτιλήνη. Το έχω πει πολλές φορές και στον προηγούμενο προπονητή και το λέω για μια ακόμα φορά και δημόσια. Αυτή η ομάδα, δεν πρέπει να χάνει. Έχει τέτοιο ρόστερ που για να χάσει θα πρέπει να είναι πάρα πολύ δύσκολο. Αυτή είναι λοιπόν η αλλαγή και η διαφορά της φιλοσοφίας που διατυπώθηκε. Θεωρώ ότι αυτή η ομάδα δεν μπορεί να χάνει. Έχει βάλει στόχο, σε τρία χρόνια από τώρα να είμαστε εκεί που έπρεπε να είναι η Ρόδος εδώ και πάρα πολλά χρόνια»</p>
      <p><u>Από τη δική του πλευρά, ο νέος προπονητής είπε τα εξής:</u><br/>«Χαίρομαι πάρα πολύ για την ανάληψη των καινούργιων μου καθηκόντων. Βρίσκομαι σε μια ομάδα η οποία έχει απαιτήσεις πρωταθλητισμού, που αρμόζουν πολύ με τα δικά μου θέλω. Τα προηγούμενα χρόνια, είτε ως μέλος προπονητικού team είτε και μόνος μου, ήταν σχεδόν όλα χρόνια πρωταθλητισμού. Και με επιτυχίες ανόδου και με διεκδικήσεις πρωταθλημάτων. Την πίεση του πρωταθλητισμού την γνωρίζω και δεν έχω κάποιο πρόβλημα ένταξης σε αυτό το κομμάτι.</p>
      <p>Ξέρω τις δυσκολίες που πρόκειται να αντιμετωπίσουμε ως ομάδα. Πρέπει να προετοιμαστούμε για να κοιτάξουμε τον εαυτό μας όσο το δυνατόν καλύτερα. Πρέπει να κοιτάξουμε τον κάθε αντίπαλο ξεχωριστά και ας ακούγεται αυτό κλισέ. Θέλουμε να πετύχουμε το καλύτερο δυνατό αποτέλεσμα σε κάθε παιχνίδι. Δεν είμαι άνθρωπος των λόγων αλλά των πράξεων. Πρέπει να αποδείξουμε μέσα στο γήπεδο ότι είμαστε η καλύτερη ομάδα. Αναλαμβάνοντας μια ομάδα που είναι πρώτη, η δεύτερη θέση είναι αποτυχία. Αυτή τη στιγμή πρέπει να προσαρμοστώ στην κατάσταση που έχω βρει ερχόμενος εδώ.</p>
      <p>Σταδιακά θα δείτε όμως κάποιες αλλαγές που θέλω να περάσω εγώ. Αυτό έχει να κάνει με τα θέλω του κάθε προπονητή. Το πρώτο πράγμα που θα αλλάξουμε σίγουρα είναι κομμάτια και πράγματα που σύμφωνα με αυτά που έχω αφουγκραστεί μιλώντας τις τελευταίες δυο ημέρες με τα παιδιά, θα νιώσουν καλύτερα αγωνιστικά έχοντας και καλύτερη εικόνα. Αυτό δεν αποτελεί μομφή για τον προηγούμενο συνάδελφο. Ο καθένας εξάλλου έχει τα δικά του θέλω».</p>
    </article>
  </body>
</html>