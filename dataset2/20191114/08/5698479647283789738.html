<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/facebook-removes-more-than-3-billion-fake-accounts-on-its-platform-social-media"/>
    <meta property="og:site_name" content="euronews"/>
    <meta property="article:published_time" content="2019-11-14T08:15:37+00:00"/>
    <meta property="og:title" content="فیس‌بوک ۳ میلیارد و ۲۰۰ میلیون حساب جعلی را در مدت ۶ ماه حذف کرد"/>
    <meta property="og:description" content="فیس‌بوک اعلام کرد که از ماه آوریل (فروردین) تا سپتامبر (شهریور)، ۳ میلیارد و ۲۰۰ میلیون حساب جعلی را حذف کرده است. این در حالی است که در دوره شش ماهه قبلی تعداد ۳ میلیارد حساب را حذف کرده بود."/>
  </head>
  <body>
    <article>
      <h1>فیس‌بوک ۳ میلیارد و ۲۰۰ میلیون حساب جعلی را در مدت ۶ ماه حذف کرد</h1>
      <address><time datetime="2019-11-14T08:15:37+00:00">14 Nov 2019, 08:15</time> by <a rel="author">یورونیوز فارسی </a></address>
      <p>فیس‌بوک اعلام کرد که از ماه آوریل (فروردین) تا سپتامبر (شهریور)، ۳ میلیارد و ۲۰۰ میلیون حساب جعلی را حذف کرده است. این در حالی است که در دوره شش ماهه قبلی تعداد ۳ میلیارد حساب را حذف کرده بود.</p>
      <p>طبق گفته مقامات فیس‌بوک تقریبا همه این حساب‌های جعلی قبل از اینکه فرصتی برای تبدیل شدن به‌عنوان «کاربر فعال» شبکه‌های اجتماعی را پیدا کنند حذف شدند بنابراین در آمار شمار کاربران این شرکت که به‌طور مرتب گزارش می‌شود قرار نمی‌گیرند. فیس‌بوک تخمین می‌زند که حدود پنج درصد از ۲ میلیارد و ۴۵ میلیون حساب کاربری آن نیز جعلی است.</p>
      <blockquote>۱۸ میلیون و ۵۰۰ هزار مورد از برهنگی و استثمار جنسی کودکان را در دوره شش ماهه آوریل تا سپتامبر که در این شبکه منتشر شده بود، حذف کردیم<cite>گزارش فیس‌بوک</cite></blockquote>
      <p>این شرکت همچنین در گزارشی که روز چهارشنبه ۲۲ آبان منتشر کرد گفت که ۱۸ میلیون و ۵۰۰ هزار مورد از برهنگی و استثمار جنسی کودکان را در دوره شش ماهه آوریل تا سپتامبر که در این شبکه منتشر شده بود، حذف کرده است. این رقم نسبت به دوره شش ماهه قبلی ۱۳ میلیون مورد افزایش یافته است. گفته می‌شود، دلیل این افزایش، پیشرفت در روش‌های تشخیص این موارد است.</p>
      <p>علاوه بر این، فیس‌بوک اعلام کرد که ۱۱ میلیون و ۴۰۰ هزار نمونه از سخنان حاکی از نفرت را نیز در این دوره شش ماهه از فیس‌بوک حذف کرده است. این رقم حدود ۷ میلیون و ۵۰۰ هزار مورد بیشتر از گزارش شش ماهه قبلی است. این شرکت تاکید می‌کند که به‌طور فعالانه شروع به حذف سخنان نفرت‌پراکن کرده است.</p>
      <p>علاوه بر مقابله با حساب‌های جعلی، فیس‌بوک از پروتکل‌های جدید ایمنی و شفافیت رونمایی کرده است تا بتواند از روند انتخابات ریاست جمهوری ایالات متحده آمریکا بهتر محافظت کند. این شرکت می‌خواهد به این اطمینان برسد که موارد اشتباهی که در انتخابات ۲۰۱۶ جنجال برانگیز شد در انتخابات پیش رو تکرار نمی‌شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/22/facebook-blocks-manipulation-campaigns-from-iran-and-russia">فیس بوک: کارزارهای روسیه و ایران برای دخالت در انتخابات ریاست جمهوری آمریکا مسدود شد</a>
        </li>
        <li>
          <a href="https://farsi.euronews.com/2019/10/03/european-court-of-justice-rules-eu-courts-can-order-facebook-to-delete-illegal-content-wor">رای دیوان دادگستری اروپا علیه فیسبوک در پرونده حذف «محتوای غیرقانونی»</a>
        </li>
      </ul>
    </article>
  </body>
</html>