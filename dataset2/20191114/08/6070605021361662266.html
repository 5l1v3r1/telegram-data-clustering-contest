<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Estudiants-xinesos-Hong-Kong-convertit_0_2343965671.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T08:33:06+00:00"/>
    <meta property="og:title" content="Universitaris xinesos marxen de Hong Kong, on els campus s'han convertit en camp de batalla"/>
    <meta property="og:description" content="Carreteres tallades, escoles tancades i gasos lacrimògens enquisten el caos a la ciutat"/>
  </head>
  <body>
    <article>
      <h1>Universitaris xinesos marxen de Hong Kong, on els campus s'han convertit en camp de batalla</h1>
      <h2>Carreteres tallades, escoles tancades i gasos lacrimògens enquisten el caos a la ciutat</h2>
      <address>
        <time datetime="2019-11-14T08:33:06+00:00">14 Nov 2019, 08:33</time>
      </address>
      <p>El caos i els enfrontaments violents, amb carreteres i avingudes tallades, barricades fetes de mobiliari urbà i maons arrencats i gasos lacrimògens de la policia s'han repetit aquest dijous per quart dia consecutiu a la ciutat semiautònoma de Hong Kong. Les protestes que inunden els carrers cada cap de setmana des del passat mes de juny aquest cop s'han reproduït també al llarg de la setmana i han aconseguit col·lapsar el dia a dia de la ciutat.</p>
      <p>La situació s'ha tensionat fins al punt que s'han registrat diversos enfrontaments entre manifestants i altres ciutadans que no podien arribar a la feina a causa dels bloquejos a les carreteres. Un home de 70 anys lluita per la seva vida després de ser colpejat amb un maó al cap dimecres durant un d'aquests enfrontaments.</p>
      <p>Aquest dijous, per primer cop aquesta setmana, les escoles de primària i secundària, a més de les guarderies, han decidit no obrir portes, i moltes universitats han anunciat que suspenien les classes i escurçaven el trimestre (que havia d'acabar el 30 de novembre) o bé que l'acabarien via online.</p>
      <p>Els campus universitaris, de fet, s'han convertit aquesta setmana en un dels principals camps de batalla de la protesta, amb destrosses importants a facultats que deixen imatges de cadires i taules enmig del carrer bloquejant escales i passos. La mort d'un jove estudiant de la Universitat de Ciència i Tecnologia la setmana passada, de les ferides al cap que va patir en caure des de l'altura d'un pis quan fugia de la policia, ha esperonat les protestes universitàries.</p>
      <p>Enmig d'aquest panorama, aquest dijous molts estudiants originaris de la Xina continental que cursen estudis a les universitats hongkongueses havien fet les maletes i marxaven de la ciutat semiautònoma, en vista de la situació de caos enquistada i del creixent sentiment antixinès entre la població universitària de Hong Kong.</p>
      <p>"Realment això ja no es segur i no veig que hagi de millorar", deia un jove universitari xinès que havia marxat a la ciutat limítrof de Shenzen i s'havia aturat de moment en un restaurant amb la seva maleta. "La discriminació cap als xinesos continentals està empitjorant, hi ha tants prejudicis cap a nosaltres que no crec que això canviï, així que ¿per què hauria de tornar?", deia a Reuters Frank un estudiant de postgrau de 22 anys que havia marxat de la universitat a Hong Kong.</p>
      <p>El temor entre aquests estudiants ha crescut aquesta setmana per la circulació a les xarxes d'un vídeo en què es veu un estudiant xinès al qual estan apallissant a la Universitat de Ciència i Tecnologia, on estudiava el jove manifestant mort en les protestes. Segons dades oficials, abans de l'inici de les protestes, al juny, hi havia a Hong Kong un milió de ciutadans de la Xina continental vivint a Hong Kong, uns 12.000 dels quals eren estudiants universitaris.</p>
      <p>A la Universitat Xinesa, al nord de la ciutat semiautònoma, un estudiant ha presentat aquesta setmana una demanda urgent per reclamar als tribunals que prohibeixin l'entrada a la policia al campus de Sha Tin, on s'han produït diversos enfrontaments violents amb gasos lacrimògens, però el més alt tribunal de Hong Kong l'ha rebutjat.</p>
    </article>
  </body>
</html>