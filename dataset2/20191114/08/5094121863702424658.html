<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zoo-ledni-medved-cora-nizozemsko-brno-upravi-bazen-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T08:07:00+00:00"/>
    <meta property="og:title" content="Do brněnské zoo míří lední medvěd z Nizozemska. Upraví pro něj bazén"/>
    <meta property="og:description" content="Veselé skotačení ledních medvíďat budou opět sledovat stovky Brňanů. Alespoň s tím počítají zástupci zoologické zahrady i představitelé města, kteří ve středu oznámili, odkud do Brna přijede nový samec. Partner medvědice Cory bude zřejmě z Nizozemska."/>
  </head>
  <body>
    <article>
      <h1>Do brněnské zoo míří lední medvěd z Nizozemska. Upraví pro něj bazén</h1>
      <address><time datetime="2019-11-14T08:07:00+00:00">14 Nov 2019, 08:07</time> by <a rel="author">Pavla Hloušková</a></address>
      <p>Pro brněnský chov je důležité, aby vybraný medvěd mohl mít mláďata. „V nadcházejících letech bychom rádi viděli v zahradě mláďata. Cora je zkušená matka. Proto doufáme, že samec, který přijde, bude chovný a schopný reprodukce,“ uvedl mluvčí zoologické zahrady Michal Vaňáč.</p>
      <p>Aby do města mohl lední medvěd dorazit, jsou nutné úpravy současného bazénu pro zvířata. Nyní zástupci magistrátu vybírají firmu, která změny provede. „Nový, hlubší bazén bude méně zapuštěný do skály a naváže na svah. V prostoru rozmístíme kameny, umělé skály a přírodní skalní masiv,“ popsal náměstek brněnské primátorky Petr Hladík.</p>
      <figure>
        <img src="https://g.denik.cz/50/d3/img-1710dc_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/prodejna-albert-na-namesti-svobody-konci-nova-a-vylepsena-otvira-na-videnske-20191114.html">Prodejna Albert na náměstí Svobody končí, nová a vylepšená otvírá na Vídeňské Přečíst článek ›</a>
      </aside>
      <p>Práce začnou na přelomu letošního a příštího roku, stát budou čtyři miliony korun. Dělníci bazén dokončí zhruba do května.</p>
      <p>Na nového medvěda se těší Brňanka Tereza Nová. „Lední medvědi do zoologické zahrady určitě patří. Doufám, že budou brzy i mláďata,“ řekla.</p>
    </article>
  </body>
</html>