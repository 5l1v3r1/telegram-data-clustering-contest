<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741642"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:56:00+00:00"/>
    <meta property="og:title" content="สอศ.ระดมสมองยกระดับวิทยาลัยสารพัดช่าง"/>
    <meta property="og:description" content="สอศ.ยกระดับวิทยาลัยสารพัดช่าง ผลิตแรงงานคุณภาพรองรับสาขาขาดแคลนภาคอุตสาหกรรม"/>
  </head>
  <body>
    <article>
      <h1>สอศ.ระดมสมองยกระดับวิทยาลัยสารพัดช่าง</h1>
      <address>
        <time datetime="2019-11-14T08:56:00+00:00">14 Nov 2019, 08:56</time>
      </address>
      <p>
        <b>สอศ.ยกระดับวิทยาลัยสารพัดช่าง ผลิตแรงงานคุณภาพรองรับสาขาขาดแคลนภาคอุตสาหกรรม</b>
      </p>
      <p>วันนี่(14 พ.ย.)  นายณรงค์ แผ้วพลสง เลขาธิการคณะกรรมการการอาชีวศึกษา(กอศ.) เปิดเผยว่า เมื่อเร็ว ๆ นี้ ตนได้ ประชุมเชิงปฏิบัติการขับเคลื่อนวิทยาลัยสารพัดช่าง เพื่อผลิตและพัฒนากำลังคนอาชีวศึกษา  ร่วมกับผู้บริหารสำนักงานคณะกรรมการการอาชีวศึกษา(สอศ.) และผู้บริหารสถานศึกษา โดยได้ย้ำถึงความสำคัญในการขับเคลื่อนวิทยาลัยสารพัดช่างให้ดำเนินการจัดการศึกษาเพื่อพัฒนากำลังคนสู่ศตวรรษที่  21 ตอบสนองนโยบายรัฐบาล และมีทักษะอาชีพตรงตามความต้องการของสถานประกอบการ ตอบสนองความต้องการในการพัฒนาประเทศ เพื่อผลิตและพัฒนากำลังคน และรองรับการเข้าสู่ประชาคมอาเซียน โดยการประชุมครั้งนี้ มีวัตถุประสงค์ เพื่อพัฒนาคุณภาพและยกระดับคุณภาพการจัดการศึกษาของวิทยาลัยสารพัดช่าง เพื่อศึกษาสภาพปัญหาความต้องการ พัฒนาคุณภาพการจัดการศึกษาของวิทยาลัยสารพัดช่าง เพื่อนำข้อมูลมาใช้ในการกำหนดนโยบาย เป้าหมายให้มีความเข้มแข็ง พร้อมพัฒนาคุณภาพการจัดการศึกษาต่อไป และเพื่อระดมความคิดเห็นพัฒนาคุณภาพและยกระดับคุณภาพการจัดการศึกษาของวิทยาลัยสารพัดช่าง และกำหนดเป้าหมายการเพิ่มปริมาณผู้เรียนหลักสูตรวิชาชีพระยะสั้น รองรับความต้องการแรงงานคุณภาพของภาคอุตสาหกรรม<br/><br/>“รัฐบาลกำหนดนโยบายหลัก 12 ด้าน โดยพัฒนาอาชีวะ พัฒนาคุณภาพวิชาชีพ และพัฒนาแรงงานรองรับอุตสาหกรรม 4.0 กับยุทธศาสตร์ชาติ 20 ปี ด้านการสร้างความสามารถในการแข่งขัน และด้านการพัฒนาและเสริมสร้างศักยภาพกำลังคนสอคล้องกับภารกิจของวิทยาลัยสารพัดช่าง ที่ได้ดำเนินการจัดการเรียนการสอนหลักสูตรประกาศนียบัตรวิชาชีพระยะสั้น โดยเน้นให้ประชาชนมีโอกาสฝึกอบรมวิชาชีพ เพื่อเป็นอาชีพหลักและอาชีพเสริม หรือการเปลี่ยนอาชีพจากอาชีพที่ใช้แรงงานเป็นอาชีพที่ใช้ทักษะฝีมือ  โดยขอให้วิทยาลัยสารพัดช่างดำเนินการตามจุดเน้นและทิศทางการขับเคลื่อนการจัดการการอาชีวศึกษา ประจำปี 2563  สอดคล้องกับสโลแกน "การศึกษาสร้างคน  อาชีวะสร้างชาติ" เพื่อเตรียมคนสู่ศตวรรษที่ 21 โดยมีจุดเน้น คือ  1. เพิ่มปริมาณผู้เรียนสายอาชีวะ 2. พัฒนาศูนย์ความเป็นเลิศการอาชีวศึกษา 3. พัฒนาและยกระดับคุณภาพวิทยาลัยสารพัดช่าง 4. ยกระดับคุณภาพครูและบุคลากรทางการศึกษา 5. อาชีวศึกษาต้องเป็นนักนวัตกรรมสังคม 6. ขับเคลื่อนอาชีวศึกษา เพื่อเตรียมคนไทยสู่ศตวรรษที่ 21" จากจุดเน้นของ สอศ. มาสู่การพัฒนาและยกระดับคุณภาพวิทยาลัยสารพัดช่าง เพื่อเป้าหมายผลิตและพัฒนากําลังคนอาชีวศึกษาในศตวรรษที่ 21 ซึ่งหวังเป็นอย่างยิ่งว่าการประชุมฯ ครั้งนี้ จะเป็นจุดเริ่มต้นในการขับเคลื่อนวิทยาลัยสารพัดช่างเพื่อตอบสนองนโยบายรัฐบาล และนโยบายของกระทรวงศึกษาธิการ ในการยกระดับวิทยาลัยสารพัดช่าง ให้สอนวิชาชีพที่ตอบโจทย์ความต้องการของภาคอุตสาหกรรมในการพัฒนาประเทศเพื่อผลิตและพัฒนากําลังคนสาขาที่ขาดแคลน สาขาที่เป็นที่ต้องการเร่งด่วน สาขาที่เป็นความต้องการในระดับประเทศ" เลขาธิการ กอศ.กล่าว</p>
    </article>
  </body>
</html>