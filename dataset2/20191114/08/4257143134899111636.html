<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/14/itt-a-varva-vart-adat-a-magyar-gazdasagrol"/>
    <meta property="og:site_name" content="infostart"/>
    <meta property="article:published_time" content="2019-11-14T08:42:00+00:00"/>
    <meta property="og:title" content="Itt a várva várt adat a magyar gazdaságról"/>
    <meta property="og:description" content="A vártnál erősebb a magyar GDP-adat, ez pedig a német gazdaságról érkező kedvező hírekkel együtt erősítette a forint árfolyamát is."/>
  </head>
  <body>
    <article>
      <h1>Itt a várva várt adat a magyar gazdaságról</h1>
      <address><time datetime="2019-11-14T08:42:00+00:00">14 Nov 2019, 08:42</time> by <a rel="author">Infostart / MTI</a></address>
      <h3>A vártnál erősebb a magyar GDP-adat, ez pedig a német gazdaságról érkező kedvező hírekkel együtt erősítette a forint árfolyamát is.</h3>
      <p>A bruttó hazai termék (GDP) a nyers adatok szerint 5,0 százalékkal, a szezonálisan és naptárhatással kiigazított adatok szerint 4,8 százalékkal nőtt a harmadik negyedévben az előző év azonos időszakához viszonyítva - közölte első becslése alapján csütörtökön a Központi Statisztikai Hivatal (KSH).</p>
      <blockquote>Elemzők 4,8 százalékos növekedést vártak. A növekedéshez az ipar, az építőipar, és a piaci alapú szolgáltatások járultak hozzá legnagyobb mértékben</blockquote>
      <p>- tette hozzá a KSH.</p>
      <p>Az Európai Unió statisztikai hivatala, az Eurostat által használt minden egyedi és rendkívüli tényezőtől megtisztított naptári és szezonális hatásoktól megtisztított kiegyensúlyozott index is 4,8 százalékos növekedést mutatott éves összevetésben, az első félévi 5,2 százalék után. Az előző negyedévihez mérve a második negyedévivel megegyező 1,1 százalékos volt a szezonálisan és naptárhatással kiigazított GDP növekedése.</p>
      <p>A növekedéshez az ipar, az építőipar, és a piaci alapú szolgáltatások járultak hozzá legnagyobb mértékben - tette hozzá a KSH. A kiigazítás nélküli, nyers adatok szerint 2019 első negyedévében 5,3, a másodikban 4,9, százalékkal nőtt a GDP az előző év azonos időszakához képest. A szezonálisan és naptárhatással kiigazított és kiegyensúlyozott adatok szerint a növekedés 5,3, és 5,1 százalékos volt.</p>
      <p>Az idei első három negyedévben a nyers adat szerint 5,1, a naptárhatás kiszűrésével 5,1 százalékos, a naptári és szezonális hatásoktól megtisztított kiegyensúlyozott adat szerint 5,0 százalékos volt a gazdasági növekedés Magyarországon.</p>
      <p>A részletes GDP-adatokat november 29-én közli a KSH.</p>
      <p>Az euró/dollár minimálisan emelkedett a reggeli GDP-adat hatására 1,10-ről, azaz a dollár kitartóan erős. Ezt egyébként táplálja az is, hogy tegnap Jerome Powell Fed-elnök azt üzente: véget ért egyelőre a kamatcsökkentési ciklus. Az erős dollár és az erősödő forint együtt azt eredményezte, hogy a dollár/forint jegyzések a tegnap megjárt 304 feletti szintről mostanra 303-ig ereszkedtek - írja az adatokat értékelve a <a href="https://www.portfolio.hu/deviza/20191114/belevettek-a-forintba-az-eros-gdp-adat-utan-407041">Portfolio</a>.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>