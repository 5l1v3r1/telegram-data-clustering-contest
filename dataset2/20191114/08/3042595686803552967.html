<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/slik-blir-vi-kvitt-palmeoljen/71816446"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T08:32:10+00:00"/>
    <meta property="og:title" content="Slik blir vi kvitt palmeoljen"/>
    <meta property="og:description" content="Regjeringen, Arbeiderpartiet og Senterpartiet krangler om biodrivstoff og palmeolje, men ingen av dem har løsningen. Slik kan vi sikre at palmeoljen forsvinner."/>
  </head>
  <body>
    <article>
      <h1>Slik blir vi kvitt palmeoljen</h1>
      <h2>Regjeringen, Arbeiderpartiet og Senterpartiet krangler om biodrivstoff og palmeolje, men ingen av dem har løsningen. Slik kan vi sikre at palmeoljen forsvinner.</h2>
      <address><time datetime="2019-11-14T08:32:10+00:00">14 Nov 2019, 08:32</time> by <a rel="author">Dagbladets lederavdeling</a></address>
      <p><b>Er det noen</b> som husker den hissige debatten om palmeolje på norske drivstofftanker? Dere vet, drivstoffet som kutter norske utslipp, men som bidrar til rasering av regnskogen – og dermed økte klimagassutslipp totalt sett og redusert naturmangfold.</p>
      <p>Det er denne debatten som nå igjen hjemsøker landet, denne gangen forkledd som debatt om avgiftsnivået på biodrivstoff. En litt teknisk sak, men viktig fordi politikken samlet sett skal sørge for at klimagassutslippene går ned.</p>
      <p><b>I går stjal den</b> nesten all tid i spørretimen i Stortinget. Utfordringen for norske politikere har vært å øke omsetningen av biodrivstoff, uten at det skjer ved hjelp av den som ofte er billigst – palmeolje. Forbud har vært foreslått, men forkastet. Årsaken er at mange frykter det vil lage krøll for handelsavtalen vår med Indonesia, som er verdens fjerde mest folkerike land – og storeksportør av palmeolje.</p>
      <p><b>Regjeringens løsning</b> på dette er et nytt grep i avgiftsleggingen. I Norge er det et såkalt omsetningskrav for biodrivstoff, som betyr at alle som selger drivstoff har plikt til å blande inn en viss andel biodrivstoff. I dag er det bare veibruksavgift på den delen av biodrivstoffet som selges innenfor dette kravet. Utenfor kravet har det ikke vært avgift. Dermed har billig palmeolje blitt big business i Norge. Andelen har minket, men i 2018 var det fortsatt en betydelig omsetning av palmeolje i Norge.</p>
      <p>Ved å sette veibruksavgift på alt biodrivstoff, også det utenfor omsetningskravet, håper regjeringen å kunne begrense salget av palmeolje – uten å terge Indonesia for mye. Det er godt tenkt, men det er ikke en tilstrekkelig god løsning.</p>
      <p><b>Arbeiderpartiet og </b>Senterpartiet, og NHO og LO, ber regjeringen snu og droppe avgiften utover omsetningskravet. Det vil være å snu i feil retning. Det kan i prinsippet øke palmeoljebruken i Norge.</p>
      <p>SV har en bedre løsning: Kompensere kollektivselskaper og bedrifter som kjøper biodrivstoff utover omsetningskravet, avgiftskrone for avgiftskrone, dersom det er garantert palmeoljefritt. I tillegg vil partiet at palmeolje ikke skal kunne telle innenfor omsetningskravet.</p>
      <p>På den måten vil palmeolje fortsatt være en lovlig vare, bare ikke like ettertraktet. Dessuten vil det kunne bidra til å stimulere fortsatt økt produksjon av det avanserte (det mest klimavennlige) biodrivstoffet i Norge og andre land.</p>
      <p>Grepet er beregnet til å koste omlag 300 millioner, en overkommelig pris for å få arbeidet for utslippskutt fra veitrafikken på rett spor.</p>
    </article>
  </body>
</html>