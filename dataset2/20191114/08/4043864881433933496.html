<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231918/"/>
    <meta property="og:site_name" content="Українська правда"/>
    <meta property="article:published_time" content="2019-11-14T08:08:08+00:00"/>
    <meta property="og:title" content="Кампанію з очорнення Йованович вели Джуліані та корумповані українці – Кент"/>
    <meta property="og:description" content="Заступник помічника держсекретаря США у справах Європи і Євразії Джордж Кент прямо не сказав, що кампанія проти Йованович була безпосередньо пов’язана з рішенням Трампа усунути її."/>
  </head>
  <body>
    <article>
      <h1>Кампанію з очорнення Йованович вели Джуліані та корумповані українці – Кент</h1>
      <address>
        <time datetime="2019-11-14T08:08:08+00:00">14 Nov 2019, 08:08</time>
      </address>
      <p>Кампанію з очорнення експосла США в Україні Марі Йованович вели особистий адвокат Дональда Трампа Руді Джуліані та корумповані українці.</p>
      <p>Про це заявив заступник помічника держсекретаря США у справах Європи і Євразії Джордж Кент під час відкритих свідчень у Конгресі у справі імпічменту президента США Дональда Трампа, пише "<a href="https://www.eurointegration.com.ua/news/2019/11/14/7103016/">Європейська правда</a>" з посиланням на телеканал <a href="https://www.nbcnews.com/">NBC News.</a></p>
      <p>Кент прямо не сказав, що кампанія проти Йованович була безпосередньо пов'язана з рішенням Трампа усунути її.</p>
      <p>"Ви не можете просувати принципові антикорупційні дії так, щоб не злити корумпованих людей, - сказав Кент. - Кампанія з очорнення з боку Руді Джуліані була всюдисущою навесні 2019 року в Fox News та в інтернеті і твітерсфері".</p>
      <p>Кент також згадав директора із питань Європи Ради національної безпеки США Александра Віндмана та колишню старшу директорку з питань Європи та Євразії Ради національної безпеки США Фіону Гілл як об'єктів нападок.</p>
      <p>"Дуже прикро було бачити, як певні американці, зокрема ті, хто об’єднався з корумпованими українцями, щоб досягти власних інтересів, атакували відданих держслужбовців, які просували інтереси США в Україні", - сказав Кент.</p>
      <p>У такий спосіб вони завдали шкоди вкрай важливим двостороннім відносинам, вважає дипломат.</p>
      <p>Нагадаємо, тимчасовий повірений у справах США в Україні Вільям Тейлор у середу <a href="https://www.eurointegration.com.ua/news/2019/11/13/7103011/">розкрив </a>нові подробиці телефонного дзвінка між Трампом та послом США в ЄС, який відбувся наступного дня після того, як президент Трамп поговорив з Володимиром Зеленським 25 липня.</p>
      <related>
        <a href="https://www.pravda.com.ua/news/2019/11/14/7231903/"/>
        <a href="https://www.pravda.com.ua/articles/2019/11/14/7231881/"/>
        <a href="https://www.pravda.com.ua/news/2019/11/14/7231901/"/>
      </related>
    </article>
  </body>
</html>