<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76562-Zaklinac-ukazuje-16-novych-obrazkov-vratane-otrasneho-brnenia-Nilfgaardanov-Ako-jeho-dizajn-obhajila-tvorkyna-serialu"/>
    <meta property="og:site_name" content="REFRESHER"/>
    <meta property="article:published_time" content="2019-11-14T08:02:00+00:00"/>
    <meta property="og:title" content="Zaklínač ukazuje 16 nových obrázkov vrátane otrasného brnenia Nilfgaarďanov. Ako jeho dizajn obhájila tvorkyňa seriálu?"/>
    <meta property="og:description" content="Na seriál sa veľmi tešíme, ale..."/>
  </head>
  <body>
    <article>
      <h1>Zaklínač ukazuje 16 nových obrázkov vrátane otrasného brnenia Nilfgaarďanov. Ako jeho dizajn obhájila tvorkyňa seriálu?</h1>
      <address><time datetime="2019-11-14T08:02:00+00:00">14 Nov 2019, 08:02</time> by <a rel="author">Dominik Vetrák</a></address>
      <p>
        <b>Na seriál sa veľmi tešíme, ale...</b>
      </p>
      <p>Dnešné „Raňajky s Filmkultom“ sa zamerajú hlavne na Witchera, no pozrieme sa aj na nové filmy Paula Thomasa Andersona a Damiena Chazelleho. Ešte predtým sa ale pozrieme na juh v Zaklínačovom svete.</p>
      <p><b>Nilfgaard vzbudzuje strach a zhnusenie u drvivej väčšiny obyvateľov Kontinentu.</b> Obzvlášť severské krajiny a národy si s nimi vytrpeli už dosť. Neustále invázie brnení so Slnkom v popredí stvorili hrozivé historky, spomienky a donútili ľudí utekať už len pri pohľade na nich. A aj keď sa nám zatiaľ seriálový Zaklínač mimoriadne páči a vyzerá, že svoje ambície naplní, jedna vec nás celkom negatívne zaráža. Nie je to pritom nič subjektívne.<br/><br/>Celý svet je zhrozený z výzoru brnenia Nilfgaarďanov. Pri uniknutých záberoch z natáčania sme si ešte mysleli, že šlo o tréningové brnenie, aby sa hercom ľahšie hýbalo. Prišiel však trailer a my sme konečne videli ako nilfgaardsku armádu, tak aj nebojácneho Cahira. Pri pohľade na najnovšie fotografie, kde ho vidíme s jeho „hrozivou“ prilbou/helmou z kníh máme ale problém spojiť si dizajn brnenia so zvyškom seriálu. V tomto prípade ale opäť platí, že raz vidieť je účinnejšie ako stokrát počuť/prečítať si.</p>
      <figure>
        <img src="https://i.refresher.sk/public/dominik-v/2019/_november/Screenshot-06_11-002.jpg"/>
      </figure>
      <p>Obzvlášť tento pohľad vyzerá úplne smiešne. Čo si preboha dizajnéri mysleli?</p>
      <figure>
        <img src="https://i.refresher.sk/public/dominik-v/2019/_november/26.jpg"/>
      </figure>
      <p>Showrunnerka seriálu Lauren S. Hissrich síce tvrdí, že chcela zobraziť nedokonalosť Nilfgaardskej armády, ktorá sa ešte len vyvíja, jej odrazením na samotnom brnení, ale to viac-menej znie ako výhovorka. Nejde pritom ani o porovnanie s hrami. Brnenie nesedí ani na knižné opisy, čo by nebolo problémom, keby pôsobilo serióznejšie. V budúcich sériách sa možno zmení, čo naznačila samotná Hissrich.</p>
      <p><b>Netflix si zrejme uvedomuje, že v tomto prípade naozaj šľapil vedľa.</b> To je však zatiaľ jediná negatívna škvrna na inak skvelo vyzerajúcom projekte. Múdrejší budeme po premiére. Dúfame však, že takáto maličkosť nikomu nepokazí zážitok v prípade, že bude seriál skutočne podarený. To by bolo skutočne malicherné. Nižšie v galérii sa môžeš pozrieť na ďalších 15 čerstvých obrázkov, ktoré sú výhradne z prvých piatich epizód. </p>
      <figure>
        <a href="https://refresher.sk/76562-Zaklinac-ukazuje-16-novych-obrazkov-vratane-otrasneho-brnenia-Nilfgaardanov-Ako-jeho-dizajn-obhajila-tvorkyna-serialu/gallery/1">
          <img src="https://i.refresher.sk/public/dominik-v/2019/_november/EJMAif-U4AALssk.jpg"/>
        </a>
        <figcaption>
          <a href="https://refresher.sk/76562-Zaklinac-ukazuje-16-novych-obrazkov-vratane-otrasneho-brnenia-Nilfgaardanov-Ako-jeho-dizajn-obhajila-tvorkyna-serialu/gallery/1">Zobraziť galériu 16</a>
        </figcaption>
      </figure>
      <p>
        <b>Nové filmy Paula Thomasa Andersona a Damiena Chazelleho sa už pripravujú</b>
      </p>
      <p>PTA je dnes už veľmi ospevovaný a uznávaný režisér, zatiaľ čo Chazelle stúpa stále vyššie a už teraz sa môže rovnať s najlepšími režisérmi na tejto planéte. Každý jeho ďalší film zvyšuje latku a my sa už nevieme dočkať, čo nám prinesie najbližšie. <br/><br/>Ešte v júli tohto roka sme ťa informovali o tom, že <b>novým počinom Damiena by mal byť Babylon v hlavných rolách s Emmou Stone a Bradom Pittom.</b> To sa potvrdilo aj pred pár dňami. Vojnu medzi hollywoodskymi štúdiami nakoniec vyhral Paramount, ktorý film pošle do kín na <b>Vianoce 2021</b> v limitovanom premietaní, pričom sa do širokej distribúcie dostane 7. januára. O čom presne film bude sa dozvieš <a href="https://refresher.sk/70849-Brad-Pitt-a-Emma-Stone-by-si-mali-zahrat-v-novom-filme-Damiena-Chazelleho-Ako-sa-bude-volat-a-o-com-bude">tu.</a></p>
      <p>Čo sa týka novinky Andersona, malo by ísť o snímku zasadenú do stredoškolských čias. <a href="https://www.hollywoodreporter.com/news/paul-thomas-anderson-sets-1970s-high-school-movie-2020-production-1254077"><b>THR</b> </a>ho dokonca opisuje ako režisérov návrat k Boogie Nights. Hlavnou postavou by mal byť stredoškolák v 70. rokoch. Malo by ísť o úspešného detského herca. V súčasnej dobe prebieha kasting, pričom natáčanie začne vo februári 2020.</p>
      <related>
        <a href="https://refresher.sk/70849-Brad-Pitt-a-Emma-Stone-by-si-mali-zahrat-v-novom-filme-Damiena-Chazelleho-Ako-sa-bude-volat-a-o-com-bude"/>
      </related>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/54326-Prvu-seriu-Zaklinaca-napisu-scenaristi-serialov-Daredevil-Supernatural-ci-Jessica-Jones-Z-ktorych-knih-budu-vychadzat"/>
        <a href="https://refresher.sk/71283-Natacanie-Zaklinaca-prebieha-v-plnom-prude-Uzi-si-prve-fotky-a-video-z-natacania-v-ktorom-Yennefer-bojuje-so-zahalenym-magom"/>
        <a href="https://refresher.sk/52189-Serialovy-Zaklinac-od-Netflixu-potvrdzuje-postavy-Koho-okrem-Geralta-este-uvidime"/>
        <a href="https://refresher.sk/49968-O-serialovu-adaptaciu-slavnej-serie-The-Witcher-od-Netflixu-sa-postara-scenaristka-Daredevila-a-The-Defenders"/>
        <a href="https://refresher.sk/58006-Ciri-zo-Zaklinaca-si-v-seriali-od-Netflixu-pravdepodobne-zahra-cernoska-alebo-Aziatka"/>
        <a href="https://refresher.sk/59006-Yennefer-a-Ciri-zo-Zaklinaca-od-Netflixu-su-konecne-obsadene-Budu-mat-rasisti-problem-s-hereckou-pre-Ciri"/>
        <a href="https://refresher.sk/43515-Zaklinac-dostane-velkolepy-serial-na-Netflixe-Aka-je-sanca-ze-prekona-aj-Game-of-Thrones"/>
        <a href="https://refresher.sk/59692-Takto-bude-vyzerat-Henry-Cavill-ako-zaklinac-Geralt-Netflix-potvrdzuje-datum-premiery-na-rok-2019"/>
      </related>
    </article>
  </body>
</html>