<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/gadgets/motorola-predstavila-skladaniy-smartfon-razr-50053432.html"/>
    <meta property="og:site_name" content="НВ"/>
    <meta property="article:published_time" content="2019-11-14T08:01:00+00:00"/>
    <meta property="og:title" content="З поверненням! Motorola знову представила культову модель RAZR"/>
    <meta property="og:description" content="Motorola давно не випускала флагманські пристрої, але ввечері 13 листопада компанія показала RAZR. Модель зберегла класичний дизайн розкладного телефону."/>
  </head>
  <body>
    <article>
      <h1>З поверненням! Motorola знову представила культову модель RAZR</h1>
      <h2>Motorola давно не випускала флагманські пристрої, але ввечері 13 листопада компанія показала RAZR. Модель зберегла класичний дизайн розкладного телефону.</h2>
      <address><time datetime="2019-11-14T08:01:00+00:00">14 Nov 2019, 08:01</time> by <a rel="author">Антон Ходоренко</a></address>
      <p>Гаджет Motorola RAZR 2019 року <a href="https://amp.cnn.com/cnn/2019/11/13/cnn-underscored/motorola-razr-foldable-pricing-features/index.html">є</a> по суті нормальним смартфоном, який можна скласти навпіл.</p>
      <p>У RAZR безумовно один з найбільш унікальних дизайнів в цьому році. Це розкладний телефон з новим шарніром, який Motorola називає «Flex View». Пристрій одержав 6,6-дюймовий дисплей з роздільною здатністю 2142×876 та співвідношенням сторін 21: 9. Він повністю складається в форматі зверху вниз, на відміну від Galaxy Fold, який закривається зліва направо або справа наліво.</p>
      <p>Завдяки форм-фактору «розкладачка» основний дисплей захищений, коли він закритий, а коли він відкритий і використовується, є додатковий шар для захисту від подряпин. Motorola також розробила дисплей з рухомою металевою опорою, яка повинна зробити його більш міцним, ніж інші пластикові OLED-дисплеї.</p>
      <p>У закритому вигляді смартфон досить компактний, всього 72 мм в ширину і 94 мм у висоту, а також 14 міліметрів товщиною. У розгорнутому вигляді він зберігає ту ж ширину, але досягає 172 мм у висоту або 6,7 дюймів. Додатковий дисплей також отримав OLED-панель, але на 2.7 дюйма з співвідношенням 4: 3 і роздільною здатністю 600×800p. На ньому відображається час і повідомлення.</p>
      <p>«Це схоже на оригінальний RAZR на стероїдах», — зазначають американські ЗМІ.</p>
      <p>Смартфон побудований на процесорі Qualcomm Snapdragon 710, має тільки дві камери (роздільна здатність основної - 16 Мп, фронтальної - 5 Мп), оснащений акумулятором ємністю 2510 мАг. Обсяги оперативної та вбудованої пам’яті склали 6 і 128 ГБ відповідно.</p>
      <p>Смартфон Motorola RAZR буде офіційно запущений в продаж в січні 2020 по ціні $ 1499. У США він буде ексклюзивним для оператора Verizon (попередні замовлення почнуться 26 грудня), а в Канаді він буде доступний і розблокованим.</p>
      <hr/>
    </article>
  </body>
</html>