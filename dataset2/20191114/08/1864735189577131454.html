<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/salvini-a-bologna-1.4885121"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-14T08:07:11+00:00"/>
    <meta property="og:title" content="Salvini corteggia l’Emilia: &quot;Le coop con noi&quot;"/>
    <meta property="og:description" content="Il leader leghista stasera a Bologna: &quot;Lavoriamo con gli imprenditori. Abbasseremo i costi dei servizi per le famiglie, i più alti d’Italia&quot;"/>
  </head>
  <body>
    <article>
      <h1>Salvini corteggia l’Emilia: "Le coop con noi"</h1>
      <h2>Il leader leghista stasera a Bologna: "Lavoriamo con gli imprenditori. Abbasseremo i costi dei servizi per le famiglie, i più alti d’Italia"</h2>
      <address><time datetime="2019-11-14T08:07:11+00:00">14 Nov 2019, 08:07</time> by <a rel="author">ANDREA ZANCHI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4885127.1573718832!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Matteo Salvini (ImagoE)</figcaption>
      </figure>
      <p>Bologna, 14 dicembre 2019 - <b>Nella terra</b> del fare <b>Matteo Salvini</b> rispolvera la vecchia ricetta del pragmatismo per ribaltare il Pd e prendersi finalmente la preda più ambita, la <b>rossa Emilia-Romagna.</b> La prima tappa verso il <b>voto di domenica 26 gennaio 2020</b>, è in programma stasera alle <b>20,30 al PalaDozza</b>, il palasport nel centro di Bologna tempio del basket e dedicato al mitico sindaco comunista del dopoguerra, che ospiterà l’evento di apertura della campagna elettorale della Lega. Contestatori e collettivi sono già mobilitati con un corteo ("Staranno ben lontani... e se qualcuno dice che la Lega non può andare a Bologna è fascismo rosso"), ma, assicura il leader del Carroccio, quella di stasera "sarà una festa, non un comizio. Con un un po’ di arte, poesia, cultura e tradizione sul palco. E poi, ovviamente, Lucia Borgonzoni, vera protagonista della serata. Mi aspetto il pienone, una marea di gente".</p>
      <p><b>A proposito della Borgonzoni: i suoi critici dicono che non abbia abbastanza esperienza e competenza per guidare l’Emilia-Romagna.</b><br/>"Ha svolto un lavoro fondamentale in consiglio comunale – anche io l’ho fatto per anni e penso di essere stato un buon ministro –, e ha alle spalle un anno da sottosegretario in uno dei ministeri più belli e complessi, quello dei Beni Culturali".</p>
      <p><b>È sufficiente?</b><br/>"Lucia si è sempre distinta nel suo lavoro ed è stata molto apprezzata da tutte le imprese e gli attori del settore, che spesso è un settore di sinistra. Questo credo che a Bologna e in Emilia-Romagna significhi tanto".</p>
      <p><b>Saprà affrontare le situazioni complesse che pone il governo di una regione?</b><br/>"Con la sua esperienza non avrà problemi. E poi stiamo lavorando a una squadra di assoluto livello come in Umbria, con tanti sindaci candidati nelle liste a sostegno della sua candidatura".</p>
      <p><b>Stasera sul palco ci saranno anche i cinque governatori leghisti, compresa Donatella Tesei, fresca di nomina. Perché?</b><br/>"Perché rappresentano quel buongoverno della Lega sui territori che dura da oltre vent’anni".</p>
      <p><b>Volete sfidare il Pd sul suo stesso terreno?</b><br/>"In Emilia-Romagna non possiamo dire che la situazione è un disastro, non sarebbe corretto. E Bonaccini, se ha governato cinque anni, non è certo uno sprovveduto. Però ci sono tante cose da migliorare".</p>
      <p><b>Da dove si parte?</b><br/>"Prendiamo la sanità: se migliaia di pazienti devono andare fuori regione per curarsi in Lombardia e Veneto, a causa delle liste d’attesa, c’è qualcosa di migliorabile. Lo stesso si può dire sugli agricoltori che vengono pagati più tardi che nel resto del Paese e sulla ricostruzione post-terremoto. E poi vogliamo parlare dei costi dei servizi per le famiglie?".</p>
      <p><b>Cosa c’è che non torna?</b><br/>"Stavo guardando alcuni dati appena usciti che dicono che l’Emilia-Romagna è la regione più cara d’Italia per le mense scolastiche. Su tutti questi temi abbiamo l’ambizione di poter fare meglio della sinistra, senza miracoli e partendo dalle nostre esperienze di governo sul territorio".</p>
      <p><b>Come pensate di convincere gli elettori?</b><br/>"Nei prossimi settanta giorni gireremo tutte le città e i paesi dell’Emilia-Romagna. Stando su temi molto concreti e aggiungendo la nostra battaglia contro una Manovra che, a partire dalla plastic tax, danneggia soprattutto l’economia di questa regione".</p>
      <p><b>Basterà?</b><br/>"Qui c’è una voglia di cambiamento pazzesca, concreta: l’ho avvertita girando sul territorio in questi ultimi giorni. Ho avuto e avrò incontri riservati con imprenditori bolognesi che ci daranno una mano sulle proposte e le idee per la regione. Penso che il ricambio, in democrazia, sia normale ed essenziale. Dopo cinquant’anni al governo si tende a sedersi, a non trovare più la forza per innovare".</p>
      <p><b>Il sistema di potere, però, qui è solido. Un partito ancora forte, una cooperazione in salute: sono ingredienti che possono fermarvi?</b><br/>"In realtà una parte del mondo cooperativo sta già dialogando con noi, a partire da tasse e Manovra. Bisogna distinguere tra tra la cooperazione assistita e politicamente schierata e la cooperazione sana".</p>
      <p><b>È preoccupato della possibile alleanza tra Pd e grillini?</b><br/>"Per nulla. Facciano quello che vogliono. L’hanno fatta in Umbria e si è visto come è andata".</p>
      <p><b>Se la Lega vince in Emilia, cade il governo. Sarà davvero così?</b><br/>«Chissà se l’esecutivo arriverà al 26 gennaio, intanto... tra Ilva, Alitalia, gli scioperi di benzinai e vigili del fuoco non può andare peggio di così".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/politica/elezioni-emilia-romagna-bonaccini-1.4884063"/>
      </related>
    </article>
  </body>
</html>