<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231924/"/>
    <meta property="og:site_name" content="Українська правда"/>
    <meta property="article:published_time" content="2019-11-14T08:51:24+00:00"/>
    <meta property="og:title" content="Ситник каже, що Онищенка в грудні екстрадують в Україну, той заперечує"/>
    <meta property="og:description" content="Колишнього народного депутата Олександра Онищенко, який втік з України та переховується від слідства, екстрадують з Іспанії, де він програв усі суди."/>
  </head>
  <body>
    <article>
      <h1>Ситник каже, що Онищенка в грудні екстрадують в Україну, той заперечує</h1>
      <address>
        <time datetime="2019-11-14T08:51:24+00:00">14 Nov 2019, 08:51</time>
      </address>
      <p>Колишнього народного депутата Олександра Онищенко, який втік з України та переховується від слідства, екстрадують з Іспанії, де він програв усі суди.</p>
      <p><b>Джерело:</b> <a href="https://24tv.ua/skandalniy_onishhenko_mayzhe_povernuvsya_v_ukrayinu__sitnik_n1233757?fbclid=IwAR30rTAb_uo0O7EEQ_3AHoIoVJ38o9kGEXknAERWcyzMDAlcXVDvBxkoHTY">інтерв’ю</a> голови Національного антикорупційного бюро України Артема Ситника 24 каналу, <a href="https://www.facebook.com/aleksandr.onyshenko/posts/1272219912961418">Facebook</a> Онищенка</p>
      <p><b>Пряма мова:</b> "Онищенко повертається, ну майже повернувся в Україну. Чому? Тому що він програв усі суди на території Іспанії – і в частині екстрадиції, і в частині визнання його політичним біженцем.</p>
      <p>Є певна орієнтовна дата – це грудень 2019 року. Звичайно, щось ще може відбутися, але суди він програв. Тому є рішення про його екстрадицію".</p>
      <p><b>Деталі:</b> При цьому Ситник не відкинув ймовірність, що Онищенко з Іспанії може втекти в Німеччину, де має підприємства. За словами Ситника, у цій ситуації все буде залежати від "оперативності закордонних колег".</p>
      <p>У свою чергу, Онищенко заявив, що Ситник бреше про екстрадицію і заморожування його рахунків. При цьому він пообіцяв повернутися в Україну добровільно, "якщо захоче".</p>
      <p><b>Пряма мова </b>Онищенка: "Ситник заявляє, що я програв суди і екстрадують незабаром. І знову бреше. У рішенні мого суду написано, що мене можуть екстрадувати тільки за згодою Кабінету міністрів Іспанії. Суд щодо екстрадиції був в березні 2017-ого року. І три роки Кабмін так нічого і не підписав. У підсумку я сам повідомив усім, що я написав заяву, що хочу повернутися в Україну.</p>
      <p>І повернуся я в Україну не тоді, коли захочуть цього Ситник та інші балаболи А в тому випадку, якщо захочу цього я".</p>
      <p><b>Що було раніше:</b> Онищенко мав намір <a href="https://www.pravda.com.ua/news/2019/06/9/7217606/">повернутися</a> в Україну і взяти участь у дострокових парламентських виборах 2019 року.</p>
      <p>ЦВК йому <a href="https://www.pravda.com.ua/news/2019/06/15/7218260/">відмовила</a>, оскільки протягом 5 років він не проживав в Україні.</p>
      <p>Онищенко подав апеляцію і <a href="https://www.pravda.com.ua/news/2019/06/22/7218867/">переміг</a>. Рішення на його користь було ухвалено <a href="https://www.pravda.com.ua/news/2019/07/18/7221291/">на підставі документів</a>, за якими з 2016 року він був закордоном, "<b>бо представляв Україну на змаганнях із кінного спорту у статусі вершника</b>".</p>
      <p>Зрештою ЦВК <a href="https://www.pravda.com.ua/news/2019/06/25/7219087/">повторно</a> відмовила Онищенку.</p>
      <p>
        <b>Нагадаємо:</b>
      </p>
      <ul>
        <li>НАБУ на 16 лютого викликало нардепа-втікача <a href="https://www.pravda.com.ua/news/2019/02/13/7206529/">Олександра Онищенка</a> для вручення обвинувального акта за підозрою у створенні незаконної газової схеми.</li>
        <li><a href="https://www.pravda.com.ua/news/2019/02/13/7206562/">Онищенко</a>, перебуваючи за межами України, на це відповів, що НАБУ може вручати йому повістку про виклик для вручення обвинувального акту лише після дозволу Верховної Ради.</li>
        <li>8 лютого директор НАБУ Артем Ситник заявив, що бюро завершило досудове розслідування у справі, де фігурував <a href="https://www.pravda.com.ua/news/2019/02/8/7206153/">Онищенко.</a></li>
        <li>За даними НАБУ, нардеп з поплічниками продавали газ держпідприємства "Укргазвидобування" за допомогою кількох своїх <a href="http://www.pravda.com.ua/news/2016/06/30/7113272/">компаній </a>через "псевдобіржі", що завдало державі збитків на суму понад 1,613 мільярда гривень.</li>
        <li>Онищенко втік з України та перебуває у розшуку, хоча Інтерпол відмовився оголошувати <a href="http://www.pravda.com.ua/news/2017/05/3/7142971/">його </a>в міжнародний розшук. </li>
        <li>5 липня 2016 року, коли нардеп вже перебував за кордоном, Верховна Рада дала згоду на притягнення його до <a href="http://www.pravda.com.ua/news/2016/07/5/7113762/">кримінальної </a>відповідальності, затримання та арешт.</li>
        <li>19 грудня 2017 року суд дозволив проводити <a href="http://www.pravda.com.ua/news/2017/12/19/7165985/">заочне розслідування </a>щодо Олександра Онищенка.</li>
        <li>Станом на квітень 2018 року слідство встановило причетність до "газової схеми" 29 осіб.</li>
      </ul>
      <related>
        <a href="https://www.pravda.com.ua/news/2019/11/13/7231892/"/>
        <a href="https://www.pravda.com.ua/news/2019/08/31/7224945/"/>
        <a href="https://www.pravda.com.ua/news/2019/07/26/7222040/"/>
      </related>
    </article>
  </body>
</html>