<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425785/shmera-to-teleytaio-antio-ston-giwrgo-spano"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T08:40:02+00:00"/>
    <meta property="og:title" content="Σήμερα το τελευταίο αντίο στον Γιώργο Σπανό"/>
    <meta property="og:description" content="Την τελευταία του πνοή άφησε χθες το μεσημέρι ο γνωστός επιχειρηματίας, ιδρυτής και πρόεδρος της ναυτιλιακής εταιρείας Dodekanisos Seaways Γιώργος Σπανός."/>
  </head>
  <body>
    <article>
      <h1>Σήμερα το τελευταίο αντίο στον Γιώργο Σπανό</h1>
      <h2>Στις 3 το μεσημέρι η κηδεία του στο νεκροταφείο του Ταξιάρχη</h2>
      <address>
        <time datetime="2019-11-14T08:40:02+00:00">14 Nov 2019, 08:40</time>
      </address>
      <p>
        <b>Την τελευταία του πνοή άφησε χθες το μεσημέρι ο γνωστός επιχειρηματίας, ιδρυτής και πρόεδρος της ναυτιλιακής εταιρείας Dodekanisos Seaways Γιώργος Σπανός.</b>
      </p>
      <p>Νικημένος από την επάρατη νόσο έφυγε από τη ζωή μετά από πολύμηνη μάχη σε ηλικία 69 ετών.<br/>Σπουδαίος και τολμηρός επιχειρηματίας υπήρξε γνήσιος, αυθεντικός και λαϊκός άνθρωπος, με κοινωνικές ευαισθησίες, και ταυτόχρονα οραματιστής της ανάπτυξης των νησιών μας.</p>
      <p>Στο όραμα αυτό ίδρυσε τη ναυτιλιακή εταιρεία το 2000, αναμφίβολα ένα τολμηρό εγχείρημα για την περίοδο εκείνη καθώς ακόμα πλανιόταν στα Δωδεκάνησα η βαριά σκιά του ναυαγίου της ΔΑΝΕ.</p>
      <p>Πολλοί ήταν εκείνοι που αμφισβήτησαν έντονα την επιτυχία του εγχειρήματος, όμως ο Γιώργος Σπανός με επιμονή και πείσμα, με μεθοδικότητα, με άριστη οργάνωση και πάνω απ’ όλα με σκληρή δουλειά, πέτυχε να φτιάξει μια ναυτιλιακή εταιρεία πρότυπο για τις ναυτιλιακές εταιρείες της περιφέρειας.</p>
      <p>Και δεν είναι τυχαίο ότι το 2015 βραβεύτηκε από τη Lloyd’s List ως η «καλύτερη ακτοπλοϊκή εταιρεία της χώρας».</p>
      <p>Ο Γιώργος Σπανός είχε αφήσει το «στίγμα» του, ως άνθρωπος και επιχειρηματίας, πολύ πριν, και συγκεκριμένα το 1973 όταν με τον αδελφό του Γιάννη ίδρυσαν το πρώτο σούπερ μάρκετ της εποχής.<br/>Συνολικά η ζωή του υπήρξε ένας αδιάκοπος και σκληρός αγώνας και πάντοτε στις αρχές και αξίες της οικογένειάς του.</p>
      <p><b>Μια ζωή σαν μυθιστόρημα</b><br/>Σε ηλικία 8 χρόνων η οικογένειά του εγκαταλείπει τη γενέτειρα Λέρο, αμέσως μετά το τραγικό ναυάγιο του πλοίου «Δωδεκάνησος» το 1958.</p>
      <p>Η βύθιση του πλοίου έφερε την οικονομική καταστροφή του πατέρα του Χρήστου που ήταν έμπορος με τρία μαγαζιά στη Λέρο, καθώς είχε ρίξει όλες τις οικονομίες του σε εμπορεύματα που μετέφερε το πλοίο σ’ εκείνο το μοιραίο ταξίδι.</p>
      <p>Μαθητής ακόμα του δημοτικού σχολείου με μόνο εφόδιο το «κασελάκι» του βγαίνει στο πεζοδρόμιο της επιβίωσης πουλώντας φιστίκια, τσίχλες, πασατέμπο, μηλαράκια και καραμέλες.</p>
      <p>Καθημερινά στέκια του είχαν γίνει τα σινεμά, το γήπεδο, το λιμάνι όπου επιβιβάζονταν και αποβιβάζονταν οι Αμερικανοί ναύτες του «Κούριερ».</p>
      <p>Και τις νύχτες, παιδί μόλις δώδεκα χρόνων, έπαιρνε σβάρνα τα νυχτερινά κέντρα και μπαράκια.<br/>Όλη η οικογένεια τότε έμενε στις «τρώγλες» της Παλιάς Πόλης.</p>
      <p>Έφηβος πια εγκαταλείπει το αγαπημένο του «κασελάκι» και ρίχνεται στον αγώνα της οικοδομής.</p>
      <p>Εκεί στα γιαπιά ζυμώνεται με τους ανθρώπους του μεροκάματου και του μόχθου. Και λίγα χρόνια αργότερα μπαρκάρει σε ποντοπόρο πλοίο και σ’ ένα από τα ταξίδια του το εγκαταλείπει και γένει παράνομα στην Αμερική, όπου εργάζεται ως παρκαδόρος.</p>
      <p>Ο Γιώργος Σπανός, ένας λάτρης της Ρόδου και των νησιών μας, αφήνει πίσω του ένα τεράστιο κοινωνικό έργο που θα έχει συνέχεια από την οικογένειά του.</p>
      <p>Η κηδεία του θα γίνει σήμερα στις 3 το μεσημέρι στο Νεκροταφείο Ταξιάρχης.<br/>Θερμή παράκληση της οικογένειάς του είναι αντί στεφάνων να σταλούν δωρεές στον Πανελλήνιο Σύλλογο Γονιών Παιδιών με Καρκίνο η «ΦΛΟΓΑ».</p>
      <p>► Εθνική Τράπεζα: 192/480000-10 IBAN: GR2501101920000019248000010<br/>► Alpha Bank: 112-00-2002-011686 IBAN: GR8001401120112002002011686</p>
      <p>► Τράπεζα Πειραιώς: 5015-020-641423 IBAN: GR6301720150005015020641423</p>
      <p>► Eurobank: 00260063460100128261 IBAN: GR6602600630000460100128261</p>
      <p><b>Ο Αρχικαπετάνιος της ζωής</b><br/>Ο Γιώργος Σπανός, ήταν ένας αυτοδημιούργητος επιχειρηματίας. Μαχητής, δίκαιος, πεισματάρης, δυναμικός, ευφάνταστος και πρωτοπόρος.</p>
      <p>Είχε καταξιωθεί εδώ και χρόνια στην τοπική κοινωνία της Δωδεκανήσου και όχι μόνο. Η πορεία του – από το ξεκίνημά του μέχρι τις μέρες μας- αντιστοιχεί σε έναν ταπεινό και απλό άνθρωπο, που κατάφερε με πολύ κόπο, στερήσεις, επιμονή και εργατικότητα, να κατακτήσει την κορυφή.</p>
      <p>
        <b>Άριστος οικογενειάρχης, υπέροχος άνθρωπος, σπουδαίος επιχειρηματίας. Με ό,τι κι αν ασχολήθηκε ο Γιώργος Σπανός, κατάφερε να διαπρέψει.</b>
      </p>
      <p>Ήταν το παιδί που ξεκίνησε φτωχά και ταπεινά στα 10 του χρόνια, με το κασελάκι περασμένο στον ώμο του, πουλώντας πασατέμπο και τσίχλες στο λιμάνι, στα σινεμά και στα γήπεδα, κατάφερε να κατακτήσει την κορυφή, χωρίς ούτε μια στιγμή να ξεχάσει, από πού ξεκίνησε. Θα ήταν άλλωστε ασέβεια, για τον ίδιο, τον αδελφό του, τον αείμνηστο πατέρα του και βέβαια τα παιδιά του.</p>
      <figure>
        <img src="https://www.rodiaki.gr/medias/2019/11/13/77f344051fc5b8e55f052cbd476200f3.jpg"/>
      </figure>
      <p>Ο Γιώργος Σπανός, σε ηλικία 10 ετών. Κανείς – εκτός από τον ίδιο ίσως- δεν θα μπορούσε να φανταστεί ότι το παιδί με το κασελάκι που μοίραζε πασατέμπο και γλυκά στα λιμάνια και στους κινηματογράφους, θα γίνονταν μια μέρα πλοιοκτήτης</p>
      <p>«Πάτησε γερά στα πόδια του» με εκείνο το ξεκίνημα! Σπούδασε από πολύ νωρίς τη ζωή. Πήρε το μεγαλύτερο πτυχίο που μπορεί να αποκτήσει κάποιος, με τίμιο ιδρώτα, επιμονή και μεράκι: Το πτυχίο ανθρωπιάς, το οποίο απονέμει μονάχα η κοινωνία και κανείς άλλος.</p>
      <p><b>Πώς «χτίστηκε» η εταιρεία</b><br/>Η εταιρεία «DODEKANISOS SEAWAYS» ιδρύθηκε το 1999, με αρχικό στόχο να καλύψει τις ενδοδωδεκανησιακές θαλάσσιες μεταφορές επιβατών και εμπορευμάτων μετά το «ναυάγιο» της ΔΑΝΕ.</p>
      <p>Τον Απρίλιο του 2000 δρομολογήθηκε το νεότευκτο ταχύπλοο καταμαράν Dodekanisos Express ένα πλοίο 40 μέτρων με δυνατότητα μεταφοράς 337 επιβατών, 6 Ι.Χ. αυτοκινήτων, εμπορευμάτων, τροφίμων, αλιευμάτων (στους ψυκτικούς θαλάμους που διαθέτει) και σε συνδυασμό με την ασφάλεια που παρέχει, κέρδισε αμέσως την εμπιστοσύνη του επιβατικού κοινού.</p>
      <p>Τον Ιούνιο του 2005 αποκτήθηκε το νεότευκτο επίσης αδελφό πλοίο Dodekanisos Pride με τα ίδια τεχνικά χαρακτηριστικά και δυνατότητα μεταφοράς 280 επιβατών και 9 Ι.Χ. αυτοκινήτων.</p>
      <p>Τον Νοέμβριο του 2011 η εταιρεία απέκτησε το συμβατικό φέρι μποτ «Παναγία Σκιαδενή», το οποίο μέχρι σήμερα, εξυπηρετεί αποκλειστικά τη γραμμή της Σύμης, συμβάλλοντας εντυπωσιακά στην τουριστική και οικονομική ανάπτυξη του νησιού. Το «Παναγία Σκιαδενή», έχει μήκος 83,7 μέτρα αναπτύσσει ταχύτητα 17 κόμβων και έχει τη δυνατότητα μεταφοράς 700 επιβατών και 115 οχημάτων.</p>
      <p><b>Δήλωση Μάνου Κόνσολα για την απώλεια του Γιώργου Σπανού</b><br/>«Ο Γιώργος Σπανός ήταν άριστος οικογενειάρχης, άνθρωπος της εργασίας και της δημιουργίας.</p>
      <p>Αυτοδημιούργητος, εργατικός και εμπνευσμένος επιχειρηματίας.</p>
      <p>Τα νησιά μας του οφείλουν πολλά.</p>
      <p>Διασφάλισε με τα πλοία του την ακτοπλοϊκή σύνδεση της Δωδεκανήσου και συνέβαλε τα μέγιστα στην τουριστική ανάπτυξη των νησιών μας.</p>
      <p>Άνθρωπος με ευαισθησίες και αγάπη για τα ακριτικά νησιά μας, δικαίωσε το πέρασμα του από αυτή τη ζωή, αφήνοντας τη δική του σφραγίδα στις θαλάσσιες συγκοινωνίες.</p>
      <p>Στην οικογένειά του και στους συνεργάτες του, εκφράζω τα ειλικρινή μου συλλυπητήρια».</p>
      <p><b>Συλλυπητήριο μήνυμα του βουλευτή Δωδεκανήσου Ιωάννη Παππά</b><br/>«Η είδηση της απώλειας του Γεωργίου Σπανού, προέδρου της Dodekanisos Seaways, μας γεμίζει όλους θλίψη. Ο Γιώργος Σπανός αποτέλεσε υπόδειγμα οικογενειάρχη και αυτοδημιούργητου επιχειρηματία.</p>
      <p>Η επιμονή και η εργατικότητα που τον διακατείχαν ως άνθρωπο τον κατέστησαν ως έναν από τους πιο καταξιωμένους και εργατικότερους επιχειρηματίες τόσο της Ρόδου αλλά και της Δωδεκανήσου.</p>
      <p>Ο Γιώργος Σπανός κοιτούσε μπροστά από την εποχή του και βοήθησε τα μέγιστα στην ανάπτυξη των νησιών μας. Το κενό που αφήνει πίσω σε συγγενείς και φίλους είναι δυσαναπλήρωτο.<br/>Θερμά συλλυπητήρια στην οικογένεια Σπανού, θα τον θυμόμαστε πάντα όλοι με αγάπη και νοσταλγία.</p>
      <p>
        <b>Ψήφισμα του δημοτικού συμβουλίου για τον θάνατο του Γ. Σπανού</b>
      </p>
      <p>Ψήφισμα για τον θάνατο του επιχειρηματία Γιώργου Σπανού εξέδωσε το δημοτικό συμβούλιο της Ρόδου. Στο ψήφισμα αναφέρονται τα εξής: «Το Δημοτικό Συμβούλιο Ρόδου, μετά το άγγελμα του αδόκητου θανάτου του ΓΕΩΡΓΙΟΥ ΣΠΑΝΟΥ, ενός άριστου οικογενειάρχη, ανθρώπου της δημιουργίας, του μόχθου και της προσφοράς.</p>
      <p>Λαμβάνοντας υπόψη:<br/>• Την επιχειρηματική του δράση και το έργο του, το οποίο συντέλεσε την ανάπτυξη των νησιών της Δωδεκανήσου</p>
      <p>• Την αγάπη του για τον τόπο μας, τη συνέπεια, την εργατικότητα και την ταπεινότητά του,</p>
      <p>Σήμερα 13/11/2019 εκτάκτως <br/>ΑΠΟΦΑΣΙΣΕ ΟΜΟΦΩΝΑ</p>
      <p>1. Να εκφράσει τα θερμά και ειλικρινή συλλυπητήρια του Δημάρχου και του Δημοτικού Συμβουλίου στην οικογένεια του εκλιπόντος.</p>
      <p>2. Να παραστεί αντιπροσωπεία του Δημοτικού Συμβουλίου στην εξόδιο ακολουθία.</p>
      <p>3. Να αναγνωσθεί το παρόν ψήφισμα στην εξόδιο ακολουθία.</p>
      <p>4. Τη δημοσίευση του παρόντος στον τοπικό Τύπο.</p>
      <p>Ο Πρόεδρος <br/>Μιχαήλ Σοκορέλος».</p>
      <p>
        <b>Συλλυπητήριο μήνυμα της Μίκας Ιατρίδη για την απώλεια του Γιώργου Σπανού</b>
      </p>
      <p>Ο Γιώργος Σπανός αφήνει ανεξίτηλο το αποτύπωμα του στην οικονομική, επιχειρηματική και κοινωνική ζωή του τόπου μας.</p>
      <p>Η οξυδέρκεια, η εργατικότητα, η απλότητα και η αγάπη του για τα Δωδεκάνησα τον κατέστησαν πρωτοπόρο, πολυδιάστατο και επιτυχημένο επιχειρηματία με σπουδαίο κοινωνικό έργο.</p>
      <p>Με το δημιούργημα του, τη Dodekanisos Seaways, άνοιξε νέους θαλάσσιους δρόμους και έκανε πράξη το όραμα του για την ανάπτυξη και την καθημερινή σύνδεση των νησιών μας μεταξύ τους.</p>
      <p>Στην οικογένεια και τους οικείους του εκφράζω τα πιο βαθιά μου συλλυπητήρια.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425785/shmera-to-teleytaio-antio-ston-giwrgo-spano"/>
        <a href="https://www.rodiaki.gr/article/425770/b-ypshlanths-o-g-spanos-htan-prwtoporos-sto-rodiako-emporio-kai-th-naytilia"/>
        <a href="https://www.rodiaki.gr/article/425744/i-pappas-o-giwrgos-spanos-koitoyse-mprosta-apo-thn-epoxh-toy"/>
      </related>
    </article>
  </body>
</html>