<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741627"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:28:00+00:00"/>
    <meta property="og:title" content="'เอ๋'ทนได้!ปะทะ'เสรีฯ' เหน็บอารมณ์เหมือน'คนเมนส์มา'"/>
    <meta property="og:description" content="“เอ๋”ทนได้!!เจอ”เสรีพิศุทธ์”เหวี่ยงใส่ ขอนั่งกมธ.ป.ป.ช.ต่อ เชิญตรวจฟาร์มไก่แต่ขอให้เป็นไปตามกระบวนการ เหน็บอารมณ์แปรปรวนเหมือนหญิงมีประจำเดือน จ่อฟ้อง “ชวน”ปรามพฤติกรรม สัปดาห์หน้าลุยเปลี่ยนตัวประธานกมธ.ป.ป.ช.แน่ "/>
  </head>
  <body>
    <article>
      <h1>'เอ๋'ทนได้!ปะทะ'เสรีฯ' เหน็บอารมณ์เหมือน'คนเมนส์มา'</h1>
      <address>
        <time datetime="2019-11-14T08:28:00+00:00">14 Nov 2019, 08:28</time>
      </address>
      <p>
        <b>“เอ๋”ทนได้!!เจอ”เสรีพิศุทธ์”เหวี่ยงใส่ ขอนั่งกมธ.ป.ป.ช.ต่อ เชิญตรวจฟาร์มไก่แต่ขอให้เป็นไปตามกระบวนการ เหน็บอารมณ์แปรปรวนเหมือนหญิงมีประจำเดือน จ่อฟ้อง “ชวน”ปรามพฤติกรรม สัปดาห์หน้าลุยเปลี่ยนตัวประธานกมธ.ป.ป.ช.แน่ </b>
      </p>
      <p>เมื่อวันที่ 14 พ.ย. ที่รัฐสภา น.ส. ปารีณา ไกรคุปต์ ส.ส.ราชบุรี พรรคพลังประชารัฐ กล่าวถึงกรณีที่พล.ต.อ.เสรีพิศุทธ์ เตมียเวส ประธานกรรมาธิการป้องกันและปราบปรามการทุจริตและประพฤติมิชอบ สภาผู้แทน ราษฎร เสนอตรวจสอบที่ดินฟาร์มไก่ จ. ราชบุรีของตนเอง ว่า พร้อมให้ตรวจสอบและขอให้เป็นไปตามกระบวนการ  แต่เห็นว่าการที่ประธานหยิบยกเรื่องนี้มาสอบในขณะที่ตนเองไม่อยู่ในห้องประชุมนั้น เพราะอารมณ์แปรปรวน หลายๆ คนคงไม่เข้าใจ แต่ตนเข้าใจ เพราะมีเพื่อนผู้หญิงเยอะ เวลาเพื่อนผู้หญิงมีประจำเดือนก็จะอารมณ์แปรปรวน   และน่าจะเป็นนิสัยของประธานแต่ละคน แต่ตนทนได้ และขอยืนยันว่าจะทำหน้าที่ในกมธ.ต่อไป ซึ่งก่อนที่จะมาเป็น กมธ. ชุดนี้ เพื่อนๆ ที่ออกจาก กมธ. บอกไม่ไหวแล้ว ซึ่งพฤติกรรมของ พล.ต.อ.เสรีพิศุทธ์ที่ทำนั้น หลักๆ ก็ทำกับตนคนเดียว และในสัปดาห์หน้าจะเสนอให้มีการเปลี่ยนตัวประธานกรรมาธิการป.ป.ช. ใหม่ ซึ่งมั่นใจว่าเสียงในที่ประชุมจะเพียงพอ เพราะได้มีการพูดคุยกับเพื่อน กมธ.คนอื่นแล้ว และเห็นตรงกันว่า ควรเปลี่ยนตัวประธาน ซึ่ง กมธ.หลายคนก็รู้สึกไม่ไหวแล้ว และส่วนตัวไม่กังวลว่าจะถูกสมาชิกลงมติห้ามเข้าร่วมประชุมเหมือนกระแสที่ออกมาด้วย ทั้งนี้ขอให้ติดตามดูในสัปดาห์หน้าว่าจะเป็นอย่างไร<br/><br/>"ก็เห็นกันอยู่ค่ะ นี่ถ้าตั้งกล้องตลอดนะ โอ้โหหลายช็อตเลย จะเห็นว่าคอยจับผิดอย่างสมาชิกคนอื่นลุกออกไปแล้ว พอดีดิฉันลุกบ้างก็รีบถามว่าไปไหน พอบอกว่าจะไปธุระ ก็ย้อนถามกลับว่าประชุมยังไม่เสร็จเลย และบอกให้เจ้าหน้าที่บันทึกไว้เลยนะ ซึ่งการทำงานที่สภาฯ กับสำนักงานตำรวจแห่งชาติ (สตช.) มันต่างกัน ส.ส.แต่ละคนมีเอกสิทธิ์ มีสิทธิที่จะลงมติหรือเลือกกับงานอะไรก็ได้ การที่มีตำแหน่งประธานไม่สามารถไปบังคับให้ทำตามใจประทานได้ ดังนั้นขอให้รอดูในสัปดาห์หน้าแล้วกัน"น.ส.ปารีณา<br/><br/>น.ส.ปารีณา กล่าวอีกว่า  พล.ต.อ.เสรีพิศุทธ์ เป็น ส.ส.ใหม่ จึงอาจจะยังไม่เข้าใจ เพราะหลายเรื่องทำผิดกฎหมาย  เช่น  การเชิญ พล.อ.ประยุทธ์ จันทร์โอชา นายกรัฐมนตรีและพล.อ.ประวิตร วงษ์สุวรรณ รองนายกรัฐมนตรี มาชี้แจง แม้จะมีอำนาจ แต่ผู้ที่ถูกเชิญก็มีสิทธิมอบตัวแทนมาชี้แจง และกมธ. ไม่มีสิทธิไปบังคับ  เบื้องต้นจึงจะร้องเรียนนายชวน หลีกภัย ประธานสภาผู้แทนราษฎร แต่ยังไม่ขอดำเนินคดีอาญาอื่นๆ เนื่องจากพล.ต.อ.เสรีพิศุทธ์ อายุมากแล้ว อยากให้อยู่นานๆ จึงขอแค่ตักเตือนและหวังว่าพล.ต.อ.เสรีพิศุทธ์ จะเรียนรู้และปรับเปลี่ยนตัวเอง หรือให้มีการอบรมเพื่อให้ปฏิบัติหน้าที่ได้ดีกว่านี้ และขอเตือน กมธ.คนอื่นอย่าตามใจประธานเพราะอาจเข้าข่ายกระทำความผิดไปด้วย<br/><br/>ส่วนจะถูกมองว่าตนเองสร้างความขัดแย้งภายในกมธ.หรือไม่ หลังจากเข้าไปทำหน้าที่ได้เพียง 1 วัน น.ส.ปารีณา กล่าวว่า ตนเป็น ส.ส.และ กมธ.ในสภา ตั้งแต่ 2548 รวมแล้ว 12 ปี ไม่เคยสอบตก ไม่เคยมีปัญหา แต่ กมธ.ชุดที่พล.ต.อ.เสรีพิศุทธ์ เป็นประธานมีปัญหามาโดยตลอด เริ่มตั้งแต่มีกมธ.ขอลาออก เพราะทนพฤติกรรมของประธานไม่ไหว และอึดอัด พอมีคนใหม่เข้ามาทานก็เหวี่ยงอีก ซึ่งจะเห็นได้จากที่เป็นข่าวตามสื่อ และสังคมจะเป็นผู้ตัดสิน ว่า "ใครที่อารมณ์แปรปรวน แปรปรวนยิ่งกว่าตอนที่ผู้หญิงมีประจำเดือนอีกค่ะ"  <br/><br/>เมื่อถามว่าพล.ต.อ.เสรีพิศุทธ์ กล่าวหาว่าน.ส.ปารีณามัวแต่เล่นมือถือไลฟ์สด น.ส.ปารีณา กล่าวว่า ตนไม่ได้ไลฟ์สด แต่มีการอัดคลิป เพื่อเตรียมดำเนินคดี เพราะหลายสิ่งหลายอย่างในห้องประชุมมีการกระทำที่ผิดกฎหมาย เช่น กมธ. มีอำนาจเชิญผู้มาชี้แจง แต่ถ้าผู้มาชี้แจงติดภารกิจ ก็มีสิทธิส่งตัวแทนมาชี้แจงแทนได้ แต่ทาง กมธ.ไม่มีอำนาจที่จะไปบีบบังคับเขามาชี้แจง และการประชุมที่ผ่านมา ทั้งพล.อ.ประยุทธ์ และพล.อ.ประวิตร ก็ส่งตัวแทนมาชี้แจงแล้ว.</p>
    </article>
  </body>
</html>