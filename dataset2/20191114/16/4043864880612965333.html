<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231988/"/>
    <meta property="og:site_name" content="Українська правда"/>
    <meta property="article:published_time" content="2019-11-14T16:51:31+00:00"/>
    <meta property="og:title" content="Силовики відзвітували в ОП про хід справи &quot;Портнов проти журналістів&quot;"/>
    <meta property="og:description" content="В Офісі президента відбулося перше засідання Ради з питань свободи слова та захисту журналістів, де заслухали поліцію і МВС стосовно справ за заявами журналістів видання “Радіо Свобода” й ексзаступника голови Адміністрації президента Андрія Портнов. Фото"/>
  </head>
  <body>
    <article>
      <h1>Силовики відзвітували в ОП про хід справи "Портнов проти журналістів"</h1>
      <address>
        <time datetime="2019-11-14T16:51:31+00:00">14 Nov 2019, 16:51</time>
      </address>
      <p>В Офісі президента відбулося перше засідання Ради з питань свободи слова та захисту журналістів, де заслухали поліцію і МВС стосовно справ за заявами журналістів видання "Радіо Свобода" й ексзаступника голови Адміністрації президента Андрія Портнов.</p>
      <p><b>Джерело:</b> <a href="https://www.president.gov.ua/news/rada-z-pitan-svobodi-slova-zasluhala-informaciyu-pro-rozslid-58349">сайт</a> президента</p>
      <p><b>Деталі:</b> Заступник начальника головного слідчого управління Нацполіції Олександр Ковтун повідомив, що 6 листопада було відкрите кримінальне провадження на підставі інформації про те, що колишній перший заступник глави АП Портнов перешкоджав і погрожував журналістам "Радіо Свобода".</p>
      <p>За даними слідства, Портнов опублікував на своїй сторінці у месенджері "Телеграм" персональні дані водія знімальної групи "Радіо Свобода", яка розслідує його діяльність.</p>
      <p>Зазначається, що в рамках розслідування допитано журналіста РС Михайла Ткача та водія автомобіля знімальної групи.</p>
      <p>Паралельно, повідомив Ковтун, до поліції надійшла заява представника Портнова про перешкоджання його професійній діяльності як журналіста та збирання конфіденційної інформації про нього. У зв’язку з цим відкрите інше кримінальне провадження.</p>
      <p>Директор департаменту комунікацій МВС Артем Шевченко наголосив, що розслідування цього провадження веде головне слідче управління Нацполіції.</p>
      <p><b>Пряма мова: </b>"Це свідчить про достатню увагу, яку приділено органами досудового розслідування цьому випадку".</p>
      <figure>
        <img src="https://img.pravda.com/images/doc/4/a/4a166a9-0.jpg"/>
      </figure>
      <p><b>Більше деталей: </b>Сам Портнов у четвер написав у "Телеграм" наступне:</p>
      <p>"Друзі, інформую, що сьогодні був допитаний в Національній поліції за двома заявами - одіозного Радіо Свободи проти мене і мого проти Радіо Свободи.</p>
      <p>З огляду на те, що ми проходимо з журналістами Радіо Свободи по одній статті - перешкоджання професійній діяльності, на допиті я висловив готовність відбути покарання з журналістами скандального Радіо разом, в одній колонії і в один термін".</p>
      <p>
        <b>Що було раніше:</b>
      </p>
      <ul>
        <li>Поліція розпочала кримінальне провадження за фактом погроз журналістам <a href="https://www.pravda.com.ua/news/2019/11/7/7231236/">"Радіо Свобода"</a> з боку Портнова.</li>
        <li>Після цього Нацполіція отримала заяву адвоката Андрія <a href="https://www.pravda.com.ua/news/2019/11/7/7231303/">Портнова </a>і розпочала кримінальне провадження щодо перешкоджання діяльності журналістів та порушення недоторканності приватного життя.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231303/"/>
        <a href="https://www.pravda.com.ua/news/2019/11/7/7231245/"/>
        <a href="https://www.pravda.com.ua/news/2019/11/7/7231236/"/>
      </related>
    </article>
  </body>
</html>