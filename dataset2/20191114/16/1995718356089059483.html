<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152238-u-misti-na-volyni-shtrafuvatymut-avtohamiv"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T16:43:00+00:00"/>
    <meta property="og:title" content="У місті на Волині штрафуватимуть автохамів"/>
    <meta property="og:description" content="Вже наприкінці місяця реформи у сфері паркування Нововолинська вступлять у дію."/>
  </head>
  <body>
    <article>
      <h1>У місті на Волині штрафуватимуть автохамів</h1>
      <address>
        <time datetime="2019-11-14T16:43:00+00:00">14 Nov 2019, 16:43</time>
      </address>
      <p>Вже наприкінці місяця реформи у сфері паркування Нововолинська вступлять у дію. Рішенням виконкому наділили повноваженнями працівника, який буде виконувати функції інспектора з паркування.<br/><br/>Про це повідомляє Нововолинськ.com.ua.<br/><br/>“Все необхідне обладнання вже є, підприємці доробляють програму “Нововолинськ паркінг” і ми надіємося, що до кінця листопада інспектор з паркування запрацює“, – повідомив начальник відділу транспорту, зв’язку, організації безпеки дорожнього руху та паркування <b>Юрій Коцура</b>.<br/><br/>Нагадаємо, ще кілька місяців тому на вулицях Нововолинська почали працювати інспектори з паркування. Однак, якщо раніше вони не мали права притягувати нововолинців до адмінвідповідальності за порушення, то тепер – зможуть.<br/><br/>Раніше під двірником на лобовому склі автомобіля інспектор залишав попередження, проте вже із кінця місяця він зможе виписати штрафну квитанцію. За дрібні порушення – 255 гривень, за більші – 510.<br/><br/>До слова, пересічні мешканці та перехожі, котрі виявили і сфотографували недобросовісних водіїв, свої фотодокази подати до відділу не можуть. Адже фото має бути зроблене лише на сертифікованому пристрої – планшеті, на якому встановлено відповідне програмне забезпечення, що дозволяє працівникам вносити дані про порушників до реєстру і згодом їх штрафувати.<br/><br/>Окрім цього, ще одним рішенням виконкому внесли зміни в перелік спеціально відведених місць для паркування транспортних засобів осіб з інвалідністю. Виробничому управлінню комунального господарства поставлено завдання обладнати відведені місця на площі «Друкарня» та на вулиці Пирогова у районі центральної міської лікарні дорожніми знаками і дорожньою розміткою відповідно до Правил дорожнього руху.</p>
    </article>
  </body>
</html>