<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/rossi-kifakadt-a-valogatott-elso-puskas-arenaban-tartott-edzese-elott/186622"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T16:14:00+00:00"/>
    <meta property="og:title" content="Rossi kifakadt a válogatott első Puskás Arénában tartott edzése előtt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Rossi kifakadt a válogatott első Puskás Arénában tartott edzése előtt</mark>
      </h1>
      <address><time datetime="2019-11-14T16:14:00+00:00">14 Nov 2019, 16:14</time> by <a rel="author">K. B.</a></address>
      <p>Egy nappal az Uruguay elleni nyitómeccs előtt megtartotta első edzését az impozáns Puskás Arénában a magyar fociválogatott. Marco Rossi szövetségi kapitány a tréninget megelőző sajtótájékoztatón elmondta, nagyon elégedett játékosaival, akiket feldob, hogy holnap rég nem látott nézősereg, csaknem 68 ezer magyar szurkoló előtt lépnek pályára.</p>
      <p>– Sokat dolgozunk, és az edzéseken látom, kivételes munkát végeznek a srácok, nagyon elégedett vagyok velük – fogalmazott az olasz szakember, aki kifakadt annak a szárnyra kelt hírnek a kapcsán, miszerint ő döntött volna úgy, hogy a válogatott legendája, Gera Zoltán ne játsszon a búcsúmérkőzésén.</p>
      <figure>
        <img src="http://media.borsonline.hu/cikk/20/192210/big-lead/650x360/2023424_rossi-mlszhu.jpg"/>
      </figure>
      <p>– Sok hibámat magam is ismerem, de van egy erényem, méghozzá az, hogy tisztelem az embereket. Lehet rám sok rosszat mondani, de aki ismer, tudja, szeretem Magyarországot, és helyre szeretném tenni azt, ami elkezdett rólam terjedni, hogy én döntöttem volna úgy, Gera Zoltán nem játszhat pénteken. Én rá és a szövetségre hagytam a döntést, pályára lép-e. Higgyék el, én ugyanúgy örültem volna, mint a szurkolók, ha játszik 15-20 percet, de ez az ő döntése volt – szögezte le Rossi.</p>
      <p>Mint ismert, Gerát a meccs előtt búcsúztatják majd el. A találkozó egyébként nemcsak számára, hanem a nemzeti csapat szélsőjének, Varga Rolandnak is különösen érzelem dús lesz, ugyanis a régi Puskás Ferenc Stadionban ő szerezte a válogatott utolsó gólját még évekkel ezelőtt.</p>
      <p>– Szabadrúgásból sikerült betalálnom, amiben a kapus is segített, mert nem volt egy életerős lövés – emlékezett vissza arra a bizonyos gólra Varga Roland. – Persze szép lenne, ha most újra gólt tudnék itt szerezni, de a legfontosabb, hogy élvezzük, hogy egy ilyen szép stadionban játszhatunk – tette hozzá a szélső.</p>
    </article>
  </body>
</html>