<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204475-slidcha-gruppa-separatisti-ldnr-otrimuvali-vkazivki-z-kremlya-zokrema-vid-shojgu"/>
    <meta property="og:site_name" content="Mind UA"/>
    <meta property="article:published_time" content="2019-11-14T16:43:00+00:00"/>
    <meta property="og:title" content="Слідча группа: сепаратисти «Л/ДНР» отримували вказівки з Кремля, зокрема від Шойгу"/>
    <meta property="og:description" content="Лідери сепаратистів регулярно їздили в Москву, щоб проконсультуватися з ФСБ і ГРУ"/>
  </head>
  <body>
    <article>
      <h1>Слідча группа: сепаратисти «Л/ДНР» отримували вказівки з Кремля, зокрема від Шойгу</h1>
      <h2>Лідери сепаратистів регулярно їздили в Москву, щоб проконсультуватися з ФСБ і ГРУ</h2>
      <address>
        <time datetime="2019-11-14T16:43:00+00:00">14 Nov 2019, 16:43</time>
      </address>
      <p>Міжнародна об'єднана слідча група (JIT), що займається розслідуванням авіакатастрофи MH-17 в небі над Донбасом у 2014 році, попросила можливих свідків дати свідчення про можливу роль російських чиновників у трагедії, передає «<a href="https://www.golos-ameriki.ru/a/5165729.html">Голос Америки</a>».</p>
      <p>Група опублікувала розшифровку нових записів перехоплених розмов з можливими лідерами сепаратистів. Слідчі на основі аналізу переговорів припускають, що лідери т.зв. «ДНР»/«ЛНР» підтримували контакти з російськими чиновниками про військову підтримку.</p>
      <p>У розмові на початку липня 2014 року сепаратист із «ДНР» з позивним «Монгол» повідомляє невідомій особі, що в регіон «прибудуть люди з повноваженнями» від міністра оборони Росії <b>Сергія Шойгу</b>. За словами «Монгола», ці люди зміщують з посад місцевих командирів підрозділів і на їх місце ставлять людей з Москви.</p>
      <p>Бойовики «ДНР» <b>Олександр Бородай</b> та <b>Ігор Гіркін</b> (Стрєлков) спілкувалися з главою анексованого Криму Сергієм Аксьоновим і помічником президента Росії <b>Владиславом Сурковим</b>.</p>
      <p>JIT нагадує про публічні інтерв'ю Гіркіна і Бородая, в яких вони називали себе «добровольцями». Однак, згідно з показаннями свідків, лідери сепаратистів отримували вказівки з Росії.</p>
      <p>У наведених розшифровках розмов Бородай, зокрема, стверджує, що «виконує накази і захищає інтереси виключно однієї держави – Російської Федерації».</p>
      <p>Кілька колишніх сепаратистів повідомили JIT, що ФСБ і служба військової розвідки ГРУ були залучені в управління «ДНР». Один зі свідків заявив, що лідери сепаратистів регулярно їздили в Москву, щоб проконсультуватися зі своїми контактними особами в ФСБ і ГРУ.</p>
      <p>Слідча група також стверджує, що уряд «ДНР» фінансувався за рахунок пожертвувань з Росії. За словами високопоставленого члена «ДНР», майже весь бюджет самопроголошеної республіки був профінансований за рахунок російських коштів.</p>
      <p>Нагадаємо, у червні 2019 року прокуратура Нідерландів <a href="https://mind.ua/news/20198686-u-spravi-pro-katastrofu-rejsu-mh17-budut-pred-yavleni-zvinuvachennya-4-m-osobam">висунула офіційні звинувачення </a>у вбивстві проти трьох громадян Росії і одного громадянина України, що воювали на боці сепаратистів на сході України. Під підозру потрапили колишній командувач силами донецьких сепаратистів <b>Ігор Гіркін </b>(Стрєлков), його заступник <b>Сергій Дубинський</b>, заступник Дубинського<b> Олег Пулатов</b> і <b>Леонід Харченко</b>. Слідство вважає, що вони несуть відповідальність за організацію доставки зенітно-ракетного комплексу «Бук» з території Росії, з якого був збитий літак «Малайзійських авіаліній».</p>
      <p>Один з підозрюваних у цій справі <b>Володимир Цемах </b>був відпущений українським судом і був доставлений в Росію в рамках обміну ув'язненими між Києвом і Москвою. Пізніше його донька <a href="https://mind.ua/news/20201997-cemah-povernuvsya-do-ordlo">заявила</a>, що колишній сепаратист повернувся додому в Донецьку область.</p>
      <p>Нагадаємо, Malaysia Airlines <a href="https://mind.ua/news/20199013-malaysia-airlines-viplatila-kompensaciyi-ridnim-5-ti-zhertv-katastrofi-mh17">виплатила компенсації</a> рідним 5-ти жертв катастрофи MH17.</p>
      <related>
        <h4>Також читайте</h4>
        <a href="https://mind.ua/news/20204342-merkel-ta-putin-obgovorili-normandskij-samit"/>
        <a href="https://mind.ua/news/20204318-v-kremli-zayavili-shcho-datu-normandskogo-samitu-shche-ne-vstanovleno"/>
        <a href="https://mind.ua/news/20204279-zatrimanomu-v-polshchi-ukrayincyu-mazuru-sogodni-sud-obere-zapobizhnij-zahid"/>
      </related>
    </article>
  </body>
</html>