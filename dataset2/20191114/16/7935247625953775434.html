<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-turizmde-guven-veriyor-215085h.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T16:26:14+00:00"/>
    <meta property="og:title" content="Bursa, turizmde 'Güven veriyor'"/>
    <meta property="og:description" content="Dünya genelinde 5 bin 438 kentte 76 bin 339 kişinin katılımıyla yapılan suç anketinde Bursa, en güvenli 27'nci şehri oldu."/>
  </head>
  <body>
    <article>
      <h1>Bursa, turizmde 'Güven veriyor'</h1>
      <h2>Dünya genelinde 5 bin 438 kentte 76 bin 339 kişinin katılımıyla yapılan suç anketinde Bursa, en güvenli 27'nci şehri oldu.</h2>
      <address>
        <time datetime="2019-11-14T16:26:14+00:00">14 Nov 2019, 16:26</time>
      </address>
      <p>Uluslararası turizm trafiğinde ‘güvenlik' en önemli tercih nedeni olurken, Bursa bu özelliğiyle de turizmde hedefi büyüttü.</p>
      <p>Her yıl 5 binden fazla kenti değerlendiren sağlık, suç oranı, nüfus, trafik, pahalılık gibi kriterleri kıyaslayarak ‘yaşam kalitesi en yüksek şehirler' listesi hazırlayan Numbeo, 328 kentin kıyaslandığı en güvenilir şehirler listesini açıkladı. Güvenlik endeksinin yüzde 89,39 olduğu Birleşik Arap Emirlikleri'nden Abu Dhabi dünyanın en güvenli kenti olurken, Katar'dan Doha ikinci ve Kanada'dan Quebec City üçüncü sırada yer aldı. Suç endeksinin yüzde 85,26 olduğu Venezuella'dan Karakas en güvenliksiz kent olurken, onu Güney Afrika'dan Pietermaritzburg ve Papua Yeni Gine'den Port Moresby takip etti.</p>
      <p>
        <b>TÜRKİYE'DEN 5 ŞEHİR...</b>
      </p>
      <p>Numbeo'nun güvenlik endekslerine göre yaptığı sıralamada Türkiye'den de İstanbul, Ankara, İzmir, Bursa ve Eskişehir yer aldı. Bursa yüzde 77,34 güvenlik endeksiyle dünyanın 27'inci güvenli kenti olarak listeye girdi. En güvenilir dünya kentleri listesinde İzmir 49'uncu, Ankara 140'ıncı ve İstanbul ise 207'nci sırada yer aldı.</p>
      <p>
        <b>TURİZMİN İLK ŞARTI GÜVENLİK...</b>
      </p>
      <p>Özellikle uluslararası turizm trafiğinde güvenlik en öncelikli konu olarak ele alırken, dünyanın en güvenlikli 27'inci kenti olması da Bursa'nın turizmdeki en önemli kozu haline geliyor. Bursa'nın turizm pastasından aldığı payı artırabilmek adına öncelikle kentin sahip olduğu tarihi, kültürel ve doğal değerlerin en iyi şekilde tanıtılmasını hedefleyen Büyükşehir Belediyesi, uluslararası fuarlarda boy göstermeye devam ederek, ‘güvenli kent' vurgusunu da öne çıkarıyor. Özellikle turizmin yeni rotası olarak belirlenen ‘‘Güney Kore açılımı''nda da güvenlik özellikle Güney Koreli turizmcilerinin hassasiyetle üzerinde durdukları bir konu...</p>
      <p>
        <b>AKTAŞ: ÖNCE HUZUR</b>
      </p>
      <p>Önce Güney Koreli sosyal medya fenomenlerini, ardından Güney Kore'nin en büyük 5 tur operatörünün de aralarında bulunduğu 9 seyahat acentesi yöneticisini Bursa'da ağırlayan Büyükşehir Belediye Başkanı Alinur Aktaş, güvenliğin turizmdeki önemine dikkat çekti. Dünyanın neresinde olursa olursun insanların huzur bulmak için tatile çıktığını, bu nedenle güvenliğin en öncelikli konu olduğunu belirten Aktaş, ‘‘Bursa'mız tarihi ve kültürel birikimiyle, doğal güzellikleriyle tam bir turizm cenneti. Biz Büyükşehir Belediyesi olarak katıldığımız tüm uluslararası fuarlarda bu değerlerimizi en iyi şekilde tanıtıyoruz. Bunun yanında uluslararası şirketler tarafından yapılan araştırmalarda Bursa'nın dünyanın en güvenilir 27'inci kenti olması bizim turizmde elimizi kuvvetlendiriyor. İnşallah birkaç yıl içinde turizmde yaptığımız çalışmaların meyvelerini toplamaya başlayacağız'' dedi.<br/> </p>
    </article>
  </body>
</html>