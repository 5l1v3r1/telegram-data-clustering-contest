<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33077/apple-watch-fibrillazione-atriale"/>
    <meta property="og:site_name" content="DDay.it"/>
    <meta property="article:published_time" content="2019-11-14T16:00:00+00:00"/>
    <meta property="og:title" content="Fibrillazione atriale, pubblici i risultati dei test su 420.000 soggetti: Apple Watch sbaglia pochissimo"/>
    <meta property="og:description" content="Pubblicati tutti i risultati sullo studio effettuato dall’Università di Stanford in relazione alle capacità di identificazione della fibrillazione atriale da parte di Apple Watch. Confermata la bontà dell’algoritmo pensato a Cupertino: pochi avvisi, ma (quasi tutti) buoni."/>
  </head>
  <body>
    <article>
      <h1>Fibrillazione atriale, pubblici i risultati dei test su 420.000 soggetti: Apple Watch sbaglia pochissimo</h1>
      <h2>Pubblicati tutti i risultati sullo studio effettuato dall’Università di Stanford in relazione alle capacità di identificazione della fibrillazione atriale da parte di Apple Watch. Confermata la bontà dell’algoritmo pensato a Cupertino: pochi avvisi, ma (quasi tutti) buoni.</h2>
      <address><time datetime="2019-11-14T16:00:00+00:00">14 Nov 2019, 16:00</time> by <a rel="author">Vittorio Romano Barassi</a></address>
      <p><a href="https://www.nejm.org/doi/full/10.1056/NEJMoa1901183">The New England Journal of Medicine</a>, la più importante rivista al mondo in ambito medico, ha pubblicato sul suo ultimo numero i risultati derivanti dallo studio - voluto e finanziato da Apple - realizzato dal <b>Dipartimento di Medicina dell’Università di Stanford</b> sul ruolo degli smartwatch nella capacità di identificare una patologia potenzialmente catastrofica come la <b>fibrillazione atriale</b>.</p>
      <p>I risultati preliminari dello studio, il quale ha coinvolto 419.297 soggetti ed è stato spalmato su otto mesi (con una mediana di osservazione di 117 giorni), erano già stati resi noti a <a href="https://www.dday.it/redazione/30310/apple-watch-elettrocardiogramma-aritmie-italia-prova">marzo 2019</a> ma solo oggi questi possono essere considerati significativi. Ogni soggetto, il quale ha preventivamente dichiarato di non essere affetto da fibrillazione atriale, <b>è stato dotato di Apple Watch</b> (prima, seconda e terza generazione, modelli non ancora dotati di funzionalità ECG) collegato ad un iPhone sui quali i ricercatori hanno installato un’apposita app (realizzata da Apple) per il monitoraggio intermittente della frequenza cardiaca.  </p>
      <p>Lo scopo dello studio era quello di <b>valutare il valore predittivo positivo</b> (quindi il rapporto tra veri positivi e veri/falsi positivi) del risultato restituito dalla combinazione smartphone/smartwatch e tra i dati definitivi ce n’è uno che pare davvero significativo: nel corso del periodo di studio, <b>solo lo 0,52% dei partecipanti (2161 soggetti) ha ricevuto un “allarme” di polso irregolare</b>, numero di per sé già abbastanza indicativo se si pensa a tutti i “falsi avvisi” che i possessori di smartwatch/smartband di dubbia qualità sono soliti visualizzare al polso o sullo schermo del proprio smartphone. </p>
      <p>Ad ognuno dei 2161 potenziali positivi è stato inviato (e fatto applicare, in maniera autonoma, entro 13 giorni dall’avviso) uno specifico sensore ECG capace di registrare in maniera continua e affidabile il battito cardiaco, sempre facendo mantenere al polso Apple Watch; <b>dopo sette giorni di monitoraggio combinato è emerso che il 34% dei positivi poteva essere ricondotto ad un reale stato di fibrillazione atriale</b> (il 35% di questi over-65 anni) e <b>nell’84% dei casi, sempre nei sette giorni susseguenti l’applicazione del sensore ECG, entrambi i sistemi sono stati in grado di riconoscere contemporaneamente, correttamente e con precisione l’aritmia in questione</b>. I risultati si riferiscono ai soggetti che hanno restituito il sensore ECG (450 su 2161) e tra i 1376 partecipanti che hanno risposto correttamente al sondaggio somministrato a 90 giorni, il 57% del totale ha dichiarato di essersi rivolta a dei professionisti per investigare sulle problematiche.</p>
      <p>I risultati dello studio, piuttosto innovativo se si pensa che è stato orchestrato “a distanza” (i soggetti non si sono mai recati a Stanford ma hanno fatto tutto autonomamente da casa), fanno dunque il punto sulle reali capacità dell’algoritmo realizzato da Apple per il suo smartwatch. I dati registrati sono perfettamente in linea con le complesse caratteristiche della patologia: <b>la fibrillazione atriale è una condizione che prevede diverse modalità di presentazione e la stessa classificazione è basata su variabili temporali ben definite</b>. </p>
      <p>Ne emerge uno scenario ben definito: se lo Apple Watch segnala un problema (e mediamente pare capitare a circa un soggetto su 200) <b>non è dunque certo che il soggetto soffra di fibrillazione atriale</b> (che, lo ricordiamo, può essere anche “silente” o “asintomatica”), <b>ma è chiaramente uno ad alto rischio</b>. Un controllo dal cardiologo, suggerito dallo smartwatch, può dunque salvare davvero la vita. <b>Ignorare l’allerta può costare caro</b>.</p>
    </article>
  </body>
</html>