<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sogodennya/_vuzam-mozhut-dozvoliti-vikladati-rosijskoyu/938162"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T16:25:00+00:00"/>
    <meta property="og:title" content="Вузам можуть дозволити викладати російською"/>
    <meta property="og:description" content="Українські науковці і представники громадських організацій звернули увагу на можливу спробу ревізії мовного законодавства у сфері вищої освіти. Нова редакція законопроекту &quot;Про внесення змін до деяких законів України щодо вдосконалення освітньої діяльності у сфері вищої освіти&quot; дозволить у ..."/>
  </head>
  <body>
    <article>
      <h1>Вузам можуть дозволити викладати російською</h1>
      <address><time datetime="2019-11-14T16:25:00+00:00">14 Nov 2019, 16:25</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938162_w_300.jpg?v=0"/>
        <figcaption>Активісти вказали на зміни до закону. Фото: "Вікна"</figcaption>
      </figure>
      <p>Українські науковці і представники громадських організацій звернули увагу на можливу спробу ревізії мовного законодавства у сфері вищої освіти.</p>
      <p>Нова редакція законопроекту "Про внесення змін до деяких законів України щодо вдосконалення освітньої діяльності у сфері вищої освіти" дозволить у закладах вищої освіти навчання російською мовою.</p>
      <p>"Просування російської мови в освіту за межами Росії офіційно проголошено державою-агресором одним з ключових завдань для посилення впливу на зарубіжні країни і є прямим завданням агенції Россотрудничество та фонду "Русский мир", на які Росія виділяє мільярди. Змінюючи законодавство з метою навчання іноземних студентів російською мовою, Україна власним коштом сприятиме досягненню цілей держави-агресора", - йдеться у їхній заяві, передає "<a href="http://language-policy.info/2019/11/vidkryte-zvernennya-schodo-movy-vyschoji-osvity-dlya-inozemtsiv/?fbclid=IwAR2QiyQCJu58V9aADFmo1NrfATWMYI4zIo2dBOneZlwnrfdl_Rrt-gDAY3Y">Портал мовної політики</a>".</p>
      <p>Закликають замінити підпункт 27 пункту 1 розділу І законопроєкту на "для іноземних громадян, осіб без громадянства, які бажають здобувати вищу освіту за кошти фізичних або юридичних осіб, навчання може здійснюватися англійською або іншою офіційною мовою Європейського Союзу. При цьому заклади вищої освіти забезпечують вивчення такими особами державної мови".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_na-donbasi-vpershe-proveli-usyu-sesiyu-miskradi-ukrayinskoyu-movoyu/929744"/>
      </related>
      <p>"90% іноземних студентів, що вступають до українських вишів, складають вихідці з-поза меж колишнього СРСР, які не знають російської мови. Тому логічно дати вишам можливість навчати іноземних студентів українською або англійською чи іншими мовами ЄС, але нема жодних підстав заохочувати навчання російською", - йдеться у заяві.</p>
      <blockquote>Часто <a href="https://gazeta.ua/articles/sogodennya/_profesorka-vkazala-na-zagrozlivu-tendenciyu-schodo-movi-v-shkolah/931657">у формальному спілкуванні українці вживають українську мову, а у неформальному – російську</a>. Про це свідчать дослідження мовознавців, повідомила професорка Національного університету "Києво-Могилянська академія" Лариса Масенко.</blockquote>
    </article>
  </body>
</html>