<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/rada-z-pitan-svobodi-slova-pri-prezidentovi-provela-pershe-zasidannya-novini-ukrajini-50053588.html"/>
    <meta property="og:site_name" content="НВ"/>
    <meta property="article:published_time" content="2019-11-14T16:19:00+00:00"/>
    <meta property="og:title" content="Рада з питань свободи слова при президентові провела перше засідання: обговорювали Портнова та Радіо Свобода"/>
    <meta property="og:description" content="На першому засіданні Ради з питань свободи слова та захисту журналістів при президентові України обговорили хід розслідування справ, відкритих через погрози журналістам Радіо Свобода."/>
  </head>
  <body>
    <article>
      <h1>Рада з питань свободи слова при президентові провела перше засідання: обговорювали Портнова та Радіо Свобода</h1>
      <h2>На першому засіданні Ради з питань свободи слова та захисту журналістів при президентові України обговорили хід розслідування справ, відкритих через погрози журналістам Радіо Свобода.</h2>
      <address>
        <time datetime="2019-11-14T16:19:00+00:00">14 Nov 2019, 16:19</time>
      </address>
      <p>Про це <a href="https://president.gov.ua/news/rada-z-pitan-svobodi-slova-zasluhala-informaciyu-pro-rozslid-58349">повідомили </a>у прес-службі глави держави.</p>
      <p>Під час засідання представники поліції повідомили, що усправі, відкритій за фактом оприлюднення екс-заступником голови Адміністрації президента Андрієм Портновим персональних даних водія знімальної групи Радіо Свобода, було допитано журналіста Радіо Свобода Михайла Ткача та самого водія.</p>
      <p>Справу проти Портнова кваліфіковано за ч. 2 ст. 171 (перешкоджання законній професійній діяльності журналістів) та ч. 1 ст. 345−1 (погроза або насильство щодо журналіста) Кримінального кодексу.</p>
      <p>Провадження за зустрічною заявою Портнова проти журналістів розслідується за статтями 171 (перешкоджання законній професійній діяльності журналістів) та 182 (Порушення недоторканності приватного життя) Кримінального кодексу.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/politics/portnov-nazvav-nv-radio-svoboda-ta-gromadske-pomiynoyu-yamoyu-novini-ukrajini-50038173.html">Портнов назвав НВ, Радіо Свобода і Громадське «помийною ямою»</a>
        </li>
      </ul>
      <p>За словами речника Міністерства внутрішніх справ Артема Шевченка, розслідування веде Головне слідче управління Національної поліції, що «свідчить про достатню увагу» до справ.</p>
      <p>Нагадаємо, <a href="https://nv.ua/ukr/tags/andrej-portnov.html">Портнов</a> <a href="https://nv.ua/ukr/ukraine/politics/portnov-opublikuvav-u-telegram-dani-vodiya-shem-novini-ukrajini-50051210.html">оприлюднив персональні дані члена знімальної групи програми Схеми: корупція в деталях</a>, яка займається розслідуванням його діяльності.</p>
      <p>Були опубліковані його повні паспортні дані та домашня адреса, номери авто, а також інформація, яка свідчить про стеження за його місцем проживання.</p>
      <p>Крім того, <a href="https://nv.ua/ukr/ukraine/events/portnov-oprilyudniv-dani-avto-shem-novini-ukrajini-50051278.html">Портнов оприлюднив дані ще трьох автомобілів програми Схеми: корупція в деталях</a>.</p>
      <p>Медіарух розцінив це як тиск колишнього соратника Януковича на журналістів і <a href="https://nv.ua/ukr/ukraine/politics/portnov-pogrozhuye-shemam-mediaruh-vidreaguvav-novini-ukrajini-50051550.html">звернувся в правоохоронні органи.</a></p>
    </article>
  </body>
</html>