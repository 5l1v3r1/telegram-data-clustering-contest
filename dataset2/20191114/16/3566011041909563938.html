<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547360.html/%D8%A8%D8%B3%DB%8C%D8%AC-%D9%85%D8%B3%D8%AA%D9%82%DB%8C%D9%85-%D9%88-%D8%BA%DB%8C%D8%B1%D9%85%D8%B3%D8%AA%D9%82%DB%8C%D9%85-%D8%A7%D9%84%DA%AF%D9%88%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D8%AF%D9%86%DB%8C%D8%A7-%D8%B5%D8%A7%D8%AF%D8%B1-%DA%A9%D8%B1%D8%AF%D9%87-%D8%A7%D8%B3%D8%AA--%D8%AA%D9%82%D8%AF%DB%8C%D8%B1-%D8%A7%D8%B2-%D9%85%D8%B3%D8%AC%D8%AF-%D9%85%D8%AD%D9%88%D8%B1-%D8%A8%D9%88%D8%AF%D9%86-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C-%D8%A8%D8%B3%DB%8C%D8%AC"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T16:47:00+00:00"/>
    <meta property="og:title" content="بسیج مستقیم و غیرمستقیم الگوی خود را به دنیا صادر کرده است/ تقدیر از مسجد محور بودن فعالیت‌های بسیج"/>
    <meta property="og:description" content="مدیر حوزه‌های علمیه با تقدیر از مسجد محور بودن فعالیت‌های بسیج، گفت: بسیج مستقیم و غیرمستقیم الگوی خودش را به دنیا صادر کرده است؛ گرچه به این نام نباشد اما مهم فرهنگ و الگوی بسیجی است که صادر شده است و دیگران از آن الگو برداری کرده‌اند."/>
  </head>
  <body>
    <article>
      <h1>بسیج مستقیم و غیرمستقیم الگوی خود را به دنیا صادر کرده است/ تقدیر از مسجد محور بودن فعالیت‌های بسیج</h1>
      <h2>آیت‌الله اعرافی در دیدار با رئیس سازمان بسیج:</h2>
      <address>
        <time datetime="2019-11-14T16:47:00+00:00">14 Nov 2019, 16:47</time>
      </address>
      <p>مدیر حوزه‌های علمیه با تقدیر از مسجد محور بودن فعالیت‌های بسیج، گفت: بسیج مستقیم و غیرمستقیم الگوی خودش را به دنیا صادر کرده است؛ گرچه به این نام نباشد اما مهم فرهنگ و الگوی بسیجی است که صادر شده است و دیگران از آن الگو برداری کرده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/">پایگاه خبری تحلیلی قم فردا</a>، آیت الله اعرافی امروز  در دیدار سردار سلیمانی رئیس سازمان بسیج مستضعفین و جمعی از فرماندهان سپاه که در دفتر مدیر حوزه های علمیه برگزار شد؛ با اشاره به موقعیت ممتاز و حساس قم در کشور و جهان گفت: قم شرایط ویژه و مهمی دارد به عنوان نمونه باید گفت که حدود یکصدهزار نفر از همه جای ایران و 130 کشور جهان در قم در حال تحصیل هستند و بیش از ده هزار محقق و مدرس در رشته های مختلف علوم انسانی به تولید علم و فکر مشغول هستند.</p>
      <p>وی افزود: وجود بیش از 300 مرکز و موسسه دینی و فرهنگی در قم و صدور مجوز برای انجمن های علمی و چاپ بیش ازیکصد مجله  در رشته های مختلف علمی از دیگر ویژگی های این شهر مقدس است.</p>
      <p>مدیر حوزه های علمیه خاطر نشان ساخت: در آستانه یکصدمین سالگرد تاسیس حوزه علمیه قم هستیم و برای این بزرگداشت دبیرخانه‌ای تاسیس شده و صدها هزار سند در این یکصدسال تاسیس حوزه علمیه قم گردآوری شده که در حقیقت گویای  تحولات بزرگ و مهم در این حوزه مبارکه است.</p>
      <p>امام جمعه قم با انتقاد از کسانی که غیرمنصفانه می‌گویند قم در این چهل سال چه کرده است، گفت: علی رغم برخی حرف‌های غیرمنصفانه، قم در این مدت کارهای عظیمی در عرصه های مختلف علمی و دینی انجام داده است که در جای خود و در فرصت مناسب قابل بیان است.</p>
      <p>آیت الله اعرافی افزود: مدیریت حوزه درصدد آن است که داشته ها و سرمایه های پیشین را حفظ کرده و بر آن بیفزاید و درعرصه های گوناگون برای تحقق این امر تلاش های خوبی صورت گرفته است.</p>
      <p>وی در قسمت دیگری از بیانات خویش با اشاره به برکات بسیج در انقلاب اسلامی خاطرنشان ساخت: بسیج ناب ترین نهادی است که از درون انقلاب جوشیده و رشد و توسعه پیدا کرده است.</p>
      <p>امام جمعه قم عمق بخشی به بسیج را مهم و تاثیرگذار دانست و گفت: عمق بخشی به بسیج بسیار مهم است که خوشبختانه در این عرصه موفقیت های خوبی پیدا کرده است.</p>
      <p>آیت الله اعرافی صدور فرهنگ بسیجی به خارج از مرزهای کشور را بابرکت دانست و گفت: بسیج مستقیم و غیرمستقیم الگوی خودش را به دنیا صادرکرده است گرچه به این نام نباشد اما مهم فرهنگ و الگوی بسیجی است که صادر شده است و دیگران از آن الگو برداری کرده اند.</p>
      <p>وی بسیج دانش آموزی و دانشجویی را مهم دانست و گفت: آینده کشور و مملکت به دست این دو قشر مهم است و بسیج در این مراکز باید نماینده علم باشد و بسیجیان گرامی در این دو عرصه باید متناسب با آن وارد شوند.</p>
      <p>مدیرحوزه های علمیه با تقدیر از مسجدمحور بودن فعالیت های بسیج گفت: از رویکرد مسجد محور بودن بسیج تقدیر می کنم و در مسجد نیز باید مدیریت کارها با روحانی مسجد باشد.</p>
      <p>وی در پایان با اشاره به اردوی راهیان نور و کمک حوزه در تامین مبلغ کاروان های راهیان نور گفت: تامین نیرو برای کاروان های راهیان نور مهم است و ما پیگیر آن هستیم و همچنین لازم می دانیم که اردوی راهیان نور درون حوزوی هم جدی تر دنبال شود تا طلاب جوان با حضور در این سرزمین های مقدس بیش از پیش با فرهنگ جهاد و شهادت آشنا شوند.</p>
      <p>انتهای پیام/</p>
    </article>
  </body>
</html>