<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_rujnuye-decentralizaciyu-poroshenko-vkazav-na-krichuschij-nyuans-byudzhetu2020/938174"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T16:54:00+00:00"/>
    <meta property="og:title" content="&quot;Руйнує децентралізацію&quot;: Порошенко вказав на кричущий нюанс бюджету-2020"/>
    <meta property="og:description" content="П'ятий президент України Петро Порошенко заявив, що бюджет-2020 у тому вигляді, який запропонував уряд, фактично руйнує здобутки проєвропейських реформ, започаткованих його командою. Про це лідер &quot;Європейської Солідарності&quot; заявив у кулуарах Верховної Ради під час розгляду головного ..."/>
  </head>
  <body>
    <article>
      <h1>"Руйнує децентралізацію": Порошенко вказав на кричущий нюанс бюджету-2020</h1>
      <address><time datetime="2019-11-14T16:54:00+00:00">14 Nov 2019, 16:54</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938174_w_300.jpg?v=0"/>
        <figcaption>Лідер "Європейської Солідарності" Петро Порошенко: "Бюджет-2020 знищує надію мільйонів українців на суттєве покращання їхнього соціального становища". Фото: eurosolidarity.org</figcaption>
      </figure>
      <p>П'ятий президент України <a href="https://eurosolidarity.org/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b1%d1%8e%d0%b4%d0%b6%d0%b5%d1%82-2020-%d1%80%d1%83%d0%b9%d0%bd%d1%83%d1%94-%d0%b4%d0%b5%d1%86%d0%b5%d0%bd/">Петро Порошенко</a> заявив, що бюджет-2020 у тому вигляді, який запропонував уряд, фактично руйнує здобутки проєвропейських реформ, започаткованих його командою.</p>
      <p>Про це лідер "Європейської Солідарності" заявив у кулуарах Верховної Ради під час розгляду головного фінансового документу країни на наступний рік. За його словами, він знищує надію мільйонів українців на суттєве покращання їхнього соціального становища.</p>
      <p>"Після того, як був нанесений потужний удар європейській інтеграції України у вигляді ухвалення законів, що руйнують наші зобов'язання в рамках Угоди про асоціацію – зокрема, зміни до судової реформи, ми маємо удар по ще одній надзвичайно успішній реформі. П'ять років наша команда займалася децентралізацією. В чому вона полягає? Це не тільки додаткові права територіальним громадам, це і фінансове забезпечення їхньої діяльності в автоматичному режимі. Що відбулося зараз? Зараз кошти, які належать місцевому самоврядуванню, забрали на Київ. Для того, щоб київський чиновник у офісі президента або в уряді замість громади визначав – чи дасть він гроші на школу, дитячий садок, місцеву дорогу, лікарню, освітлення вулиць, чи ні", – наголосив Порошенко.</p>
      <p>На його думку, успішна реформа децентралізації на сьогодні зазнала нищівного удару. "Для чого це робиться? Наступного року місцеві вибори. Хочуть забрати у мерів і місцевих рад гроші для того, щоб вони на колінах повзли до Києва. І для того, щоб різко збільшити корупційну складову в перерозподілі мільярдів коштів платників податків", – зазначив лідер "Європейської Солідарності".</p>
      <p>Він також акцентував на тому, що бюджет наступного року не передбачає підвищення соціальних стандартів, як це було обіцяно чинною владою.</p>
      <p>"Всі реформи – починаючи з сільської медицини – на це в них грошей немає. Починаючи від телемедицини, від якої залежить мільйони українців. Сьогодні ми фактично перекрили фінансування тих проєктів, куди вже витрачено мільярди державних коштів", – нагадав Порошенко.</p>
      <p>П'ятий президент підкреслив, що уряд не заклав підвищення пенсій у першому півріччі 2020 року, а також скоротив кількість виділенних на субсидії коштів.</p>
      <p>Крім того, він звернув увагу на відсутність фінансування будівництва житла для контрактників, скасування так званої "тринадцятої пенсії" і допомоги багатодітним родинам.</p>
      <p>"Згадайте, цього року ми запровадили для найменш захищених верств населення – для пенсіонерів, які отримують мінімальну пенсію – 13 пенсію. Ця програма також не знайшла своє відображення в проєкті Державного бюджету. Допомога родинам із дітьми – на третю, четверту дитину, до півтори тисячі гривень щомісяця родини багатодітні отримували, зараз це також не є пріоритетом", – наголосив Порошенко.</p>
      <blockquote>Як повідомлялось, Верховна Рада 14 листопада 280 голосами ухвалила в другому читанні і в цілому бюджет України на 2020 рік. Це стало рекордно швидким голосуванням. Депутати не розглядали правки в сам документ.</blockquote>
    </article>
  </body>
</html>