<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/zlatan-ibrahimovic-odchodzi-z-mls-szwed-pozegnal-sie-z-los-angeles-galaxy,985381.html"/>
    <meta property="og:site_name" content="TVN24"/>
    <meta property="article:published_time" content="2019-11-14T16:04:00+00:00"/>
    <meta property="og:title" content="&quot;Przybyłem, zobaczyłem, zwyciężyłem&quot;. Zlatan pożegnał się z Ameryką w swoim stylu"/>
    <meta property="og:description" content="Zlatan Ibrahimović jaki jest, każdy wie. Szwedzki napastnik po dwóch latach oficjalnie odchodzi z Los Angeles Galaxy. Ze Stanami Zjednoczonymi pożegnał się w swoim stylu. Chcieliście Zlatana, dałem..."/>
  </head>
  <body>
    <article>
      <h1>"Przybyłem, zobaczyłem, zwyciężyłem". Zlatan pożegnał się z Ameryką w swoim stylu</h1>
      <address>
        <time datetime="2019-11-14T16:04:00+00:00">14 Nov 2019, 16:04</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/e74c0d42b4433905293aab661fcf8ddb/f1395254-5c8d-49d5-9f8d-de7261a9a8af-480p.mp4"/>
        <figcaption>Zlatan żegna się z MLS Foto: gettyimages.com | Video: Getty Images</figcaption>
      </figure>
      <h3>Zlatan Ibrahimović jaki jest, każdy wie. Szwedzki napastnik po dwóch latach oficjalnie odchodzi z Los Angeles Galaxy. Ze Stanami Zjednoczonymi pożegnał się w swoim stylu. "Chcieliście Zlatana, dałem wam Zlatana" - napisał w mediach społecznościowych słynny piłkarz.</h3>
      <p>"Ibracadabra" pożegnał się z Los Angeles w podobnym stylu, jak przywitał. Wówczas <b><a href="https://eurosport.tvn24.pl/pilka-nozna,105/zlatan-ibrahimovic-powitany-w-los-angeles,826134.html">wykupił całostronicowe ogłoszenie w "Los Angeles Times".</a></b></p>
      <p>Teraz na Twitterze napisał: "Przybyłem, zobaczyłem, zwyciężyłem. Dziękuję Los Angeles Galaxy za przywrócenie do życia. Do kibiców - chcieliście Zlatana, dałem wam Zlatana. Historia trwa... Teraz znowu możecie oglądać baseball".</p>
      <p>"Profesjonalizm, etyka pracy, pasja"</p>
      <related>
        <a href="https://eurosport.tvn24.pl/pilka-nozna,105/zlatan-jest-werbowany-przez-milan,983893.html"/>
      </related>
      <p>Los Angeles Galaxy poinformowało, że upływający z końcem roku kontrakt nie będzie przedłużony. Prezes klubu północnoamerykańskiej ligi MLS Chris Klein podkreślił, że decyzja o odejściu Szweda była obustronna.</p>
      <p>- Dziękujemy Zlatanowi za jego wkład w rozwój LA Galaxy i Major League Soccer. Jesteśmy wdzięczni za jego profesjonalizm, etykę pracy i pasję, za wpływ, jaki wywarł na społeczność Los Angeles i piłkę nożną w Ameryce Północnej - oświadczył Klein.</p>
      <p>38-letni napastnik przeszedł do Galaxy w marcu 2018 roku z Manchesteru United. W MLS w 53 meczach zdobył 52 bramki i miał 17 asyst. Mimo skuteczności najlepiej opłacanego gracza w amerykańskiej lidze drużyna Galaxy z nim w składzie nie odniosła sukcesów. W ubiegłym miesiącu przegrała ćwierćfinałową rywalizację play-off z miejscowym rywalem Los Angeles FC.</p>
      <h3>Znowu Włochy?</h3>
      <p>Przyszłość Zlatana nie jest jasna. Spekuluje się, że może wrócić do Europy, a zainteresowany jego pozyskaniem miałby być m.in. AC Milan Krzysztofa Piątka. W klubie tym Szwed występował w latach 2010-2012. Ponadto grał w Malmoe FF, Ajaksie Amsterdam, Juventusie, Interze Mediolan, Barcelonie, Paris Saint-Germain i w Manchesterze United.</p>
      <p>W latach 2001-2016 rozegrał w reprezentacji Szwecji 116 meczów, w których strzelił 62 bramki. Zrezygnował definitywnie z gry w drużynie narodowej po mistrzostwach Europy w 2016 roku.</p>
      <p>Autor: lukl/twis / Źródło: eurosport.pl</p>
    </article>
  </body>
</html>