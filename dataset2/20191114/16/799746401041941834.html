<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103057/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T16:29:23+00:00"/>
    <meta property="og:title" content="Спецслужби РФ використовували Естонію, щоб фінансувати операції за кордоном - міністр"/>
    <meta property="og:description" content="Російські спецслужби використовували Естонією для фінансування своїх операцій за кордоном."/>
  </head>
  <body>
    <article>
      <h1>Спецслужби РФ використовували Естонію, щоб фінансувати операції за кордоном - міністр</h1>
      <address>
        <time datetime="2019-11-14T16:29:23+00:00">14 Nov 2019, 16:29</time>
      </address>
      <p>Російські спецслужби використовували Естонією для фінансування своїх операцій за кордоном.</p>
      <p>Як повідомляє "Європейська правда", про це у інтерв'ю агентству <a href="https://www.reuters.com/">Reuters</a> заявив міністр фінансів Естонії Мартін Гельме.</p>
      <p>"Є два види грошей, які надходять з Росії. Один із них – це вкрадені гроші, які хочуть вивести з РФ", - сказав міністр. Інші гроші, за його словами, "дуже тісно пов’язані" з російськими спецслужбами.</p>
      <p>Гельме, який очолює комітет, що займається боротьбою з відмиванням грошей і фінансуванням тероризму, заявив, що частина цих грошей "була використана російськими службами безпеки для фінансування своєї діяльності за кордоном".</p>
      <p>При цьому Гельме не уточнив, про які саме спецслужби йде мова та не надав доказів на підтвердження своїх слів, зазначає агентство.</p>
      <p>За словами Гельме, Естонія проводить розслідування брудних грошей, які останніми роками проходили через країну, і ділиться інформацією з владою США. Він додав, що у розслідуванні фігурують особи, які перебувають під санкціями США.</p>
      <p>Нагадаємо, в Естонії закрився данський банк <b><a href="https://www.eurointegration.com.ua/news/2019/10/1/7101406/">Danske</a></b>, який був вплутаний у скандал з відмиванням грошей.</p>
      <p>Фінансова інспекція Естонії заявила, що Danske протягом декількох років порушував чинні в Естонії постанови щодо боротьби з відмиванням грошей, дозволяючи здійснювати підозрілі операції клієнтам, в разі яких ризик відмивання грошей був високим.</p>
      <p>Айвар Рехе, який керував філією банку Danske в Естонії з 2006 по 2015 рік, <b><a href="https://www.eurointegration.com.ua/news/2019/09/25/7101178/">наклав на себе руки.</a></b> Він був на чолі банку у той час, коли через нього пройшли близько 220 мільярдів доларів сумнівного походження з Росії і не тільки. </p>
      <p>За даними данських ЗМІ, частина "брудних" коштів була <b><a href="https://www.eurointegration.com.ua/news/2018/09/5/7086488/">пов’язана з президентом</a></b> РФ Владіміром Путіним та ФСБ. Частина коштів має стосунок до вбивства Сергєя Магнітського у 2009 році, вважає британський бізнесмен Білл Браудер, колишній роботодавець Магнітського.</p>
      <related>
        <a href="https://www.eurointegration.com.ua/news/2019/10/29/7102393/"/>
        <a href="https://www.eurointegration.com.ua/news/2019/11/9/7102846/"/>
      </related>
    </article>
  </body>
</html>