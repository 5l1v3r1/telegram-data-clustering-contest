<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10692--tsitsipas-o-rivalite-s-medvedevem-na-veceri-bych-s-nim-nesel"/>
    <meta property="og:site_name" content="Tenisový svět"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="Tsitsipas o rivalitě s Medveděvem: Na večeři bych s ním nešel"/>
    <meta property="og:description" content="Rivalita mezi Stefanosem Tsitsipasem a Daniilem Medveděvem se začíná stále více vyhrocovat. Podle ruského tenisty jsou oba mladí hráči nepřátelé, Medveděv dokonce neváhal říci, že ho Řek nenávidí. Tsitsipas zmínky o nenávisti popřel, ovšem přiznal, že Rusa vůbec nemusí."/>
  </head>
  <body>
    <article>
      <h1>Tsitsipas o rivalitě s Medveděvem: Na večeři bych s ním nešel</h1>
      <address>
        <time datetime="2019-11-14T16:30:00+00:00">14 Nov 2019, 16:30</time>
      </address>
      <p>
        <b>Rivalita mezi Stefanosem Tsitsipasem a Daniilem Medveděvem se začíná stále více vyhrocovat. Podle ruského tenisty jsou oba mladí hráči nepřátelé, Medveděv dokonce neváhal říci, že ho Řek nenávidí. Tsitsipas zmínky o nenávisti popřel, ovšem přiznal, že Rusa vůbec nemusí.</b>
      </p>
      <p>Medveděva už dávno silně zasáhla slova Tsitsipase, která pronesl na Masters v Šanghaji. Jednadvacetiletý Řek tehdy neunesl porážku v semifinále a na tiskové konferenci řekl, že jeho soupeř má nudný styl hry, sledovat ho je nuda a ještě nudnější je proti němu hrát.</p>
      <p>Na to Rus s odstupem reagoval slovy, že pokud mu hodlá Tsitsipas slovně ubližovat a neuznat jeho kvality, on dokáže odpovědět stejnou mincí. „Myslel jsem, že nejsme nepřátelé, byť jsme nebyli žádní kamarádi. Ale teď bych řekl, že dokonce jsme nepřátelé,“ podotkl Medveděv.</p>
      <p>To se ovšem vůbec nelíbí Tsitsipasovi, který na Turnaji mistrů svého soka ve dvou setech porazil. Celá kauza podle něj začala už v roce 2018 na turnaji v Miami, kde neudržel proti Medveděvovi vedení a vznikl první konflikt. Ten se od té doby táhne. A přenesl se i letos do Šanghaje. „Byl jsem tehdy naštvaný a řekl jsem, co jsem řekl. Teď toho lituji. Byl jsem velmi frustrovaný z toho, jak se věci vyvíjely,“ kál se Tsitsipas na Turnaji mistrů v Londýně.</p>
      <p>Že by s Medveděvem ovšem mohl zkusit navázat nějaký bližší vztah a brát rivalitu podobně jako Federer s Nadalem, je ovšem nemožné. „Chemie mezi námi rozhodně nebyla a není nejlepší, jakou na okruhu najdete. Nemůžu mít rádi každého, to se prostě stává.“</p>
      <p>„Není to tak, že bych ho nenáviděl, nebo že bychom byli nepřátelé. Ale jak jsem řekl, na večeři bych s ním nešel,“ přiznal Tsitsipas.</p>
      <p>Medvěděvovi se v Šanghaji vůbec nelíbilo, že mu soupeř nedokázal po vítězství přiznat zásluhy. Tsitsipas však odmítl, že by se snažil být k soupeři nadřazený. „Respektuji ho, je to grandslamový finalista, za což si respekt zaslouží,“ dodal.</p>
      <footer>Jan Vojkůvka, foto: Twitter: Sportlive</footer>
    </article>
  </body>
</html>