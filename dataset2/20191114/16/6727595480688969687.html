<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/actor-sharmili-open-up-her-film-career-255.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T16:39:00+00:00"/>
    <meta property="og:title" content="എം.ടിയുടെയും കെ.എസ് സേതുമാധവന്റെയും സിനിമകളിലൂടെ തുടക്കം; പിന്നീട് തെന്നിന്ത്യയിലെ ഗ്ലാമര്‍ താരം; സിനിമ ഉപേക്ഷിക്കാനുണ്ടായ സാഹചര്യം തുറന്നുപറഞ്ഞ് ഷര്‍മിലി"/>
    <meta property="og:description" content="Actress Mollywood Movie Day ഒരുകാലത്ത് തെന്നിന്ത്യയില്‍ തിളങ്ങിനിന്നിരുന്ന നടിയായിരുന്നു ഷര്‍മിലി. പ്രിയദര്‍ശന്റെ സംവിധാനത്തില്‍ 1991ല്‍ പുറത്തിറങ്ങിയ അഭിമന്യുവിലെ രാമായണ"/>
  </head>
  <body>
    <article>
      <h1>എം.ടിയുടെയും കെ.എസ് സേതുമാധവന്റെയും സിനിമകളിലൂടെ തുടക്കം; പിന്നീട് തെന്നിന്ത്യയിലെ ഗ്ലാമര്‍ താരം; സിനിമ ഉപേക്ഷിക്കാനുണ്ടായ സാഹചര്യം തുറന്നുപറഞ്ഞ് ഷര്‍മിലി</h1>
      <address><time datetime="2019-11-14T16:39:00+00:00">14 Nov 2019, 16:39</time> by <a rel="author">എന്റര്‍ടെയിന്‍മെന്റ് ഡെസ്‌ക്</a></address>
      <p>ഒരുകാലത്ത് തെന്നിന്ത്യയില്‍ തിളങ്ങിനിന്നിരുന്ന നടിയായിരുന്നു ഷര്‍മിലി. പ്രിയദര്‍ശന്റെ സംവിധാനത്തില്‍ 1991ല്‍ പുറത്തിറങ്ങിയ അഭിമന്യുവിലെ രാമായണക്കാറ്റേ.. എന്ന ഒറ്റ പാട്ടുമതി മലയാളികള്‍ക്ക് ഈ നായികയെ ഓര്‍മിക്കാന്‍.</p>
      <p>എം.ടി വാസുദേവന്‍ നായരുടെ സിനിമയില്‍ നായികയായി അഭിനയ ജീവിതം തുടങ്ങിയ ഷര്‍മിലി പിന്നീട് ഗ്ലാമര്‍ താരമായാണ് അറിയപ്പെട്ടത്. എന്നാല്‍ അധികം വൈകാതെ ഷര്‍മിലി സിനിമ ഉപേക്ഷിച്ചു. ഇപ്പോള്‍ സിനിമ വിടാനുള്ള കാരണം തുറന്നുപറഞ്ഞിരിക്കുകയാണ് നടി.</p>
      <p>എം.ടിയുടെയും കെ.എസ് സേതുമാധവന്റെയും സിനിമകളിലൂടെ തുടക്കം കുറിച്ചിട്ട് ഗ്‌ളാമര്‍ സിനിമകളില്‍ അഭിനയിക്കുന്നത് ശരിയല്ല എന്ന തോന്നലിലാണ് സിനിമ വിട്ടതെന്ന് ഷര്‍മിലി പറയുന്നു.</p>
      <related>
        <a href="https://www.doolnews.com/oli-aman-jodha-india-first-horse-farrier111.html?utm_source=doolnews&amp;utm_medium=related"/>
      </related>
      <p>എന്നാല്‍ 2015ല്‍ പുലിമുരുകനില്‍ ജൂലി എന്ന കഥാപാത്രം ചെയ്യാമോ എന്ന് ചോദിച്ച് പ്രൊഡക്ഷന്‍ കണ്‍ട്രോളര്‍ വിളിച്ചിരുന്നെന്നും തടി കൂടുതലായ കാരണം ആ വേഷം നഷ്ടപ്പെട്ടെന്നും ഷര്‍മിലി വ്യക്തമാക്കി. പിന്നീട് ആ കഥാപാത്രം ചെയ്തത് നമിതയാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മലയാളത്തില്‍ മമ്മൂട്ടിക്കൊപ്പം മഹാനഗരം, മൂക്കില്ലാരാജ്യത്ത്, കലാഭവന്‍ മണിയ്ക്കൊപ്പം ആകാശത്തിലെ പറവകള്‍ തുടങ്ങിയ ചിത്രങ്ങളില്‍ ഷര്‍മിലി അഭിനച്ചിട്ടുണ്ട്.</p>
      <p>ഡാന്‍സ് മാസ്റ്റര്‍ കുമാര്‍ വഴിയാണ് അഭിമന്യുവിലേക്ക് എത്തുന്നത്. അഭിമന്യുവില്‍ മോഹന്‍ലാലിനൊപ്പം നൃത്തം ചെയ്യാന്‍ ഷര്‍മിലിക്ക് പറ്റുമോ എന്നു ബാപ്പയോടാണ് (ഡാന്‍സ് മാസ്റ്റര്‍ ഗഫൂര്‍) കുമാര്‍ ചോദിച്ചത്.</p>
      <p>ഗ്‌ളാമറസായി നൃത്തം ചെയ്യണം എന്നു കേട്ടപ്പോള്‍ ബാപ്പയ്ക്കും ഉമ്മയ്ക്കും എതിര്‍പ്പായിരുന്നെന്നും പ്രിയദര്‍ശന്റെ സിനിമയായതിനീല്‍ സമ്മതിക്കുകയായിരുന്നു എന്നും ഷര്‍മിലി പറഞ്ഞു. പിന്നീട് മലയാളത്തില്‍ മാത്രമല്ല തമിഴിലും തെലുങ്കിലുമെല്ലാം ഐഡന്റിറ്റി കിട്ടാന്‍ രാമായണക്കാറ്റ് സഹായകമായി.</p>
      <p>2000ന്റെ പകുതിയില്‍ ചെഞ്ചായം എന്ന ചിത്രത്തില്‍ മോഹിനി ടീച്ചര്‍ എന്ന കഥാപാത്രമാണ് ഗ്ലാമറസ് സിനിമാ ലോകത്ത് ഷര്‍മിലിയ്ക്ക് ബ്രേക്ക് ഉണ്ടാക്കികൊടുത്തത്.</p>
      <related>
        <a href="https://www.doolnews.com/bjp-fields-13-disqualified-mlas-for-karnataka-bypolls.html?utm_source=doolnews&amp;utm_medium=related"/>
      </related>
      <p>‘മറയൂരിലായിരുന്നു ഷൂട്ടിംഗ്. ലൊക്കേഷനിലേക്ക് കാറില്‍ പോകുമ്പോള്‍ മതിലുകളിലെല്ലാം ഇരട്ട റോജയുടെ സെറ്റില്‍ കണ്ട പെണ്‍കുട്ടിയുടെ പടമുള്ള സിനിമാ പോസ്റ്ററുകള്‍. ഇതെന്ത് അത്ഭുതമെന്ന് പറഞ്ഞ് അന്വേഷിച്ചപ്പോള്‍ മലയാള സിനിമയില്‍ ഷക്കീല തരംഗമാണെന്ന് അറിഞ്ഞു. കിന്നാരത്തുമ്പികള്‍ എന്ന ഒറ്റ ചിത്രത്തോടെ ഷക്കീല മലയാളത്തിലെ താരറാണിയായിരിക്കുന്നു. അത്തരമൊരു ചിത്രത്തില്‍ അഭിനയിക്കാനാണ് ഞാനും പോകുന്നത്.’ ഷര്‍മിലി പറയുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>സിനിമ റിലീസായി രണ്ടു മാസം കഴിഞ്ഞു കൂടുതല്‍ സിനിമാ അവസരങ്ങള്‍ തേടിയെത്തിയെന്നും ഷര്‍മിലി പറഞ്ഞു. ‘മലയാളത്തില്‍ ആറുമാസത്തിനുള്ളില്‍ ഒമ്പത് ഗ്ലാമര്‍ സിനിമകള്‍ ചെയ്തു. പലതിന്റെയും പേര് അറിയില്ല. നമ്മളോട് പറയുമ്പോള്‍ ഒന്നും റിലീസ് ചെയ്യുമ്പോള്‍ മറ്റൊന്നും ആയിരിക്കും.’,</p>
      <p>‘സാഗരയുടെ സെറ്റില്‍ വച്ചാണ് ഷക്കീലയുമായി അടുക്കുന്നത്. ഇരട്ട റോജയുടെ സെറ്റില്‍ വച്ചുകണ്ട ആളേ ആയിരുന്നില്ല അവള്‍. തികച്ചും പ്രൊഫഷണലായ നായികയായി മാറിയിരുന്നു. ഷക്കീല ഇപ്പോഴും നല്ല സുഹൃത്താണ്.’ ഷര്‍മിലി പറഞ്ഞു.</p>
      <figure>
        <iframe src="https://www.youtube.com/embed/X282KA_csm8" width="500" height="281" data-service="Youtube" scrolling="no"/>
      </figure>
    </article>
  </body>
</html>