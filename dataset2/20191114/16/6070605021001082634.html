<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Clara-Ponsati-policia-escocesa-extradicio_0_2343965695.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T16:13:00+00:00"/>
    <meta property="og:title" content="El jutge d'Edimburg deixa en llibertat sense càrrecs Clara Ponsatí i no li retira el passaport"/>
    <meta property="og:description" content="La pròxima vista del cas d'extradició contra l'exconsellera d'Educació serà el 12 de desembre"/>
  </head>
  <body>
    <article>
      <h1>El jutge d'Edimburg deixa en llibertat sense càrrecs Clara Ponsatí i no li retira el passaport</h1>
      <h2>La pròxima vista del cas d'extradició contra l'exconsellera d'Educació serà el 12 de desembre</h2>
      <address>
        <time datetime="2019-11-14T16:13:00+00:00">14 Nov 2019, 16:13</time>
      </address>
      <p>Clara Ponsatí, exconsellera d'Educació del govern de Carles Puigdemont, ha quedat en llibertat sense càrrecs i sense mesures cautelars de cap mena aquesta tarda, després que així s'hagi pronunciat el magistrat del jutjat número 4 de la cort del Xèrif d'Edimburg. La pròxima vista tindrà lloc el 12 de desembre. "Hem guanyat la batalla, però no la guerra. Encara queda un llarg camí", ha assegurat l'advocat de l'exconsellera, Aamer Anwar. </p>
      <figure>
        <iframe data-src="https://twitter.com/AamerAnwar/status/1194996655487143943?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En companyia del seu advocat, Ponsatí s'ha declarat "molt satisfeta" a la sortida del jutjat, i ha assegurat que està "disposada a lluitar aquest cas i guanyar-lo". Posteriorment, ha afegit: "Conservar el passaport és molt bon senyal. Però, vaja, [el cas] està en mans del jutge. Confiem en la justícia escocesa. Persistim i guanyarem". </p>
      <p>Ponsatí s'havia presentat aquest matí de dijous a les 11 hores davant de les autoritats policials escoceses, a Edimburg, per tal de lluitar contra la seva extradició a Espanya, on s'enfronta a un càrrec de desobediència –i a un possible de sedició– per la seva implicació en l'organització del <a href="https://interactius.ara.cat/cronicagrafica1o">referèndum d'independència de l'1 d'Octubre</a>. A les portes de la comissaria, desenes de persones s'havien aplegat per donar suport a l'exconsellera.</p>
      <p>Ponsatí, professora d’Economia de la Universitat de St Andrews, s’hauria d'haver lliurat a la policia escocesa la setmana passada. Però, inicialment, <a href="https://www.ara.cat/politica/Escocia-clarificacions-al-Suprem-Ponsati_0_2339166232.html">les autoritats britàniques van refusar donar curs </a>a l'euroordre, fent valer les tesis de l'equip legal de l'exconsellera, que s'oposaven a la demanda del jutge Pablo Llarena al·legant que hi havia "contradiccions flagrants". </p>
      <p>De fet, va ser l'advocat de Ponsatí, Aamer Anwar, qui es va oposar que l'economista, de 62 anys, es lliurés a la policia en tant que l'euroordre era del tot defectuosa. "Observem –deia Anwar– que el mandat comença amb les activitats del moviment independentista el desembre del 2012, però Clara Ponsatí només va tornar [a Catalunya] per ser consellera d'Educació el 14 de juliol del 2017". Aquestes serien algunes de les contradiccions detectades.</p>
      <p>Finalment, però, després que el magistrat espanyol Llarena enviés la informació addicional i els aclariments requerits per Londres, el Regne Unit va acceptar a tràmit l'euroordre.</p>
      <figure>
        <iframe data-src="https://twitter.com/AamerAnwar/status/1192862330851336192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aquest matí, a les portes de la comissaria, Anwar ha explicat el procediment a què s'havia de sotmetre Ponsatí i la seva posició sobre el delicte de sedició i els termes en què presentaria la defensa. "Creiem que és un abús del procés d'extradició i del sistema d'euroordres. El crim de sedició és un delicte del segle XVI –ha dit–, que va ser creat per reis i reines per detenir la reacció violenta del poble que volia lluitar pels seus drets. Per fortuna, la sedició a Escòcia va ser abolida fa molt de temps i ho combatrem basant-nos en el fet que es violarien els drets de la Clara si és retornada a Espanya". </p>
      <p> </p>
      <figure>
        <iframe data-src="https://twitter.com/AamerAnwar/status/1194976119201681408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Anwar, doncs, continua sostenint que l'euroordre és plena de les contradiccions esmentades i no explicita els delictes de què l'acusa el tribunal suprem espanyol. L’equip jurídic de Ponsatí assegura que "refusa totalment" l’acusació de sedició i creu que es tracta d’un cas de "venjança judicial".</p>
      <p>Després de la detenció formal de l'exconsellera a la comissaria de policia de St. Leonard's, Ponsatí haurà de traslladar-se al Tribunal del Xèrif d’Edimburg per a una vista sobre l'inici del procés d'extradició. Anwar hi sol·licitarà la llibertat. Es preveu que el xèrif ho accepti i, com en anteriors ocasions, només prengui la mesura cautelar de la retirada del passaport.  </p>
      <p>En un comunicat previ a l'inici del que, de moment, són poc més que tràmits jurídico-policials, Anwar ha assegurat: "És la nostra intenció argumentar que no hi pot haver cap garantia del dret a un judici just a Espanya, on la majoria de membres del govern català ja estan a la presó o a l'exili. Si la Clara fos retornada a Espanya, creiem que seria sotmesa a un judici en què l'únic veredicte possible seria el de culpable. Enviarem proves per demostrar que la seva extradició seria injusta i incompatible amb els drets humans. No és un delicte votar a favor de la independència i ens oposarem a l'extradició amb força. La intenció de la Clara és sotmetre a judici el sistema de justícia espanyol i també es planteja citar aquells polítics que han intervingut en el procés. La Clara es manté decidida a lluitar i creu que Espanya mai no podrà aixafar l'esperit del poble català".</p>
      <figure>
        <iframe data-src="https://twitter.com/AamerAnwar/status/1194914747067424768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Coincidint amb l'inici formal de la nova vista d'extradició, l'exconsellera ha llançat una demanda de <i>crowdfunding</i> per finançar les despeses de la seva defensa jurídica.  </p>
    </article>
  </body>
</html>