<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103058/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T16:44:26+00:00"/>
    <meta property="og:title" content="Кандидата Угорщини, відповідального за Україну, таки затвердять у Єврокомісію - журналіст"/>
    <meta property="og:description" content="Кандидат Угорщини у нову Єврокомісію Олівер Варгеї, якого у четвер комітет Європарламенту не затвердив на посаді, найімовірніше отримає “зелене світло” після відповідей на додаткові запитання."/>
  </head>
  <body>
    <article>
      <h1>Кандидата Угорщини, відповідального за Україну, таки затвердять у Єврокомісію - журналіст</h1>
      <address>
        <time datetime="2019-11-14T16:44:26+00:00">14 Nov 2019, 16:44</time>
      </address>
      <p>Кандидат Угорщини у нову Єврокомісію Олівер Варгеї, якого у четвер комітет Європарламенту не затвердив на посаді, найімовірніше отримає "зелене світло" після відповідей на додаткові запитання.</p>
      <p>Про це повідомив брюссельський кореспондент "Радіо Свобода" Рікард Джозвяк, пише "Європейська правда".</p>
      <p>У четвер в комітеті Європарламенту з міжнародних справ відбулися слухання щодо кандидатури угорця. Утім, більшість членів комітету <b><a href="https://www.eurointegration.com.ua/news/2019/11/14/7103052/">залишились незадоволеними</a></b> та зажадали від Варгеї відповідей на додаткові запитання.</p>
      <p>За даними журналіста, Варгеї поставлять 5 додаткових запитань у письмовій формі. Після цього очікується, що його кандидатуру схвалять.</p>
      <p>"Є ознаки того, що після цього йому дадуть "зелене світло", - <a href="https://twitter.com/RikardJozwiak/status/1195014026016759810">написав</a> журналіст у своєму Twitter.</p>
      <p>Варгеї у разі затвердження Європарламентом повинен обійняти пост єврокомісара з питань політики сусідства і розширення, який відповідає в тому числі за стосунки з Україною.</p>
      <p>Під час тригодинних слухань у четвер Варгеї неодноразово просили підтвердити його <b><a href="https://www.eurointegration.com.ua/news/2019/11/14/7103028/">незалежність від угорського прем’єра</a></b> Віктора Орбана.</p>
      <p>Варгеї став другим кандидатом від Угорщини і замінив ексміністра юстиції Ласло Трочані, кандидатуру якого <b><a href="https://www.eurointegration.com.ua/news/2019/09/30/7101362/">відхилив</a></b> комітет Європарламенту.</p>
      <p>Варгеї вже багато років працює у Брюсселі, останнім часом очолював представництво Угорщини в ЄС.</p>
      <related>
        <a href="https://www.eurointegration.com.ua/news/2019/11/14/7103026/"/>
        <a href="https://www.eurointegration.com.ua/news/2019/11/14/7103022/"/>
      </related>
    </article>
  </body>
</html>