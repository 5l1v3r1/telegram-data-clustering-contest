<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621499/%DB%B6-%D9%BE%D8%B1%D8%B3%D8%B4-%D9%88-%D9%BE%D8%A7%D8%B3%D8%AE-%D8%AF%D8%B1%D8%A8%D8%A7%D8%B1%D9%87-%D8%A2%D8%BA%D8%A7%D8%B2-%D8%B1%D9%88%D9%86%D8%AF-%D8%B9%D9%85%D9%88%D9%85%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DA%86%D9%87-%D8%B1%D9%88%DB%8C-%D8%AE%D9%88%D8%A7%D9%87%D8%AF-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T16:03:00+00:00"/>
    <meta property="og:title" content="۶ پرسش و پاسخ درباره آغاز روند عمومی استیضاح ترامپ؛ چه روی خواهد داد؟"/>
    <meta property="og:description" content="پس از استماع اظهارات شاهدان، کمیته قضایی مجلس نمایندگان حکم خود را درباره استیضاح ترامپ صادر خواهد کرد. آن حکم برای رای‌گیری در اختیار مجلس نمایندگان آمریکا قرار خواهد گرفت. اگر اکثریت نمایندگان به استیضاح ترامپ رای مثبت دهند پرونده برای بررسی و داوری به سنا ارسال خواهد شد که تحت کنترل اکثریت سناتور‌های جمهوری‌خواه است."/>
  </head>
  <body>
    <article>
      <h1>۶ پرسش و پاسخ درباره آغاز روند عمومی استیضاح ترامپ؛ چه روی خواهد داد؟</h1>
      <h2>اگر نمایندگان به استیضاح ترامپ رای دهند، پرونده به سنا ارسال خواهد شد</h2>
      <address>
        <time datetime="2019-11-14T16:03:00+00:00">14 Nov 2019, 16:03</time>
      </address>
      <p>
        <i>پس از استماع اظهارات شاهدان، کمیته قضایی مجلس نمایندگان حکم خود را درباره استیضاح ترامپ صادر خواهد کرد. آن حکم برای رای‌گیری در اختیار مجلس نمایندگان آمریکا قرار خواهد گرفت. اگر اکثریت نمایندگان به استیضاح ترامپ رای مثبت دهند پرونده برای بررسی و داوری به سنا ارسال خواهد شد که تحت کنترل اکثریت سناتور‌های جمهوری‌خواه است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p><b>سرویس بین الملل-</b> نشریه "نیوزویک" همزمان با آغاز اولین جلسه بررسی پرونده استیضاح ترامپ با موافقت اکثریت نمایندگان کنگره امریکا که به دلیل درخواست ترامپ از رییس‌جمهوری اوکراین برای تحقیق درباره فعالیت‌های پسر "جو بایدن" رقیب دموکرات او در انتخابات پیش رو صورت گرفته است، در قالب پرسش و پاسخ‌هایی، مسائل مرتبط با روند تحقیق و بررسی با هدف استیضاح ترامپ را بررسی کرده است.</p>
      <p>به گزارش <b>آفتاب‎نیوز</b>؛ پرسش و پاسخ‌ها به شرح ذیل هستند:</p>
      <figure>
        <img src="https://aftabnews.ir/files/fa/news/1398/8/23/359259_961.jpg"/>
      </figure>
      <p>
        <b>۱- این هفته چه روی خواهد داد؟</b>
      </p>
      <p>این هفته جلسات با حضور شاهدان با هدف روشنتر شدن جزئیات مرتبط با پرونده تحقیق تحت نظارت مجلس نمایندگان امریکا در برابر اعضای کمیته اطلاعات مجلس به ریاست "آدام شیف" نماینده دموکرات از کالیفرنیا برگزار می‌شود. اگرچه تاکنون موارد متعددی از مسایل مطرح شده در جلسات پشت در‌های بسته با حضور شاهدان در برابر اعضای کمیته اطلاعاتی مجلس نمایندگان برای دسترسی عموم منتشر شده‌اند با این وجود، به نظر می‌رسد این نخستین‌باری است که افکار عمومی امریکا امکان آن را پیدا می‌کند که از نزدیک شاهد پرسش و پاسخ از افراد در جلسات باشد.</p>
      <p>
        <b>۲- چه کسانی حضور می‌یابند؟</b>
      </p>
      <p>سه نفر در برابر اعضای کمیته اطلاعاتی مجلس نمایندگان امریکا اظهارات‌شان مورد استماع قرار خواهد گرفت: این سه نفر "ویلیام تیلور" نماینده ارشد امریکا در اوکراین، "جورج کنت" یکی از مقام‌های ارشد دیپلماتیک امریکا به خصوص در حوزه سیاستگذاری درباره اوکراین در وزارت خارجه امریکا و "ماری یووانوویچ" سفیر سابق امریکا در اوکراین (در ماه مه از مقام خود استعفا داد) هستند.</p>
      <p>تیلور و کنت در ساعت ۱۰ صبح روز چهارشنبه در جلسه استماع شرکت کردند. یووانوویچ قرار است در روز جمعه در جلسه مشابهی حضور یابد.</p>
      <p>
        <b>۳- آنان چه می‌گویند؟</b>
      </p>
      <p>تیلور در اظهارات خود اشاره کرده که کانال‌های غیررسمی و تنظیم‌نشده‌ای برای سیاستگذاری درباره اوکراین وجود داشته که اطرافیان نزدیک ترامپ افرادی، چون "رودی جولیانی" وکیل شخصی رییس‌جمهوری امریکا در آن نقش داشته‌اند. کنت در جلسه استماع گفته است که جولیانی پشت پرده کارزار انتشار مسائل غیرحقیقی علیه یووانوویچ بوده است. کنت می‌گوید فکر می‌کند که خواست رییس‌جمهوری امریکا از همتای اوکراینی‌اش برای تحقیق درباره پسر بایدن با اهداف و مقاصد شخصی سیاسی بوده است. یووانوویچ پیش‌تر گفته بود که توطئه‌ای از سوی جولیانی با همکاری "یوری لوتسنکو" دادستان کل اوکراین سبب شد تا او مجبور به استعفا شود.</p>
      <p>
        <b>۴-آیا جمهوری‌خواهان نیز می‌توانند از شاهدان پرسش مطرح کنند؟</b>
      </p>
      <p>اگرچه مجلس نمایندگان امریکا اکنون در کنترل اکثریت نمایندگان دموکرات است با این حال، نمایندگان جمهوری‌خواه نیز در کمیته‌هایی از جمله کمیته اطلاعاتی حضور دارند. در نتیجه، آنان نیز می‌توانند از شاهدان پرسش مطرح کنند. هر یک از اعضای کمیته زمان مساوی و برابری برای طرح پرسش‌های‌شان دارند. "دوین نونز" نماینده کالیفرنیا از شناخته‌شده‌ترین جمهوری خواهان در کمیته اطلاعاتی مجلس نمایندگان امریکا است.</p>
      <p>
        <b>۵- آیا ترامپ جلسات را تماشا خواهد کرد؟</b>
      </p>
      <p>در مورد جلسه استماع روز چهارشنبه به نظر می‌رسد شخص ترامپ مسائل مطرح شده را تماشا کرده است؛ چرا که در برنامه کاری‌اش آن روز و زمان خالی و آزاد بوده است. احتمالا او در زمان مناسب پاسخ اتهامات مطرح شده علیه خود و اطرافیان‌اش را خواهد داد. احتمالا از طریق توئیتر!</p>
      <p>
        <b>۶- در ادامه چه روی خواهد داد؟</b>
      </p>
      <p>این تنها آغاز جلسات استماع است که احتمالا به طول خواهد انجامید. شاهدان تازه‌ای نیز وارد صحنه خواهند شد. نونز می‌خواهد شاهدانی حضور یابند که جمهوری‌خواهان خواستار شهادت آنان هستند. شیف گفته است درخواست نونز بررسی خواهد شد. از جمله افرادی که نونز خواسته تا در جلسه استماع حاضر شوند، هانتر بایدن پسر جو بایدن است که تجارتی در اوکراین داشته و موضوع اصلی درباره درخواست ترامپ از رییس‌جمهوری اوکراین برای تحقیق درباره فعالیت‌های مشکوک و احتمالا غیرقانونی او بوده است. جلسات بعدی استماع در سه هفته پیش رو برگزار خواهند شد. پس از استماع اظهارات شاهدان، کمیته قضایی مجلس نمایندگان حکم خود را درباره استیضاح ترامپ صادر خواهد کرد. آن حکم برای رای‌گیری در اختیار مجلس نمایندگان آمریکا قرار خواهد گرفت. اگر اکثریت نمایندگان به استیضاح ترامپ رای مثبت دهند پرونده برای بررسی و داوری به سنا ارسال خواهد شد که تحت کنترل اکثریت سناتور‌های جمهوری خواه است.</p>
    </article>
  </body>
</html>