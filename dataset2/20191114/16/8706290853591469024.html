<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684306/salos-sta-social-media-me-ti-dilosi-tis-domnas-michailidou-gia-ta"/>
    <meta property="og:site_name" content="enikos.gr"/>
    <meta property="article:published_time" content="2019-11-14T16:18:00+00:00"/>
    <meta property="og:title" content="Σάλος στα social media με τη δήλωση της Δόμνας Μιχαηλίδου για τα ευρήματα στην ΑΣΟΕΕ και τα όπλα του συριακού στρατού"/>
    <meta property="og:description" content="Αντιδράσεις έχει προκαλέσει η δήλωση που έκανε η υφυπουργός Εργασίας..."/>
  </head>
  <body>
    <article>
      <h1>Σάλος στα social media με τη δήλωση της Δόμνας Μιχαηλίδου για τα ευρήματα στην ΑΣΟΕΕ και τα όπλα του συριακού στρατού</h1>
      <address>
        <time datetime="2019-11-14T16:18:00+00:00">14 Nov 2019, 16:18</time>
      </address>
      <p>Αντιδράσεις έχει προκαλέσει η δήλωση που έκανε η υφυπουργός Εργασίας, <a href="http://www.enikos.gr/politics/680902/salos-sta-social-media-gia-to-minyma-tis-domnas-michailidou-gia-t">Δόμνα Μιχαηλίδου </a>για τα ευρήματα στην ΑΣΟΕΕ, τα οποία συνέδεσε με τα όπλα του συριακού στρατού.</p>
      <p>Σε ραδιοφωνική συνέντευξή της στον Flash 99,4 και ερωτηθείσα σχετικά με τα όσα εντόπισαν οι αστυνομικές αρχές σε έλεγχο που έκαναν στο Πανεπιστήμιο, η κ. Μιχαηλίδου δήλωσε: “Ως κάτοικος του κέντρου αλλά και ως πολίτης της χώρας αυτής, θεωρώ αδιανόητο να υπάρχει μία έρευνα της αστυνομίας μέσα σε έναν πανεπιστήμιο, έναν δημόσιο φορέα εκπαίδευσης και να βρίσκει τα πολεμοφόδια που βρήκε. Δηλαδή μου φαίνεται τρομερό ότι υπάρχει ακόμη και αντιπαράθεση πάνω στο ζήτημα αυτό. Δεν είναι δυνατόν κάποιος συμπολίτης μας να έχει πρόσβαση σε όπλα στα οποία έχει πρόσβαση ο στρατός της Συρίας”.</p>
      <p>Και συνέχισε λέγοντας: “Δηλαδή δεν μπορούμε να συζητούμε για αυτά τα πράγματα. Και μόνο το ότι υπάρχουν αντιπαραθέσεις πάνω σε αυτό, όταν έχουν βρεθεί τρομερά σοβαρά και τρομερά και επικίνδυνα όπλα -γενικότερα στη χώρα μας, αλλά πόσο μάλλον σε ένα κορυφαίο πανεπιστημιακό ίδρυμα, τότε υπάρχει σίγουρα πολύ μεγάλο πρόβλημα”.</p>
      <p>Η δήλωση της υφυπουργού Εργασίας έχει προκαλέσει σάλο στα social media, με τους χρήστες να σχολιάζουν με καυστικό τρόπο την αναφορά της.</p>
      <p>Και σε πολιτικό επίπεδο, όμως, ο βουλευτής του ΣΥΡΙΖΑ, <a href="http://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y">Νίκος Φίλης</a> εξέδωσε ανακοίνωση με τίτλο “όταν η ανοησία γίνεται επικίνδυνη”. “Σήμερα μάθαμε από την κυρία Μιχαηλίδου γιατί ο Άσαντ τόσα χρόνια δεν μπορεί να κερδίσει τον πόλεμο στην Συρία. Πώς να το πετύχει όταν ο στρατός του είναι εξοπλισμένος με κράνη μοτοσυκλέτας, γάντια κηπουρικής, κοντάρια αλλά και το φοβερό υπερ-όπλο της ιπτάμενης προκήρυξης...”, σχολιάζει ο κ. Φίλης.</p>
      <p>Επικρίνει την υφυπουργό ότι “δεν τρολάρει την κυβέρνησή της μόνο, κάνει κάτι πιο επικίνδυνο. Παρουσιάζει ως ενιαίο εγκληματικό σύνολο αληθινούς τρομοκράτες και μερικές χιλιάδες νέους, που καταφεύγουν σε κατακριτέες πράξεις βίας. Δημιουργεί έτσι τον κίνδυνο να μετατραπεί ένα τμήμα της νεολαίας σε ζωτικό χώρο στρατολόγησης της τρομοκρατίας. Βάζει σε κίνδυνο την ίδια τη Δημοκρατία. Δεύτερον: Γιατί εμπλέκει τη Συρία; Είναι μόνο ανοησία, ή στόχο έχει να μιλήσει στο ακραίο κοινό της ΝΔ, να ρίξει λίγο ακόμα καύσιμο στις αντιπροσφυγικές φωτιές;” και καταλήγει: “Υπάρχει κάποιος να βάλει φρένο σε αυτές και παρόμοιες δηλώσεις -τύπου Βορίδη- πριν γίνουν επικίνδυνες; Υπάρχει πρωθυπουργός;”.</p>
      <p>Ακούστε εδώ τη δήλωση της κ. Μιχαηλίδου (μετά το 10:20'):</p>
      <figure>
        <iframe src="https://www.youtube.com/embed/8aRpYFpaILI" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/684206/markou-gia-asoee-oi-foitites-ekanan-to-aftonoito-spazontas-to-lou%0A%20%20%20%20%0A"/>
        <a href="http://www.enikos.gr/politics/684028/markou-oi-foitites-ekanan-to-aftonoito-stin-asoee-ofeiloun-na-ype%0A%20%20%20%20%0A"/>
        <a href="http://www.enikos.gr/politics/684001/gerovasili-ston-realfm-978-echo-yperaspistei-kai-ton-nomo-kai-tin%0A%20%20%20%20%0A"/>
        <a href="http://www.enikos.gr/politics/683990/grigoriadis-gia-asoee-o-foititis-melos-tou-mera25-pou-synelifthi-%0A%20%20%20%20%0A"/>
        <a href="http://www.enikos.gr/politics/683815/diamartyria-kke-ta-mat-apagorefsan-se-foitites-tis-kne-na-moiraso%0A%20%20%20%20%0A"/>
        <a href="http://www.enikos.gr/politics/683800/o-kavgas-kerameos-fili-gia-ta-epeisodia-stin-asoee%0A%20%20%20%20%0A"/>
        <a href="http://www.enikos.gr/politics/683786/agria-kontra-sti-vouli-gia-tin-asoee-kerameos-ekopsan-tin-porta-m%0A%20%20%20%20%0A"/>
        <a href="http://www.enikos.gr/politics/683742/filis-ston-realfm-978-piga-stin-asoee-gia-to-asylo-den-ginetai-pi%0A%20%20%20%20%0A"/>
        <a href="http://www.enikos.gr/politics/683723/syrigos-ston-realfm-978-ekeinoi-pou-espasan-to-louketo-paraviasan%0A%20%20%20%20%0A"/>
      </related>
    </article>
  </body>
</html>