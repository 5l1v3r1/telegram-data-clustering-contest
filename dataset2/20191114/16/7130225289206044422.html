<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/kantinden-pet-sise-su-aldi-icinden-tuz-ruhu-cikti-tat-alma-duyusunu-kaybedebilir-889568"/>
    <meta property="og:site_name" content="Onedio"/>
    <meta property="article:published_time" content="2019-11-14T16:03:21+00:00"/>
    <meta property="og:title" content="Kantinden Pet Şişe Su Aldı İçinden Tuz Ruhu Çıktı: Tat Alma Duyusunu Kaybedebilir"/>
    <meta property="og:description" content="Kocaeli'de okul kantininden aldığı pet suyu içen 14 yaşındaki Yusuf Bor, ağzında yanma hissetti. Yaşananları öğretmenine anlatan Bor, hastaneye kaldır..."/>
  </head>
  <body>
    <article>
      <h1>Kantinden Pet Şişe Su Aldı İçinden Tuz Ruhu Çıktı: Tat Alma Duyusunu Kaybedebilir</h1>
      <address><time datetime="2019-11-14T16:03:21+00:00">14 Nov 2019, 16:03</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/kocaeli/5c0d16f8c775f4792511233c">Kocaeli</a>'de okul kantininden aldığı pet suyu içen 14 yaşındaki Yusuf Bor, ağzında yanma hissetti. Yaşananları öğretmenine anlatan Bor, hastaneye kaldırıldı. Tat alma dokusun kaybedilmesinden endişelenen Bor'un kantinden aldığı pet şişenin içindekinin su değil tuz ruhu olduğu tespit edildi. </h4>
      <figure>
        <img src="https://img-s1.onedio.com/id-5dcd6de7632262342473b4f4/rev-0/w-500/s-2603e6744cc6072f4bee5c8c9161723d7b4b0dc6.jpg"/>
      </figure>
      <p>DHA'nın aktardığı habere göre, <a href="https://onedio.com/etiket/olay/57ceb76ded62790c040afa50">olay</a>, önceki gün sabah saatlerinde Gölcük <a href="https://onedio.com/etiket/sehit/50444e790228f609176018a7">Şehit</a> Volkan Tantürk Mesleki ve Teknik Anadolu Lisesi’nde meydana geldi. 9’uncu sınıf öğrencisi Yusuf Bor, teneffüste okul kantinine giderek pet şişe su satın aldı. Şişeden bir yudum alan Yusuf Bor, tadı ve kokusunun kötü olması sebebiyle hemen tükürerek durumu öğretmenlerine bildirdi.</p>
      <h3>Öğretmenler, şişeyi öğrenciden alarak okula ambulans çağırdı</h3>
      <figure>
        <img src="https://img-s2.onedio.com/id-5dcd6e2dea25cf7d67803c77/rev-0/w-500/s-66c8c93a0e6b66163614e72f13cf856d891419e3.jpg"/>
      </figure>
      <p>Gölcük Necati Çelik Devlet Hastanesi’ne kaldırılan Yusuf Bor’un buradaki tetkiklerinde şişedeki sıvının tuz ruhu olduğu ve hemen tükürmesi sayesinde iç organlarının zarar görmediği tespit edildi. Ağzında ve dudaklarında kızarıklık olduğu belirlenen lise öğrencisi daha sonra Derince Eğitim ve Araştırma Hastanesi’ne sevk edildi.</p>
      <h3>3 gün boyunca yemek yedirilmedi</h3>
      <figure>
        <img src="https://img-s1.onedio.com/id-5dcd6e53291f8367249a7762/rev-0/w-500/s-fc75d81f90436e09e8303794e37202518fd13f16.jpg"/>
      </figure>
      <p>Çocuk Cerrahisi Servisi’nde tedaviye alınan Yusuf Bor’un ağız ve boğaz dokusunda zedelenmeler olabileceğinden şüphelenilerek 3 gün boyunca yemek yedirilmedi. Serum ile damardan beslenen lise öğrencisinin tat alma duyusunun da <a href="https://onedio.com/etiket/olay/57ceb76ded62790c040afa50">olay</a> sonrasında kaybolduğu belirlendi. Tedavi süren Yusuf Bor'da duyu kaybının kalıcı olmaması için doktorlar önlem almaya devam ediyor.</p>
      <h3>'Çocuğumuzun daha iyi olmasını istiyoruz'</h3>
      <figure>
        <iframe src="https://www.youtube.com/embed/lBgTrMG7850" width="640" height="360" data-service="Youtube" scrolling="no"/>
      </figure>
      <p>İş yerindeyken okul tarafından aranarak oğlunun hastaneye kaldırıldığını öğrendiğini söyleyen baba Ömer Bor ise yaşananları şöyle aktardı:</p>
      <p>"Beni okulun müdür yardımcısı aradı. ‘Oğlunuz ambulansla Gölcük Devlet Hastanesi’ne gidiyor. Siz de gelin’ dedi. Tabii ne olduğunu bana söylemediler. Biz gittik Gölcük Devlet Hastanesi’ne, önce su zehirlenmesinden şüphelendik. Daha sonra oradaki doktorlar bize çocuğumuzun tuz ruhu içtiğini söylediler. O tuz ruhunu bir pet şişeye koyup rafa dizdiklerini biliyoruz. Oğlum kantine gidip su almış, ama suyun içinden tuz ruhu çıktığını tespit ettiler. Biz şu an bekliyoruz. Durum incelenecek. Şişeyi kantinci kendisi vermiş. Biz şu an soruşturmanın tamamlanmasını bekliyoruz. Oğlumun tedavisi devam ediyor. Doktorların açıklamasını bekliyoruz. Şu ana kadar sadece dişlerinde biraz sıkıntı yaşıyor. Bir de tat alma duyusu yok çocukta. Tat alamıyor. Bekleyeceğiz, çocuğumuzun daha iyi olmasını istiyoruz. Şu an şikayetçi olmak hakkında bir şey diyemiyorum. Önce doktorlardan bir netice alalım. Ona göre bakıp, kararımızı vereceğiz. Kanun var, devlet var, yasalarımız var. Biz bunlara güveniyoruz."</p>
      <h3>Kocaeli İl Milli Eğitim Müdürlüğü olayla ilgili olarak açıklama yaptı. Açıklamada, şöyle denildi:</h3>
      <figure>
        <img src="https://img-s2.onedio.com/id-5dcd6f5a45d2469467e0d403/rev-0/w-500/s-1232978b8e132401414f1ebb4fe69f2e02919c61.jpg"/>
      </figure>
      <p>"İlimiz Gölcük ilçesinde eğitim-öğretime devam eden <a href="https://onedio.com/etiket/sehit/50444e790228f609176018a7">Şehit</a> Volkan Tantürk Mesleki ve Teknik Anadolu Lisesi’nde yaşanan olayın sorumlularının tespit edilmesi ve gerekli olması halinde yasalar çerçevesinde cezalandırılması amacıyla müdürlüğümüz tarafından gerekli incelemeler başlatılmıştır. İncelemelerin tamamlanmasının ardından kamuoyu tarafımızca bilgilendirilecektir. Vahim olayı yaşayan öğrencimiz ve ailesine geçmiş olsun dileklerimizi iletiyor, öğrencimizin en kısa zamanda iyileşerek okuluna dönmesini ümit ediyoruz."</p>
      <h3>Kantinci K.E. hakkında soruşturma başlatıldı</h3>
      <figure>
        <img src="https://img-s2.onedio.com/id-5dcd6feef2f1e31d6e8b8423/rev-0/w-500/s-076e699db8e22cb0874dcb6885b71b0e0bc29f64.jpg"/>
      </figure>
      <p>Öte yandan kantini işleten K.E.’nin ise ifadesinde temizlik yaparken kullandıkları şişeye koydukları temizlik ürününün diğer sularla birlikte tezgahta kaldığını, şişenin yanlışlıkla öğrenciye verildiğini söylediği öğrenildi.</p>
    </article>
  </body>
</html>