<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33080/agcom-sul-5g-emissioni-piu-basse-del-4g-dobbiamo-decidere-se-farci-spiare-dai-cinesi-o-dagli-americani"/>
    <meta property="og:site_name" content="DDay.it"/>
    <meta property="article:published_time" content="2019-11-14T16:37:00+00:00"/>
    <meta property="og:title" content="Agcom sul 5G: &quot;Emissioni più basse del 4G. Dobbiamo decidere se farci spiare dai cinesi o dagli americani&quot;"/>
    <meta property="og:description" content="Il presidente di Agcom mette a tacere definitivamente le paure legate alla nuova rete 5G. Al contrario, il problema potrebbero essere i limiti sulle emissioni elettromagnetiche italiani."/>
  </head>
  <body>
    <article>
      <h1>Agcom sul 5G: "Emissioni più basse del 4G. Dobbiamo decidere se farci spiare dai cinesi o dagli americani"</h1>
      <h2>Il presidente di Agcom mette a tacere definitivamente le paure legate alla nuova rete 5G. Al contrario, il problema potrebbero essere i limiti sulle emissioni elettromagnetiche italiani.</h2>
      <address><time datetime="2019-11-14T16:37:00+00:00">14 Nov 2019, 16:37</time> by <a rel="author">Franco Aquini</a></address>
      <p>Dopo lunga la battaglia contro il 5G, terminata a inizio ottobre con la bocciatura alla Camera della mozione che ne promuoveva lo stop, oggi arriva il via libera definitivo per voce di <b>Angelo Marcello Cardani, presidente dell'Autorità Garante per le Comunicazioni (Agcom</b>). Secondo Cardani "<i>Sembra rientrata la preoccupazione iniziale degli effetti ambientali e sanitari del 5G, tecnologia che tra l'altro espone a un inquinamento elettromagnetico molto inferiore rispetto ai 2G/3G/4G</i>". </p>
      <p>Cardani ha bollato le preoccupazioni come "totalmente infondate" e ha ribadito il fatto che si tratti di una tecnologia "<i>assolutamente non pericolosa secondo pareri altamente qualificati</i>". Al contrario, <b>i limiti alle emissioni elettromagnetiche vigenti in Italia, sensibilmente più restrittivi rispetto agli altri paesi, rappresentano una palla al piede per lo sviluppo e lo sfruttamento delle potenzialità delle reti 5G</b> (<a href="https://www.dday.it/redazione/31461/il-5g-oggi-non-va-veloce-per-colpa-dei-limiti-italiani-tim-abbiamo-le-emissioni-piu-basse-deuropa-e-sono-un-problema">DDAY.it se ne era già occupata a Luglio di quest'anno</a>). </p>
      <figure>
        <img src="https://cdn.dday.it/system/uploads/picture/image/58739/content_small_Cardaniagcom-100054.jpg"/>
        <figcaption>Angelo Marcello Cardani, presidente di Agocom</figcaption>
      </figure>
      <h3>Operatori stranieri? Bisogna solo scegliere da chi essere spiati</h3>
      <p>Cardani ha anche commentato la <b>preoccupazione diffusa inerente l'interazione con operatori e fornitori di servizi non italiani</b>. Secondo il presidente dell'authority "<i>è un problema sostanzialmente insolubile: bisogna solo scegliere se essere spiati, tra virgolette, dai cinesi o dagli americani, questo per quanto riguarda i sistemi che sono assai complessi". Ha poi aggiunto anche che l'Italia "non ha capacità di fare isola e poggiare solo sulle proprie forze</i>". </p>
      <p>Un commento abbastanza spigoloso, soprattutto perché <b>ammette implicitamente che, affidando i servizi o gli apparati di rete a un fornitore estero, è praticamente certo che questi possano spiarci</b>. </p>
      <p>Infine, il presidente Cardani ha <b>commentato lo scorporo della rete di Telecom Italia</b>, mettendo in guardia sui possibili sviluppi: "<i>una cosa è se Telecom Italia la cede, altro se la mette nel mucchio pappandosi il backbone di Open Fiber. Lasciando il potere di monopolio in mano a Telecom Italia facciamo un salto indietro agli anni 80</i>".</p>
    </article>
  </body>
</html>