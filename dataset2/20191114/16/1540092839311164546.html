<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197377/paremvaseis-gia-proti-katoikia-kai-epidoma-thermansis-anakoinose-o-staikoyras"/>
    <meta property="og:site_name" content="CNN.gr"/>
    <meta property="article:published_time" content="2019-11-14T16:15:48+00:00"/>
    <meta property="og:title" content="Παρεμβάσεις για πρώτη κατοικία και επίδομα θέρμανσης ανακοίνωσε ο Σταϊκούρας"/>
    <meta property="og:description" content="Στις αλλαγές που επιφέρει η κυβέρνηση στο πλαίσιο προστασίας της πρώτης κατοικίας , αλλά και στο επίδομα θέρμανσης αναφέρθηκε ο υπουργός Οικονομικών Χρήστος..."/>
  </head>
  <body>
    <article>
      <h1>Παρεμβάσεις για πρώτη κατοικία και επίδομα θέρμανσης ανακοίνωσε ο Σταϊκούρας</h1>
      <h2>Στις αλλαγές που επιφέρει η κυβέρνηση στο πλαίσιο προστασίας της πρώτης κατοικίας, αλλά και στο επίδομα θέρμανσης αναφέρθηκε ο υπουργός Οικονομικών Χρήστος Σταϊκούρας, μιλώντας από το βήμα της Βουλής.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 18:15 , 14 November 2019</p>
      <p>Εκφράζοντας τον προβληματισμό του για την πορεία των ρυθμίσεων ο υπουργός ανέφερε πως μέχρι το τέλος της προηγούμενης εβδομάδας είχαν δοθεί από τις τράπεζες μόλις 66 προτάσεις ρύθμισης σε σύνολο 31.217 χρηστών που είχαν ξεκινήσει τη διαδικασία προετοιμασίας της αίτησης.</p>
      <p>«Εξετάσαμε τα προβλήματα και αναλαμβάνουμε πρόσθετες δράσεις. Εντοπίσαμε τις αδυναμίες, στην πράξη, του θεσμικού πλαισίου, και <b>νομοθετούμε μία σειρά βελτιώσεων</b>», ανέφερε ο υπουργός, εστιάζοντας στις εξής αλλαγές που θα αφορούν τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί, αλλά δεν έχουν ακόμη ολοκληρωθεί:</p>
      <p>-Θα επιτρέπεται πλέον να <b>υποβάλλουν αίτηση για να προστατέψουν</b> την 1η κατοικία τους και όσοι διαμένουν σε μισθωμένο ή παραχωρημένο ακίνητο εκτός της περιφερειακής ενότητας στην οποία βρίσκεται η κύρια κατοικία τους. Αφορά κυρίως όσους διαμένουν σε άλλη πόλη, δηλαδή όσους έχουν μετατεθεί εξαιτίας της εργασίας τους, όπως π.χ. αστυνομικοί, στρατιωτικοί, λιμενικοί, πυροσβέστες, τελωνειακοί, ιατροί, νοσηλευτές, δάσκαλοι, καθηγητές κλπ.</p>
      <p>-Σε περιπτώσεις που υπάρχουν περισσότεροι του ενός ιδιοκτήτες, δίνεται η δυνατότητα <b>προστασίας ολόκληρης της κατοικίας με αίτηση μόνο του ενός συνιδιοκτήτη</b>. Αφορά για παράδειγμα συγγενείς των οποίων κάποιο εμπλεκόμενο μέλος ζει στο εξωτερικό και αδυνατεί να ενταχθεί στην πλατφόρμα, κληρονόμους που δεν έχουν αποδεχθεί την κληρονομιά του θανόντος, διαζευγμένα ζευγάρια που δεν επικοινωνούν πλέον κλπ.</p>
      <p>-Θα διευκολύνεται η <b>υποβολή αιτήσεων</b> σε<b> περιπτώσεις οφειλετών</b> που βρίσκονται αποδεδειγμένα σε διάσταση, ώστε να μην χρειάζεται η συνυπογραφή της αίτησης από το έτερο εν διαστάσει μέλος, ειδικά σε περιπτώσεις που δεν υπάρχει επαφή μεταξύ των μελών.</p>
      <p>-Θα προβλέπεται διάταξη ώστε να δικαιούνται της Κρατικής Επιδότησης όλοι οι συνιδιοκτήτες που αιτούνται της προστασίας της 1ης κατοικίας. Αυτό διευρύνει το προστατευτικό πεδίο σε περιπτώσεις που ένα <b>δάνειο εμπλέκει ως συνοφειλέτες περισσότερα του ενός άτομα</b>.</p>
      <p>-Θα παρέχεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών που μέχρι τώρα δεν μπορούσαν να ωφεληθούν από τη ρύθμιση των δόσεων σε βάθος 25ετίας. Έτσι, εάν ένας οφειλέτης είναι <b>70 ετών, τότε θα λάμβανε ρύθμιση 10-ετίας,</b> αφού, σύμφωνα με τις Ευρωπαϊκές τραπεζικές οδηγίες, δεν παρέχεται ρύθμιση άνω του 80ου έτους.</p>
      <p>- Θα δίνεται η δυνατότητα στους οφειλέτες που έχουν λάβει στεγαστικό δάνειο από εταιρείες παροχής πιστώσεων, να ρυθμίζουν τις οφειλές τους και να προστατεύουν την 1η κατοικία τους μέσω της ηλεκτρονικής πλατφόρμας. Ομοίως μπορούν να ρυθμίσουν και τα δάνειά τους που αγοράστηκαν ή ανατέθηκαν σε εταιρείες απόκτησης και διαχείρισης απαιτήσεων (funds / servicers).</p>
      <p>- Εάν χρειαστεί κάποια αίτηση να <b>επανυποβληθεί λόγω ελλείψεων ή σφαλμάτων,</b> διατηρείται η προστασία της 1ης κατοικίας στο διάστημα που μεσολαβεί μέχρι την επανυποβολή. Αυτό θα διευκολύνει τους οφειλέτες που προσήλθαν στην πλατφόρμα, αλλά προέβησαν εξ αμελείας σε σφάλματα.</p>
      <p>- Εφόσον οι πολίτες επιθυμούν να αναθέσουν σε εξειδικευμένο δικηγόρο την προετοιμασία της αίτησής τους, μπορούν πλέον να το πράξουν, με <b>χρηματοδότηση της αμοιβής του δικηγόρου από την τράπεζα</b> που έχει την 1η υποθήκη της κύριας κατοικίας του.</p>
      <p>- Αφότου ολοκληρωθεί η διαδικασία ρύθμισης του στεγαστικού δανείου μέσω της ηλεκτρονικής πλατφόρμας, ο πολίτης μπορεί – στη συνέχεια – να υποβάλει αίτηση στο δικαστήριο, με σκοπό τη ρύθμιση και των υπολοίπων οφειλών του (π.χ. λοιπά δάνεια χωρίς υποθήκη στην 1η κατοικία, ληξιπρόθεσμες οφειλές προς το δημόσιο και τα ασφαλιστικά ταμεία, οφειλές προς ΔΕΚΟ κλπ).</p>
      <p>Παράλληλα, ο υπουργός Οικονομικών αναφέρθηκε και στις πρωτοβουλίες της κυβέρνησης για την ενίσχυση του επιδόματος θέρμανσης. Όπως είπε, με διάταξη τροπολογίας που κατατέθηκε στη Βουλή, καταργείται το <b>όριο των 58 εκατ. ευρώ</b> που είχε θεσπίσει η προηγούμενη Κυβέρνηση του ΣΥΡΙΖΑ για το επίδομα θέρμανσης, τον Μάιο του 2017, και ίσχυσε από 1.1.2018.</p>
      <p>«Με την κατάργηση του ανωτάτου ορίου της συνολικής δαπάνης, υλοποιείται η κυβερνητική δέσμευση για την αυξημένη χορήγηση του επιδόματος θέρμανσης, καθώς το ποσό που θα δαπανηθεί εφέτος εκτιμάται ότι θα ανέλθει στα 68 εκατ. ευρώ», είπε σχετικά και ξεκαθάρισε πως <b>η ηλεκτρονική πλατφόρμα θα είναι ανοικτή</b> για την υποδοχή των αιτήσεων των δικαιούχων τις επόμενες ημέρες και ότι το επίδομα ολόκληρης της χειμερινής περιόδου θα δοθεί εμπροσθοβαρώς, σε όλους τους δικαιούχους πριν τα τέλη του τρέχοντος έτους.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197443/froyzis-gia-emena-i-novartis-den-einai-skandalo">Φρουζής: Για εμένα η Novartis δεν είναι σκάνδαλο</a>
        </li>
        <li>
          <a href="https://www.cnn.gr/news/politiki/story/197396/apokalypseis-froyzi-gia-tin-prostateyomeni-martyra-aikaterini-kelesi">Αποκαλύψεις Φρουζή για την προστατευόμενη μάρτυρα «Αικατερίνη Κελέση»</a>
        </li>
        <li>
          <a href="https://www.cnn.gr/oikonomia/story/197389/synantisi-staikoyra-zavvoy-me-trapezites-gia-to-nomosxedio-toy-hrakli">Συνάντηση Σταϊκούρα - Ζαββού με τραπεζίτες για το νομοσχέδιο του «Ηρακλή»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1205/proti-katoikia">ΠΡΩΤΗ ΚΑΤΟΙΚΙΑ</a>
        </li>
        <li>
          <a href="https://www.cnn.gr/eidhseis/tag/5155/epidoma-thermansis">ΕΠΙΔΟΜΑ ΘΕΡΜΑΝΣΗΣ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197444/snapshot/AP_18067384112293.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197445/snapshot/2695441.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197427/snapshot/application-1756279_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197414/snapshot/77027216_428455487816242_5376532587613257728_n.jpg"/>
      </figure>
    </article>
  </body>
</html>