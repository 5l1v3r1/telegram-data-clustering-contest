<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/14/felavatjak-a-puskas-arenat"/>
    <meta property="og:site_name" content="euronews"/>
    <meta property="article:published_time" content="2019-11-14T16:57:59+00:00"/>
    <meta property="og:title" content="Felavatják a Puskás Arénát"/>
    <meta property="og:description" content="Az egykori Népstadion a régi az újban, múlt a jövőben irányelv alapján újult meg."/>
  </head>
  <body>
    <article>
      <h1>Felavatják a Puskás Arénát</h1>
      <address><time datetime="2019-11-14T16:57:59+00:00">14 Nov 2019, 16:57</time> by <a rel="author">Peter Kristof</a></address>
      <figure>
        <img src="https://static.euronews.com/articles/stories/04/29/96/46/773x435_cmsv2_547328c8-b679-573a-a23c-1c1e66b45cee-4299646.jpg"/>
      </figure>
      <p>Pénteken este a Magyarország – Uruguay mérkőzéssel avatják fel a jövő évi labdarúgó Európa-bajnokság egyik helyszínét, az új Puskás Arénát.</p>
      <p>A stadion látványvilága a régi Népstadiont idézi, melynek betonját beépítették az új aréna alapszerkezetébe és falaiba, és a futballpálya középpontja is éppen ott van, ahol korábban is volt. Az új stadion ugyanakkor mindenben megfelel az Európai Labdarúgó Szövetség legszigorúbb előírásainak.</p>
      <p>- Fontos volt az is, hogy egy XXI-századi ultramodern aréna jöjjön létre, amely a nézőket maximális mértékben szolgálja ki. A lelátó közel van a küzdőtérhez, kellően meredek. A teljes lelátó fedett, a tető hangvetőként is működik, úgyhogy biztosított a katlanhangulat – mondta az Euronews-nak Fürjes Balázs, a kiemelt budapesti fejlesztésekért felelős kormánybiztos.</p>
      <p>A multifunkcionális élményaréna három év alatt készült el, befogadóképessége futballmérkőzésen 67 ezer, koncerten 78 ezer fő.</p>
      <p>A pályát a legmodernebb eljárással készült, műanyagszálakkal megerősített hibrid gyepszőnyeg borítja, és korszerű a lelátó, az öltözők, illetve más kiszolgáló helyiségek kialakítása és berendezése is.</p>
      <p>A stadion teljesen készpénzmentes. A büfékben fizetni például csak mobiltelefonnal, bankkártyával vagy a rendezvények hivatalos fizetőeszközével, feltölthető HelloPay kártyával lehet.</p>
      <p>Az új Puskás stadionban az Eb-n négy találkozót, három csoportmérkőzést és egy nyolcaddöntőt rendeznek. Ha a magyar csapat kivívja a részvételt, kétszer mindenképp itt játszik majd.</p>
    </article>
  </body>
</html>