<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/14/fiorello-raiplay-come-finale-champions_mYXm5B92guz8RZVZzvhpwJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T16:14:00+00:00"/>
    <meta property="og:title" content="Fiorello su RaiPlay come la finale di Champions"/>
    <meta property="og:description" content="Effetto boom dell'operazione 'Viva Rai Play': utenti unici piattaforma raddoppiati in un mese"/>
  </head>
  <body>
    <article>
      <h1>Fiorello su RaiPlay come la finale di Champions</h1>
      <address>
        <time datetime="2019-11-14T16:14:00+00:00">14 Nov 2019, 16:14</time>
      </address>
      <p><a href="https://www.adnkronos.com/Search/Link/keyword/Fiorello">Fiorello</a> come la <b>finale di Champions </b>League. Lo showman vince la sfida 'piattaformista': portare uno show con contenuto originale per la prima volta su una piattaforma digitale. Mercoledì (dato registrato fino alle 23:59 anche per fruizione on demand) il varietà <b>Viva RaiPlay! </b>(compresa l’anteprima Aspettando VivaRaiPlay!) ha generato oltre 850mila visualizzazioni. Il 72% delle visualizzazioni provengono da App e App TV. Si tratta di un numero eccezionale per una diretta digitale, se si tiene conto anche della breve durata del format (50 minuti previsti) e dell’assenza del traino televisivo.</p>
      <p>Viva RaiPlay! ha generato un effetto positivo su tutta la piattaforma e - rispetto a un mese fa - questo mercoledì RaiPlay è cresciuta in termini di utenti unici del doppio.</p>
      <p>Il risultato merita di essere valutato in relazione al fatto che mai prima d’ora uno show live era stato trasmesso in diretta, solo ed in esclusiva, su piattaforma e quindi è difficile fare paragoni. Nel caso si volesse fare un confronto, l’evento più visto su RaiPlay prima di Fiorello è stato il Festival di Sanremo, tra l’altro un evento che gode di un grandissimo traino mediatico.</p>
      <p>Nessun programma sulla piattaforma è arrivato in termini di visualizzazioni a questi numeri: Viva RaiPlay! con Fiorello ha addirittura superato del 40% le partite dell’Italia valide per Euro 2020 e trasmesse lo scorso ottobre. L’incontro più visto su RaiPlay lo scorso anno è stato Ajax–Juventus, andata dei quarti di finale di Champions League, evento più seguito in diretta streaming della scorsa stagione, che aveva generato a aprile 2019 un numero di visualizzazioni simile a quello generato da Fiorello ieri sera.</p>
      <p>Da segnalare l’aumento di visualizzazioni di Viva RaiPlay! su Smart Tv, ottimo indicatore di come il processo di alfabetizzazione digitale della Rai stia procedendo. Lo show è da molti considerato un progetto tra metatelevisione e avanguardismo: un laboratorio sperimentale che restituisce la leggerezza dei varietà di una volta con i ritmi dell’era digital. Il gradimento è stato del 90% nelle interazioni social con giudizi positivi.</p>
      <p>La diretta esclusiva di mercoledì su RaiPlay di Viva RaiPlay! ha generato circa 57.000 interazioni social. Instagram è stata la piattaforma più utilizzata con il 60% di interazioni. Altro dato positivo di Fiorello è che è riuscito a unire tutte le generazioni, facendo conoscere nuovi cantanti al target adulto, unendo figli e genitori nella scoperta della 'nuova piattaforma'.</p>
      <p>Fiorello su RaiPlay è talmente a suo agio che non voleva chiudere il programma: ha regalato decine di minuti di diretta di show, andando ben oltre i 50 previsti. A tal proposito è piaciuta l’improvvisazione finale di circa 30 minuti, una specie di 'dopoVivaRaiplay!', con Fiorello seduto sugli scalini che chiamava gli amici al telefono, sentiva in diretta i messaggi vocali, cantava, improvvisava, scherzava con Paola Cortellesi richiamata a sorpresa in studio, tutto in un un’atmosfera molto confidenziale.</p>
    </article>
  </body>
</html>