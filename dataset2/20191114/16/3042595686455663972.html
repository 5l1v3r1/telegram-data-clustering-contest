<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/bekymret-over-var---ingen-store-endringer/71818941"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T16:13:32+00:00"/>
    <meta property="og:title" content="Bekymret over VAR - ingen store endringer"/>
    <meta property="og:description" content="Premier League-klubber hadde torsdag møter på en hemmelig plass i London for å diskutere videodømming. Møtet varte i nesten fem timer, men det blir ingen store endringer."/>
  </head>
  <body>
    <article>
      <h1>Bekymret over VAR - ingen store endringer</h1>
      <h2>Premier League-klubber hadde torsdag møter på en hemmelig plass i London for å diskutere videodømming. Møtet varte i nesten fem timer, men det blir ingen store endringer.</h2>
      <address><time datetime="2019-11-14T16:13:32+00:00">14 Nov 2019, 16:13</time> by <a rel="author">Christian M. Hugsted</a></address>
      <p>Det er <a href="https://www.skysports.com/football/news/11661/11860341/one-premier-league-side-says-var-is-a-crisis-instead-of-an-opportunity-with-clubs-set-to-meet">Sky Sports</a> som skriver at flere engelske klubber har uttrykt bekymring over VAR.</p>
      <p>En klubb hevder ifølge Sky at videodømming i Premier League har utviklet seg til å bli en «krise, i stedet for en mulighet», noe som vanærer ryktet til ligaen og spillet.</p>
      <p>
        <b>Flere engelske medier skriver at Manchester City, Brighton, Aston Villa og Everton er blant klubbene som har skrevet til Premier League. De er bekymret over hvordan teknologien brukes i England.</b>
      </p>
      <p>VAR har vært utskjelt etter at det ble innført i Premier League før inneværende sesong. Det har knapt gått en runde uten at videodømming har vært tema.</p>
      <p>Det er ventet at dommersjef Mike Riley vil legge fram data på torsdagens møte, som viser at VAR allerede har redusert flere feilaktige avgjørelser som ble gjort av dommere i Premier League.</p>
      <p><b>Møtet var ferdig like før klokka 17.00 norsk tid, og ifølge</b> <b><a href="https://www.premierleague.com/news/1494932?sf223666884=1">Premier Leagues egne hjemmeside</a></b><b>, har de blitt enig om noen punkter som må forbedres.</b></p>
      <p>Det gjelder både tidsbruk, at avgjørelsene må bli mer konsekvente fra kamp til kamp og at kommunikasjonen med fans til stede på stadion må bli bedre.</p>
      <p>
        <b>Konkrete eksempel de har kommet fram til er når det eksempelvis sjekkes straffespark. Før har det stått «sjekker mulig straffespark». Nå vil informasjonen, om det skulle være en hands-situasjon det er snakk om, hete «sjekker mulig straffespark - hands»</b>
      </p>
      <p>Mer informasjon fra møtet er ventet utover kvelden.</p>
      <p>VAR har omgjort 29 nøkkelavgjørelser i løpet av sesongens 12 første serierunder. Tallet på korrekte dommeravgjørelser i avgjørende situasjoner har økt fra 82 til 90 prosent etter innføringen av VAR.</p>
      <h3>Tar lang tid</h3>
      <p>VAR brukes ikke på samme måte i Premier League som i andre ligaer. Det som bekymrer klubbene mest er at det ofte tar lang tid før en avgjørelse tas av VAR, noe Riley også mener er «uakseptabelt».</p>
      <p>Da David McGoldrick fikk en scoring annullert for Sheffield United mot Tottenham, tok det hele tre minutter og 47 sekunder før avgjørelsen falt. Det viste seg at John Lundstram var i hårfin offside under oppbyggingen.</p>
      <p>
        <b>Det stilles også spørsmål ved at dommerne i Premier League ikke selv går bort til monitor for å avgjøre om det har blitt gjort en forseelse, slik som er vanlig i andre land og europeiske turneringer.</b>
      </p>
      <figure>
        <iframe data-src="https://twitter.com/SkySportsPL/status/1194945260226588673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dommerne i England får i stedet beskjed på øret når VAR ser på situasjonen og seinere om systemet har omgjort en dommeravgjørelse. Det er ikke ventet at dette vil endre seg, i frykt for enda flere og lengre pauser.</p>
      <p>Publikum får bare beskjed om at VAR ser på saken, og minimalt med informasjon gis derfor på stadion.</p>
      <p>Publikum har flere ganger svart med pipekonsert i påvente av VAR, noe som blant annet skjedde på Old Trafford da Manchester United spilte mot Brighton.</p>
      <h3>Trenger tid</h3>
      <p>Det skal imidlertid ikke være noe ønske fra klubbene om å stoppe bruken av VAR i Premier League. Håpet er at systemet blir bedre og mer effektivt.</p>
      <p>Mike Riley har tidligere opplyst at systemet fortsatt trenger tid, og at det på ingen måte er ferdigstilt fra sesongstart.</p>
      <p>- Det vil ta oss to eller tre år for å få det riktig, har Riley tidligere uttalt om VAR.</p>
      <p>
        <b>Ekspert Gary Neville mener Premier League la lista høyt for seg selv ved å endre deler av bruken.</b>
      </p>
      <p>- Jeg syns vi er litt arrogante i dette landet noen ganger, å tro at vi kan komme med et bedre system når det er turneringer og land som har brukt dette systemet i mange år, sier Neville til <a href="https://www.skysports.com/football/news/11095/11859396/var-delays-unacceptable-believes-mike-riley">Sky Sports</a>.</p>
    </article>
  </body>
</html>