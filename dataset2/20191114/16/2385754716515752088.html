<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597343/sxoinas-epeigousa-symfonia-gia-olokliromeni-politiki-sto-metanasteftiko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T16:09:00+00:00"/>
    <meta property="og:title" content="Σχοινάς: Eπείγουσα συμφωνία για ολοκληρωμένη πολιτική στο μεταναστευτικό"/>
    <meta property="og:description" content="&quot;Η Ευρώπη θα παραμείνει προορισμός ασύλου και θα είναι πάντα μια ασπίδα για τους αδύναμους και τους κατατρεγμένους - την ίδια στιγμή, όμως, όποιος δεν..."/>
  </head>
  <body>
    <article>
      <h1>Σχοινάς: Eπείγουσα συμφωνία για ολοκληρωμένη πολιτική στο μεταναστευτικό</h1>
      <address><time datetime="2019-11-14T16:09:00+00:00">14 Nov 2019, 16:09</time> by <a rel="author">sigmalive</a></address>
      <p>"Η Ευρώπη θα παραμείνει προορισμός ασύλου και θα είναι πάντα μια ασπίδα για τους αδύναμους και τους κατατρεγμένους - την ίδια στιγμή, όμως, όποιος δεν τυγχάνει της προστασίας του ασύλου, όποιος δεν έχει λόγους να βρίσκεται υπό τη σκέπη της Ευρώπης, θα πρέπει να επιστρέφεται", είπε ο Αντιπρόεδρος της επόμενης Κομισιόν Μαργαρίτης Σχοινάς, απευθυνόμενος στο Thessaloniki Summit σχετικά με τις προτεραιότητες της νέας ηγεσίας του εκτελεστικού βραχίονα της ΕΕ.</p>
      <p>Συγκεκριμένα, σε βιντεοσκοπημένο μήνυμά του προς τους συμμετέχοντες στη Σύνοδο, ο Μαργαρίτης Σχοινάς ανέφερε κατ’ αρχήν ότι στις Ευρωεκλογές του περασμένου Ιουνίου οι Ευρωπαίοι πολίτες έστειλαν προς την ευρωπαϊκή ηγεσία ένα ισχυρό και  ξεκάθαρο μήνυμα, ζητώντας περισσότερη και καλύτερη Ευρώπη. Στη Σύνοδο μετέχουν οι αρχηγοί κρατών και κυβερνήσεων των χωρών των Δυτικών Βαλκανίων και ο Πρωθυπουργός Κ.Μητσοτάκης.</p>
      <p>"Η φετινή συμμετοχή των ηγετών των βορείων μας γειτόνων δίπλα στον Έλληνα πρωθυπουργό σε ελληνικό έδαφος, αποδεικνύει περίτρανα ότι – παρ` όλες τις συγκυριακές δυσκολίες – το μέλλον είναι τα ευρωπαϊκά Βαλκάνια, και όχι μια Βαλκανοποιημένη Ευρώπη", τόνισε σχετικά ο Μαργαρίτης Σχοινάς.</p>
      <p>Πρόταξε ακολούθως τα τρία βασικά εργοτάξια από τα οποία η ευρωπαϊκή ηγεσία θα κριθεί συνολικά:</p>
      <p>Πρώτον, για το μείζον θέμα του Προσφυγικού και Μεταναστευτικού υπογράμμισε ότι δεν υπάρχει πλέον χρόνος για χάσιμο και ότι "θα πρέπει κατεπειγόντως να επιτευχθεί συμφωνία για μια βιώσιμη, συνεκτική και ολοκληρωμένη ευρωπαϊκή πολιτική με κοινή διαχείριση των συνόρων, αποτελεσματικούς συνοριακούς ελέγχους, ολοκλήρωση της κοινής ευρωπαϊκής πολιτικής ασύλου, καλύτερη ενσωμάτωση των πολιτών από τρίτες χώρες στις ευρωπαϊκές κοινωνίες και θέσπιση μιας κοινής στρατηγικής για την προσέλκυση μεταναστών με υψηλά προσόντα".</p>
      <p>Όπως ξεκαθάρισε ο Μαργαρίτης Σχοινάς, "η Ευρώπη θα παραμείνει ένας προορισμός ασύλου και θα είναι πάντα μια ασπίδα για τους αδύναμους και τους κατατρεγμένους. Είναι υποχρέωσή μας, είμαστε κομμάτι της διεθνούς νομιμότητας και αυτό δεν μπορούμε να το βγάλουμε από τους ώμους μας. Είναι αυτό που μας κάνει Ευρώπη".</p>
      <p>Την ίδια στιγμή, όπως διευκρίνισε, "όποιος δεν τυγχάνει της προστασίας του ασύλου, όποιος δεν έχει λόγους να βρίσκεται υπό τη σκέπη της Ευρώπης θα πρέπει να επιστρέφεται". "Αυτή η αλήθεια πρέπει να ειπωθεί ανοιχτά και όχι με μισόλογα όπως συμβαίνει σήμερα", προειδοποίησε ο ορισθείς Αντιπρόεδρος.</p>
      <p>Δεύτερον, ο κ. Σχοινάς τάχθηκε υπέρ μιας πραγματικής και ουσιαστικής δράσης για την αντιμετώπιση της κλιματικής αλλαγής με την Ευρώπη πρωταγωνίστρια.</p>
      <p>Υπογράμμισε ότι μέσα στις 100 πρώτες ημέρες από την ανάληψη των καθηκόντων, της η νέα Ευρωπαϊκή Επιτροπή θα προτείνει μια μεγάλη Ευρωπαϊκή Πράσινη Συμφωνία με την οποία θα κατοχυρώνεται νομικά η δέσμευση για την επίτευξη του στόχου κλιματικής ουδετερότητας το 2050.</p>
      <p>Στο πλαίσιο αυτό, όπως τόνισε, θα προωθήσουμε, μεταξύ άλλων, ένα ολοκληρωμένο επενδυτικό σχέδιο για τη βιώσιμη ανάπτυξη με επενδύσεις ύψους 1 τρις. ευρώ, την επόμενη δεκαετία, που θα αφορούν κάθε γωνιά της Ευρωπαϊκής Ένωσης.</p>
      <p>Τρίτον, ο ορισθείς Αντιπρόεδρος της Επιτροπής υπογράμμισε ότι ήρθε η ώρα για την Ενωμένη Ευρώπη να υλοποιήσει το κοινό ψηφιακό της όραμα. Στόχος μας, όπως είπε, είναι η ολοκλήρωση της Ψηφιακής Ενιαίας Αγοράς που θα δημιουργεί προστιθέμενη αξία για τους πολίτες με ενίσχυση της  καινοτομίας και συνεχή βελτίωση του ρυθμιστικού πλαισίου που τη διέπει.</p>
      <p>Ξεκαθάρισε πάντως ότι η Ευρώπη, θα παραμείνει παγκόσμια πρωταθλήτρια στην προστασία της ιδιωτικής ζωής και των προσωπικών δεδομένων "τα οποία οφείλουμε να διαφυλάσσουμε ως κόρη οφθαλμού".</p>
      <p>Αναφερόμενος στη Μακεδονία, ο κ. Σχοινάς υπογράμμισε ότι η  Θεσσαλονίκη σήμερα αρέσει όλο και περισσότερο και ότι κεντρικός στόχος θα πρέπει να είναι η τόνωση του ολοένα και βελτιούμενου brandname `Μακεδονία΄που θα αποτελέσει σημαντικό πόλο έλξης τουριστών και ξένων επενδύσεων.</p>
      <p>"H Θεσσαλονίκη είναι πλέον ισχυρός παίκτης και πρέπει να επωφεληθεί από τον ευρωπαϊκό ούριο άνεμο που πνέει στα πανιά της", υπογράμμισε ο Μαργαρίτης Σχοινάς, ο οποίος τόνισε ακόμη ότι με τον νέο Κοινοτικό Προϋπολογισμό 2021-2027,  στόχος του υπό διαμόρφωση αναπτυξιακού σχεδίου για τη Βόρεια Ελλάδα, τη Μακεδονία και τη Θεσσαλονίκη θα πρέπει να είναι η ενίσχυση της επιχειρηματικότητας, της ανταγωνιστικότητας της πραγματικής οικονομίας, της εφαρμοσμένης έρευνας και της επιθετικής καινοτομίας, της πράσινης ενέργειας, της ψηφιακής ανάπτυξης και της ποιοτικής γεωργίας.</p>
      <p>"Αυτά είναι τα συστατικά και η συνταγή επιτυχίας για την ευρωπαϊκή Ελλάδα και την ελληνική Μακεδονία που θα αξιοποιούν με γοργούς ρυθμούς τα πλεονεκτήματα και τις ιδιαίτερα θετικές προοπτικές τους ως εθνικοί πρωταθλητές εξωστρέφειας", τόνισε.</p>
      <p>ΠΗΓΗ:ΚΥΠΕ</p>
    </article>
  </body>
</html>