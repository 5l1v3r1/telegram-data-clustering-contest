<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425735/h-rodos-kerdise-to-stoixhma-ths-filoxenias-twn-erasitexnikwn-thiaswn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T16:20:01+00:00"/>
    <meta property="og:title" content="Η Ρόδος κέρδισε το στοίχημα της φιλοξενίας των ερασιτεχνικών θιάσων..."/>
    <meta property="og:description" content="Με απόλυτη επιτυχία ολοκληρώθηκαν οι παραστάσεις της 31ης Συνάντησης Ερασιτεχνικών Θιάσων Αιγαίου που φέτος πραγματοποιήθηκε στη Ρόδο από τις 24 Οκτωβρίου μέχρι τις 4 Νοεμβρίου 2019."/>
  </head>
  <body>
    <article>
      <h1>Η Ρόδος κέρδισε το στοίχημα της φιλοξενίας των ερασιτεχνικών θιάσων...</h1>
      <address>
        <time datetime="2019-11-14T16:20:01+00:00">14 Nov 2019, 16:20</time>
      </address>
      <p>
        <b>Με απόλυτη επιτυχία ολοκληρώθηκαν οι παραστάσεις της 31ης Συνάντησης Ερασιτεχνικών Θιάσων Αιγαίου που φέτος πραγματοποιήθηκε στη Ρόδο από τις 24 Οκτωβρίου μέχρι τις 4 Νοεμβρίου 2019.</b>
      </p>
      <p>Ύστερα από 26 χρόνια το νησί του ήλιου υποδέχτηκε είκοσι τέσσερις θεατρικές ομάδες, πάνω από εξακόσιους συντελεστές με τους συνοδούς τους, από δεκατέσσερα νησιά του Αιγαίου που παρουσίασαν τις θεατρικές τους παραγωγές το δεκαήμερο που διήρκεσε η Συνάντηση με ελεύθερη είσοδο για το κοινό.</p>
      <p>Με την 31η Συνάντηση των Ερασιτεχνικών Θιάσων, τη μεγάλη αυτή γιορτή της ερασιτεχνικής θεατρικής δημιουργίας και του πολιτισμού, ξεκίνησε η καινούργια δεκαετία με αισιόδοξες προοπτικές για τον θεσμό των Συναντήσεων του ερασιτεχνικού θεάτρου στο Αιγαίο.</p>
      <p>Διοργανωτές της Συνάντησης ήταν το Υπουργείο Ναυτιλίας και Νησιωτικής Πολιτικής, η Γενική Γραμματεία Αιγαίου και Νησιωτικής Πολιτικής και η Ομοσπονδία Ερασιτεχνικού Θεάτρου Αιγαίου με συνδιοργανωτές την Περιφέρεια Νοτίου Αιγαίου, τον Δήμο Ρόδου και τον Δημοτικό Οργανισμό Πολιτισμού – Αθλητισμού Ρόδου.</p>
      <p>Η τελετή έναρξης της Συνάντησης πραγματοποιήθηκε, το Σάββατο 26 Οκτωβρίου 2019 στο Κινηματοθέατρο "ΡΟΔΟΝ", με την παρουσία εκπροσώπων των αρχών του νησιού, των μελών των θεατρικών ομάδων και πλήθους θεατρόφιλου κοινού. Κατά τη διάρκεια της εκδήλωσης προβλήθηκε το ντοκιμαντέρ του Πάνου Κέκα «30 χρόνια Συνάντηση». Την τελετή πλαισίωσαν η χορωδία των Εκπαιδευτικών της Ρόδου και η βραβευμένη χορωδία του Δημοτικού Σχολείου Σγουρού υπό τη διεύθυνση του μαέστρου Πέτρου Τσιμπερόπουλου.</p>
      <p>Για την προετοιμασία και την ομαλή πορεία της Συνάντησης, κατά τη διάρκεια του δεκαημέρου, το Δ.Σ. της Ομοσπονδίας είχε αρωγά τα μέλη των θεατρικών ομάδων της Ρόδου που ανήκουν σ’ αυτήν. Επίσης, βοήθησαν πολύ τα Δ.Σ. της Αδελφότητας Κρητών και των Νέων Παραδεισίου “Ωρίωνας” τα οποία έδωσαν τον καλύτερο εαυτό τους υποδεχόμενα τις θεατρικές ομάδες από τα άλλα νησιά και συμβάλλοντας με τη στήριξή τους στην ομαλή διεξαγωγή των παραστάσεων.</p>
      <figure>
        <img src="https://www.rodiaki.gr/medias/2019/11/13/5ee243accf95db65d3735bc37a2f20ef.jpg"/>
      </figure>
      <p>Οι παραστάσεις δίνονταν στο Δημοτικό Θέατρο, το θέατρο του Κολλεγίου Ρόδου και το κινηματοθέατρο “ΡΟΔΟΝ”. Καθημερινά, οι θεατρικοί χώροι γέμιζαν ασφυκτικά από τα μέλη των ομάδων των άλλων νησιών αλλά και το θεατρόφιλο κοινό της Ρόδου. Ήταν υπέροχα τα συναισθήματα που πλημμύριζαν τους θεατές από την εναλλαγή των θεατρικών έργων που παρουσιάζονταν.</p>
      <p>Αυτό λειτουργούσε ως εμπειρία φαντασίας και γνώσης, αλλά και ως εργαστήρι πολιτισμού για τα μέλη των ομάδων. Για το κοινό της Ρόδου, η 31η Συνάντηση, ήταν μια μοναδική ευκαιρία να χαρούν τόσες άρτιες και ποιοτικές παραστάσεις, γεμάτες συναισθήματα, μηνύματα και προβληματισμό που όλες δημιουργήθηκαν από τα μέλη των θεατρικών ομάδων που συμμετείχαν με πολλή αγάπη, μεράκι και πάθος για να φέρουν τους ανθρώπους πιο κοντά και να κάνουν τη ζωή καλύτερη. Άλλωστε ο Μπρεχτ έλεγε ότι το θέατρο δεν μπορεί να αλλάξει τον κόσμο. Μπορεί όμως να αλλάξει τους θεατές. Κι αυτοί αν θέλουν μπορούν να αλλάξουν τον κόσμο.</p>
      <p>Το κλείσιμο της Συνάντησης έγινε την Κυριακή 3 Νοεμβρίου από την Πρόεδρο της Ομοσπονδίας Μαρία Βενέτη και τον Πρόεδρο του Δημοτικού Οργανισμού Πολιτισμού – Αθλητισμού Ρόδου Αλέξανδρο Κολιάδη, ανανεώνοντας το ραντεβού των θεατρικών ομάδων για τον επόμενο χρόνο σε ένα άλλο νησί του Αιγαίου.</p>
      <p>Αξίζει να υπογραμμιστεί η σημαντική συνεισφορά της Ομοσπονδίας Ερασιτεχνικού Θεάτρου Αιγαίου στο να διατηρηθεί, παρ’ όλες τις αντιξοότητες και δυσκολίες, η συνέχιση του θεσμού των Συναντήσεων όλα αυτά τα χρόνια. Σ’ αυτό το μεγάλο επίτευγμα συνέβαλε και το Διοικητικό Συμβούλιο της Ομοσπονδίας αλλά και η καταλυτική συμπόρευση των θεατρικών ομάδων, με πνεύμα ομοψυχίας, αγάπης, αλληλεγγύης και ανιδιοτέλειας.</p>
      <p>Τα μέλη των θεατρικών ομάδων, που χάρηκαν τις ομορφιές της Ρόδου και την ιδιαίτερη φιλοξενία τους στο νησί, φεύγοντας μια ευχή είχαν στα χείλη τους. «Να βρεθούμε του χρόνου για να ξαναμοιραστούμε τις υπέροχες εμπειρίες από τις θεατρικές δημιουργίες των μελών των ομάδων και να δυναμώσουμε ακόμα περισσότερο τα συναισθήματα και την αγάπη μας στο θέατρο και τον άνθρωπο».</p>
    </article>
  </body>
</html>