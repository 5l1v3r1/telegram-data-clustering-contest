<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/14/diabete-cresce-al-sud-e-fra-gli-anziani-cosa-c%c3%a8-da-sapere-pn_20191114_00267/"/>
    <meta property="og:site_name" content="Askanews"/>
    <meta property="article:published_time" content="2019-11-14T16:28:11+00:00"/>
    <meta property="og:title" content="Diabete: cresce al sud e fra gli anziani. Cosa c’è da sapere"/>
    <meta property="og:description" content="Roma, 14 nov. (askanews) – Se proviamo a tracciare un profilo del soggetto diabetico possiamo notare che a rischio sono in prevalenza soggetti over 65 e, negli ultimi anni, sono aumentati i casi al sud, in particolare Calabria, Campania e Basilicata. Questo fenomeno è spiegabile sia dall’aumento dell’età media della popolazione e dell’aspettativa di vita […]"/>
  </head>
  <body>
    <article>
      <h1>Diabete: cresce al sud e fra gli anziani. Cosa c’è da sapere</h1>
      <h2>Giornata Mondiale dedicata alla patologia: 5 milioni i malati</h2>
      <address>
        <time datetime="2019-11-14T16:28:11+00:00">14 Nov 2019, 16:28</time>
      </address>
      <figure>
        <img src="http://www.askanews.it/wp-content/uploads/2019/11/20191114_172758_7D368181.jpg"/>
      </figure>
      <p>Roma, 14 nov. (askanews) – Se proviamo a tracciare un profilo del soggetto diabetico possiamo notare che a rischio sono in prevalenza soggetti over 65 e, negli ultimi anni, sono aumentati i casi al sud, in particolare Calabria, Campania e Basilicata. Questo fenomeno è spiegabile sia dall’aumento dell’età media della popolazione e dell’aspettativa di vita che da abitudini alimentari errate, maggiore sedentarietà e condizioni economiche meno abbienti. A fare il quadro della malattia, in occasione della Giornata Mondiale del Diabete è Edoardo Guastamacchia Presidente di AME-ETS (Associazione Medici Endocrinologi) che accende i riflettori su una patologia silente che spesso è trascurata. Sono circa 5 milioni gli italiani affetti da diabete. Di questi 4 milioni sono consapevoli e oltre 1 milione ignari di avere la malattia. “Esiste un 20 percento di diabete misconosciuto – spiega Guastamacchia – e circa 10 milioni di soggetti che hanno una forma di prediabete. Di questi, secondo le stime di ARNO, due milioni, evolveranno verso una forma di diabete conclamato. Quali sono allora i sintomi a cui prestare attenzione e che denotano l’insorgenza della malattia? Il diabete più diffuso è quello di tipo 2, chiamato anche mellito: ha un’alta prevalenza fra i soggetti anziani – chiarisce Edoardo Guastamacchia, presidente dell’Associazione Medici Endocrinologi – e circa il 65% dei pazienti diabetici è ultrasessantacinquenne, ma suo trattamento in questi soggetti rimane ancora non ben definito. Eppure è noto che la patologia diabetica accelera i meccanismi dell’aterosclerosi, dell’invecchiamento e quindi il rischio di fragilità e disabilità. Per riconoscere il diabete mellito di tipo 2 occorre non sottovalutare alcuni disturbi come: frequenti minzioni durante il giorno (polliuria) o la notte (nicturia), sete eccessiva (polidipsia), debolezza ingiustificata (astenia), fame eccessiva (polifagia), alterazione della sensibilità di mani e piedi, infezioni genitali ed urinarie. Questi sintomi devono essere manifestati al medico di famiglia che provvederà a fare degli accertamenti su glicemia, emoglobina glicata e curva da carico orale di glucosio per confermare la diagnosi. (segue)</p>
    </article>
  </body>
</html>