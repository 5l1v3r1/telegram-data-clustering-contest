<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/14/sztarsportolok-is-eloadnak-az-utanpotlas-konferencian"/>
    <meta property="og:site_name" content="infostart"/>
    <meta property="article:published_time" content="2019-11-14T16:49:00+00:00"/>
    <meta property="og:title" content="Sztársportolók is előadnak az utánpótlás-konferencián"/>
    <meta property="og:description" content="Világklasszis sportolók és a sporttudomány legjobbjai is előadnak november 28-án az utanpotlassport.hu hagyományos, Egy nap az utánpótlásért című konferenciáján."/>
  </head>
  <body>
    <article>
      <h1>Sztársportolók is előadnak az utánpótlás-konferencián</h1>
      <address><time datetime="2019-11-14T16:49:00+00:00">14 Nov 2019, 16:49</time> by <a rel="author">Infostart / MTI</a></address>
      <h3>Világklasszis sportolók és a sporttudomány legjobbjai is előadnak november 28-án az utanpotlassport.hu hagyományos, Egy nap az utánpótlásért című konferenciáján.</h3>
      <p>A Magyar Edzők Társaságának szakmai együttműködésével, Szabó Tünde sportért felelős államtitkár fővédnökségével <a href="https://www.utanpotlassport.hu/egy-nap-az-utanpotlasert/">megvalósuló esemény</a> helyszíne a fővárosi Lurdy Ház lesz.</p>
      <p>Minden, amit a bajnokká válás legfontosabb időszakáról, a gyerek- és fiatalkorról tudni kell - ez a mottója a szakportál által már kilencedik alkalommal megszervezett konferenciának, melynek programjában különleges előadások és klasszis előadók sora várja az érdeklődő edzőket, testnevelőket, sportszakembereket, nem utolsó sorban a szülőket.</p>
      <p>A MediaBook Kiadó égisze alatt működő utanpotlassport.hu szerkesztősége a nemrégiben megjelent - és a karácsonyi könyvpiac slágerének ígérkező - Így lettünk bajnokok című, harminc jelenlegi klasszis sportolónak a felnőtté válásig tartó időszakát felölelő portrékötet vezérfonalára fűzte fel a konferencia témáit. Hogy miképpen csinálták, milyen gondokkal küzdöttek, hogyan élték meg a sikereket és a kudarcokat gyerekkorukban azok, akik eljutottak a világsikerig. Honnan indultak és milyen út vezetett számukra a nagy győzelmekig? Mit tanulhatnak az egyes történetekből a pályájuk elején most járó fiatal sportolók, a szüleik, az edzőik?</p>
      <p>Az egész napos konferencián elmondja gondolatait mások mellett a háromszoros olimpiai bajnok kajakos Kammerer Zoltán, a világbajnok öttusázó Marosi Ádám és az olimpiai ezüstérmes cselgáncsozó Ungvári Miklós. A résztvevők beszélgetést hallhatnak az ötkarikás aranyérmes rövidpályás gyorskorcsolyázó Liu Shaolin Sándor és a nyíltvízi úszó vb-első Rasovszky Kristóf édesanyjával, valamint a párosvilágbajnok teniszező, Babos Tímea édesapjával. Előadást tart Földesiné dr. Szabó Gyöngyi sportszociológus, Lénárt Ágota pszichológus és Köpf Károly, a Magyar Edzők Társasága titkára mellett a kétszeres olimpiai bajnok vízilabdázó, Gergely István, a Budapesti Honvéd jelenlegi elnöke, valamint Vajda Zsuzsanna, a budapesti Kölcsey Ferenc Gimnázium testnevelés-munkaközösségének vezető tanára is.</p>
      <p>
        <i>Nyitókép: MTI/EPA/ANP/Vincent Jannink</i>
      </p>
    </article>
  </body>
</html>