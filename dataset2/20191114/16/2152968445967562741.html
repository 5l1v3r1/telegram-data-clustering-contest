<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/14/dyjdovete-spirat-slynceto-se-zavryshta.429630"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="Дъждовете спират, слънцето се завръща"/>
    <meta property="og:description" content="През почивните дни също ще е без валежи | Dnes.bg"/>
  </head>
  <body>
    <article>
      <h1>Дъждовете спират, слънцето се завръща</h1>
      <h2>През почивните дни също ще е без валежи</h2>
      <address><time datetime="2019-11-14T16:30:00+00:00">14 Nov 2019, 16:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>През нощта срещу петък валежите в повечето райони на страната ще спрат, а от югозапад облачността ще се разкъсва. До сутринта в Дунавската равнина все още ще има превалявания. В сутрешните часове на места в равнините ще има ниска облачност или мъгла. Ще бъде почти тихо. Минималните температури ще бъдат между 8 и 13 градуса, <a href="https://www.dnes.bg/prognoza-za-vremeto/dnes/"><b>сочи прогнозата за времето</b></a> на НИМХ.</p>
      <p>Утре ще преобладава слънчево време. Ще духа слаб юг-югоизточен вятър. Максималните температури ще са между 16 и 21 градуса.</p>
      <p>Над Черноморието преди обяд ще бъде предимно облачно, след обяд облачността ще се разкъса. Ще духа слаб изток-югоизточен вятър. Максималните температури на въздуха ще са 18-19 градуса. Температурата на морската вода е 17-18 градуса. Вълнението на морето ще е 2-3 бала.</p>
      <p>Над планините ще бъде предимно слънчево. Ще духа слаб до умерен вятър от юг-югозапад. Максималната температура на височина 1200 метра ще е около 13 градуса, на 2000 метра - около 7 градуса.</p>
      <p>През почивните дни ще остане без валежи. В източната половина от страната вятърът ще бъде от юг, предимно слаб. В планините и планинските райони, където ще бъде предимно слънчево, с разкъсана висока облачност, отново ще се затопли.</p>
      <p>В равнинната част от страната ще има ниска облачност или мъгла, която в отделни райони ще се задържа по-дълго и там дневните температури ще остават до около 12 градуса. В останалата част от страната, където в следобедните часове ще има и слънчеви часове, максимални температури ще са между 15 и 20 градуса.</p>
    </article>
  </body>
</html>