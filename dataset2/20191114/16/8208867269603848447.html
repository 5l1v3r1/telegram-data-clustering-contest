<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/14/news/atp_finals_londra_berrettini_thiem-241106917/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T16:39:00+00:00"/>
    <meta property="og:title" content="Tennis, Atp Finals: Federer elimina Djokovic. Berrettini batte Thiem: primo italiano a vincere un match ai Masters"/>
    <meta property="og:description" content="Lo svizzero batte in due set il serbo in un match senza storia. Il 23enne romano chiude l'avventura a Londra con un successo in due set (7-6, 6-3) facendo"/>
  </head>
  <body>
    <article>
      <h1>Tennis, Atp Finals: Federer elimina Djokovic. Berrettini batte Thiem: primo italiano a vincere un match ai Masters</h1>
      <h2>Lo svizzero batte in due set il serbo in un match senza storia. Il 23enne romano chiude l'avventura a Londra con un successo in due set (7-6, 6-3) facendo meglio di Panatta e Barazzutti</h2>
      <address><time datetime="2019-11-14T16:39:00+00:00">14 Nov 2019, 16:39</time> by <a rel="author">PAOLO ROSSI</a></address>
      <p><b>LONDRA -</b> Matteo Berrettini lascia le Atp Finals con un sorriso. La sua avventura con gli altri Maestri si chiude alle 16.44 con una bella vittoria su Dominic Thiem, l'austriaco che si è tolto il gusto di battere <a href="https://www.repubblica.it/sport/tennis/2019/11/12/news/federer_batte_berrettini-240935624/">prima Federer, e poi Djokovic</a>. L'azzurro si è imposto in due set, 7-6 (3), 6-3 e un'ora e sedici minuti di gioco.<br/><br/>Si toglie così il lusso di aver fatto meglio di Adriano Panatta e Corrado Barazzutti che, nel 1975 e nel 1978, riuscirono a strappare solo un set nei loro tre match del girone. L'ultimo match del pomeriggio è stato come una passerella: una rifinitura per entrambi: per Thiem, in vista della semifinale, e per il romano che domani, senza neanche il tempo di rifiatare, volerà verso Madrid dove c'è proprio Corrado Barazzutti, insieme a Fognini, Seppi, Sonego e Bolelli. Sarà l'ultima avventura per il numero uno azzurro, e poi un Natale da ricordare per sempre.</p>
      <figure>
        <iframe data-src="https://twitter.com/atptour/status/1195005273653559297?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Sono molto fiero per il mio team, la mia famiglia e i miei amici. E' una stagione incredibile, spero di tornare il prossimo anno. Senza questi ragazzi non sarebbe stato possibile. Sono felice di chiudere con una vittoria" ha detto Berrettini dopo la vittoria. "Con Thiem - ha aggiunto - ho giocato sempre partite molto combattute. Sono stato bravo a tenere mentalmente nel primo set, sono molto contento della mia prestazione nonostante non sia al 100% fisicamente". Il diritto di fuoco? "Devo ringraziare mia madre...", ha scherzato. "Ho vissuto diversi momenti difficili in questa stagione, sono stato insopportabile nei giorni brutti ma il mio team è stato incredibile. Ora mi devo riposare in vista del prossimo grande evento e poi ci saranno le vacanze".</p>
      <h3>Federer si prende la rivincita: eliminato Djokovic</h3>
      <p>Nel match clou della giornata Roger Federer si è preso una piccola rivincita con Novak Djokovic che lo scorso giugno gli aveva impedito, annullandogli 2 match-point, di conquistare il nono titolo a Wimbledon. Lo ha estromesso dalle semifinali vincendo nettamente (6-4, 6-3) lo scontro diretto. La sfida non ha avuto praticamente storia perché Federer, bravo a portarsi già avanti di un break al 4° gioco, è stato impeccabile al servizio: ha messo dentro il 73% di prime palle, 12 ace e ha concesso una sola palla break (sull’1-2 nel secondo set), puntualmente cancellata. Mancata l’occasione, Djokovic si è disunito e ha finito per perdere di nuovo la battuta, spianando la strada al rivale. </p>
    </article>
  </body>
</html>