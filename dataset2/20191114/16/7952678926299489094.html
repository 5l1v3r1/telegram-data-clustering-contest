<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=3075&amp;docID=328091&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="&quot;יישאר בחיפה&quot;: צ'יבוטה מספר על מה ששועה עובר"/>
    <meta property="og:description" content="חברו הקרוב של חלוץ מכבי חיפה נותן לו גב ב''5 באוויר'' (''הוא לא אחד שירים ידיים. זה טבעי שידבר עם בלבול''), על חיפה (''קבוצה צריכה לדעת לשמור על השחקנים שלה''), וגם: הקונגולזי חשף מגעים שהתחיל לייצוג נבחרת ישראל: ''אעשה הכל כדי לשחק בה''"/>
  </head>
  <body>
    <article>
      <h1>"יישאר בחיפה": צ'יבוטה מספר על מה ששועה עובר</h1>
      <h2>חברו הקרוב של חלוץ מכבי חיפה נותן לו גב ב"5 באוויר" ("הוא לא אחד שירים ידיים. זה טבעי שידבר עם בלבול"), על חיפה ("קבוצה צריכה לדעת לשמור על השחקנים שלה"), וגם: הקונגולזי חשף מגעים שהתחיל לייצוג נבחרת ישראל: "אעשה הכל כדי לשחק בה"</h2>
      <address><time datetime="2019-11-14T16:30:00+00:00">14 Nov 2019, 16:30</time> by <a rel="author">מערכת אתר ערוץ הספורט</a></address>
      <p>מעמדו של <a href="http://www.sport5.co.il/Player/163/18339/%D7%99%D7%A8%D7%93%D7%9F-%D7%A9%D7%95%D7%A2%D7%94">ירדן שועה</a> ממשיך להתערער. אחת ההבטחות הגדולות של הכדורגל הישראלי, שבינואר האחרון הגיעה למה שהסתמנה כפסגה חדשה, כשחתם במכבי חיפה, נדחק לאחור ברוטציה וידיעות רבות יוצאות בכלי התקשורת על סכסוכיו עם המאמן, <a href="http://www.sport5.co.il/Tags/%d7%9e%d7%a8%d7%a7%d7%95+%d7%91%d7%9c%d7%91%d7%95%d7%9c">מרקו בלבול</a>. מי שהחליט לצאת להגנתו, הוא חברו מאוויס צ'יבוטה, שמשחק היום בלודוגורץ הבולגרית ושיתף איתו פעולה בשורות בני יהודה. צ'יבוטה התראיין היום ב"5 באוויר", ולימד סנגוריה על חברו הקרוב.</p>
      <p>"שחקן כדורגל צריך לשחק כדי שיהיה טוב", התייחס למחלוקת סביב מעמדו בקבוצה. "אף שחקן לא יכול להוכיח את עצמו כשהוא יושב על הספסל, ומותר גם לשחקן לבקש הבהרות מהמאמן לגבי היכן הוא עומד בתוך הקבוצה". עם זאת, באשר לאפשרות ששועה ישוחרר ויעבור לקבוצה אחרת, צ'יבוטה הבהיר: "הוא לא ירים ידיים. הוא יישאר, והוא גם ישחק במכבי חיפה. עם כל הכבוד לכל השחקנים שכרגע משחקים ומצליחים, יש לו מקום בתוך הקבוצה, ולי אין ספק שהוא ישתלב".</p>
      <p>בהמשך, מתח גם ביקורת לגבי ההתנהלות התקשורתית של <a href="http://www.sport5.co.il/team.aspx?FolderID=163&amp;lang=HE">מכבי חיפה</a> באשר לשועה: "כדורגל זה כמו החיים, ומועדונים טובים צריכים לדעת לסדר את העניינים בתוך הבית. אי אפשר שכל דבר בתוך הקבוצה יוצא החוצה. בלודוגורץ היה שחקן שהתעצבן ממש על המאמן, שלא נתן לו לשחק. המאמן הושיב אותו חודשיים בחוץ ולא יצאה מילה. המועדון חייב לדעת גם לשמור על השחקנים".</p>
      <figure>
        <img src="https://www.sport5.co.il/Images/trans.gif"/>
        <figcaption>"מותר גם לשחקן לבקש הבהרות מהמאמן". שועה (צילום: אלן שיבר)</figcaption>
      </figure>
      <p>התייחסות מעניינת נתן צ'יבוטה באשר לסיכויים שישחק בנבחרת ישראל: "ביקשתי להשתחרר מנבחרת קונגו. אמנם יש לי כבר חצי שעה ששיחקתי בנבחרת הבוגרת, אבל אני אנסה בכל זאת שאוכל מבחינה חוקית להגיע לנבחרת ישראל. ההורים שלי אמנם קיבלו את זה בצורה לא פשוטה, אבל מבחינתי, גם מבחינת הקשר שלי, אנחנו עובדים על זה שאני אוכל לייצג את ישראל, כי השחקנים שמשחקים שם, יונתן כהן, חזיזה, אלה שחקנים שאני חי איתם והם אחים שלי".</p>
      <p>באשר לבני יהודה, הקבוצה בה שיחק בעונה שעברה, צ'יבוטה גם ביקש להרגיע: "אי אפשר לאבד שחקנים בכל שנה ולהישאר באותה יכולת. יש שחקנים חדשים, וצריך לתת להם את הזמן. יש חומר שחקנים טובים, ואני מאמין שיהיה בסדר". על <a href="http://www.sport5.co.il/Tags/%d7%90%d7%95%d7%a8%d7%99+%d7%92%d7%95%d7%98%d7%9e%d7%9f">אורי גוטמן</a>, ששימש כעוזרו של אבוקסיס בעונה שעברה, והיום מאמן את חדרה אמר: "ראינו אותו באימונים כבר בשנה שעברה, הוא ללא ספק מוכן להיות מאמן. זה יהיה קשה, אבל הוא מבין כדורגל, וכשאתה מבין - אתה מבין".</p>
      <p>לסיום, נשאל צ'יבוטה האם הוא לא חש פספוס, כשחבריו לשנתון במכבי ת"א (כולל שחקנים ששיחקו יחד איתו בקבוצות הנוער) מקבלים הזדמנות בקבוצה הבוגרת ומצליחים. צ'יבוטה היה ברור: "לא מרגיש שום פספוס. אני שמח איפה שאני, חלמתי כל חיי לשחק בליגה האירופית והיום אני שם. אני שמח בשביל החברים שלי שמצליחים, ואני מקווה שרק יתקדמו כמה שיותר".</p>
      <figure>
        <img src="https://www.sport5.co.il/Images/trans.gif"/>
        <figcaption>"רוצה מאוד לשחק בנבחרת ישראל". שחקני הנבחרת (צילום: אלן שיבר)</figcaption>
      </figure>
    </article>
  </body>
</html>