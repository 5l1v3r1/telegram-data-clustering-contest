<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/educacio-fisica-reduir-casos-bullying-fundacio-barca_0_2343965757.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T16:10:51+00:00"/>
    <meta property="og:title" content="Una trentena de centres redueixen un 36% els casos de 'bullying' a través de l'educació física"/>
    <meta property="og:description" content="La Fundació Barça ofereix el seu programa gratuït contra l'assetjament a totes les escoles del país"/>
  </head>
  <body>
    <article>
      <h1>Una trentena de centres redueixen un 36% els casos de 'bullying' a través de l'educació física</h1>
      <h2>La Fundació Barça ofereix el seu programa gratuït contra l'assetjament a totes les escoles del país</h2>
      <address>
        <time datetime="2019-11-14T16:10:51+00:00">14 Nov 2019, 16:10</time>
      </address>
      <p>Potser <a href="https://criatures.ara.cat/escola/transformar-pati-futbolcentric-igualitari-beneficis_0_2231776801.html">educació física</a> és l'assignatura més susceptible al <i>bullying</i>: que sempre siguis l'últim a l'hora de fer equips, que se'n riguin quan perds una cursa, que mai et passin la pilota en un partit. Però precisament per això, i aprofitant que es generen "comportaments espontanis" entre els alumnes i això permet introduir aprenentatges emocionals amb més facilitat, l'educació física també pot ser la via per detectar i prevenir situacions d'assetjament escolar. I això és el que vol fer la Fundació Barça. Després <a href="https://criatures.ara.cat/infancia/Jugar-prevenir-lassetjament-festa-convivencia-barca_0_2009199076.html">d'una prova pilot</a> en 26 centres i més de 5.000 alumnes, volen obrir a totes les escoles el seu programa <i>antibullying</i> perquè han vist que té èxit: han aconseguit reduir un 36% el nombre de víctimes i un 60% el de cibervíctimes.</p>
      <p>El programa es basa en l'esport com la via per identificar les emocions i saber-les gestionar i, així, afavorir la convivència entre els alumnes. Consta de set sessions que s'integren en el currículum escolar de primària a través d'educació física (tres sessions), tutoria (tres sessions) i educació artística (una sessió). Segons ha explicat Juan Calmaestra, l'investigador de la Universitat de Còrdova que participa en el projecte, en aquestes sessions es treballen l'autoestima, la discriminació, l'empatia, la resiliència, la gestió emocional o l'ús de les xarxes socials. A partir d'ara les escoles que vulguin poden apuntar-se al programa –ja tenen la petició de 150 centres– i al gener ja podran accedir a tota la formació i recursos per als mestres, material per als alumnes i assessorament per a les famílies. </p>
      <p>
        <a href="https://www.ara.cat/opinio/Jordi-Cardoner-trencar-silenci-bullying_0_1789621031.html">Trencar el silenci del ‘bullying’</a>
      </p>
      <p>Més enllà dels papers de l'agressor i la víctima, el programa fa especial èmfasi en una de les figures que normalment passa desapercebuda, tot i ser clau per desactivar qualsevol agressió: el rol de l'espectador. I aquí és especialment important el missatge del futbolista del Barça, Gerard Piqué: "Defensar un company no és ser un delator. Si veus algú assetjat, no et quedis callat". De fet, la frase va ser recollida per Núria Serra, de l'escola La Roureda, de Tordera: "Hem aconseguit que els nostres alumnes siguin valents, no donin l'esquena a les víctimes, no es quedin callats i denunciïn els casos". També Montse Font, directora de l'escola La Mercè, de Martorell, va explicar que participar de la prova pilot del programa ha permès als alumnes de l'escola reconèixer què és <i>bullying</i> i què no, ser conscients de la importància de "denunciar" i que han detectat que hi ha més nens i nenes que denuncien "per si de cas". </p>
      <h3>El departament hi dona suport</h3>
      <p>L'anunci d'obrir el programa a tots els centres de Catalunya compta amb la "validació" del departament d'Educació. El conseller, Josep Bargalló, ha explicat que en tant que el sistema escolar és un "reflex" de la societat, cal assumir que "hi ha conflictes". "Sabem que una societat amb violència zero és una utopia irrealitzable, però treballar amb aquest objectiu en ment és l'única manera d'aconseguir el menor grau de violència possible", ha explicat Bargalló.</p>
      <p>Per erradicar l'assetjament escolar, Bargalló ha dit que la prevenció és fonamental. Així, ha avançat que properament s'enviaran noves instruccions als centres educatius sobre els espais del pati i també de l'arquitectura del centre, per evitar "racons aïllats" que faciliten el conflicte. El departament ja va anunciar fa uns mesos que els despatxos dels directors i les sales de tutoria de les escoles i instituts públics que es construiran a partir d'ara a Catalunya <a href="https://www.ara.cat/societat/Despatxos-reunions-escoles-prevenir-sexuals_0_2258774300.html">seran transparents i diàfans</a> perquè es pugui veure des de fora el que passa a dins i evitar, en últim terme, que es produeixin situacions d'agressions o abusos sexuals.</p>
      <p>Segons un estudi de la Fundació Barça amb el Grup de Recerca en Llenguatge i Cognició de la Universitat de Girona, <a href="https://www.ara.cat/societat/alumnes-primaria-Catalunya-assetjament-escolar_0_2250375052.html">un de cada quatre alumnes d'educació primària</a> va manifestar haver estat víctima d'assetjament escolar, mentre que el 76% dels mestres afirmaven que no estan preparats per afrontar aquest tipus de situacions. </p>
    </article>
  </body>
</html>