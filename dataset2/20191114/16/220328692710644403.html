<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/tri-sa-otvorenite-oferti-za-otsechkata-pri-kresnenskoto-defile-406727.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T16:17:00+00:00"/>
    <meta property="og:title" content="Три са отворените оферти за отсечката при Кресненското дефиле"/>
    <meta property="og:description" content="АМ Струма ще се увеличи с 13,2 км"/>
  </head>
  <body>
    <article>
      <h1>Три са отворените оферти за отсечката при Кресненското дефиле</h1>
      <address><time datetime="2019-11-14T16:17:00+00:00">14 Nov 2019, 16:17</time> by <a rel="author">Владислав Колев</a></address>
      <p>Три са  отворените ценови оферти на допуснатите кандидати в обществената поръчка за избор на изпълнител за проектиране и строителство на 13,2 км от автомагистрала „Струма“, в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе.</p>
      <p>Отворените ценови предложения са на:</p>
      <p>„ГБС-Инфраструктурно строителство“ АД – 635 972 625.41 лв. с ДДС</p>
      <p>Обединение „ГЕОПЪТ СТРУМА 3.2.1“, в което са: „Геострой“ АД, „Пътстрой-92“ АД, „Биас-М“ ЕООД и „Илия Бурда“ ЕООД – 504 037 616.93 лв. с ДДС</p>
      <p>ДЗЗД „АПП ЛОТ 3.2.1“, в което са: „ГРОМА ХОЛД“ ЕООД, „ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО – БЛАГОЕВГРАД“ АД, „ПЪТПРОЕКТ“ ЕООД и „ВАХОСТАВ-СК“ а.с. – 599 999 903.90 лв. с ДДС, съобщава "Автопрес 2001".</p>
      <p>Лот 3.2.1 е с дължина 13,2 км. В участъка ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези</p>
      <p>Проектът за изграждане на участъка от АМ „Струма“ през Кресненското дефиле се планира да се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“.</p>
    </article>
  </body>
</html>