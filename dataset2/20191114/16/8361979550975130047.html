<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/nabu-provodit-obshuk-u-zhitlovomu-kompleksi-green-wood-v-odesi-galanternik-50053583.html"/>
    <meta property="og:site_name" content="НВ"/>
    <meta property="article:published_time" content="2019-11-14T16:23:00+00:00"/>
    <meta property="og:title" content="НАБУ обшукує елітний житловий комплекс у курортній зоні Одеси. Об'єкт пов’язаний з Галантерником"/>
    <meta property="og:description" content="За інформацією НВ, співробітники НАБУ проводять обшук в елітному житловому комплексі Green Wood в Одесі. Про це редакції стало відомо з одеських джерел."/>
  </head>
  <body>
    <article>
      <h1>НАБУ обшукує елітний житловий комплекс у курортній зоні Одеси. Об'єкт пов’язаний з Галантерником</h1>
      <h2>За інформацією НВ, співробітники НАБУ проводять обшук в елітному житловому комплексі Green Wood в Одесі. Про це редакції стало відомо з одеських джерел.</h2>
      <address><time datetime="2019-11-14T16:23:00+00:00">14 Nov 2019, 16:23</time> by <a rel="author">Христина Бердинських</a></address>
      <p>Засновники ЖК Green Wood — це три компанії з Белізу та одна з Лондона. Але в Одесі цей комплекс, пов’язують із впливовим одеським бізнесменом <a href="https://magazine.nv.ua/journal/3186-24-27-iyunya-2018/odessy-papa.html">Володимиром Галантерником</a>, № 30 у списку найбагатших українців у рейтингу НВ. Його статки експерти оцінюють у $178 млн.</p>
      <p>Як стало відомо НВ, обшук проводиться в рамках розслідування можливого зловживання службовим становищем посадових осіб Одеської міськради і Державної будівельно-архітектурної інспекції України під час виділення земельної ділянки і видачі дозвільних документів на будівництво.</p>
      <p>Детективи НАБУ проводять розслідування у цьому провадженні з липня 2019 року. Вони виявили, що в період з 2013-го по 2017-й роки посадові особи Одеської міськради та Державної будівельно-архітектурної інспекції здійснили зловживання своїм службовим становищем під час відведення земельної ділянки та видачі дозвільних документів на будівництво об'єкта Реконструкція курортно-оздоровчого комплексу.</p>
      <p>Замість курортного комплексу за адресою Французький бульвар 85/5 був побудований елітний житловий комплекс Green Wood. Внаслідок цього земельну ділянку оздоровчого призначення було втрачено безповоротно.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/161/big/3fb699e422d22df8a3c6790a3a5c7bfd.png?stamp=20191114181556&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>У прес-службі Національного антикорупційного бюро підтвердили інформацію про обшук, повідомивши, що попередня кваліфікація провадження — ст. 364 ч. 2 Кримінального кодексу України.</p>
      <p>Громадська активістка Світлана Підпала розповідає НВ, що будівництво ЖК Green Wood проходило у кілька етапів. Кілька років будівництво було заморожене. На початку ж червня 2017-го року, згадує Підпала, їй зателефонували співробітники Ботанічного саду, повідомивши, що біля ботсаду риють будівельний котлован.</p>
      <p>Підпала звернулася до співробітників мерії із проханням провести інспекцію об'єкта. <a href="https://dumskaya.net/post/syurprizy-iyunya-chast-1/author/?fbclid=IwAR0J5ZiTnDZSyPpyjYMeB2NRFg0S3rhOj_I9zPqsQktOUyTHiJFHhVXgx_A">7-го червня 2017 го року представники кількох управлінь, журналісти та активісти прибули на будівництво</a>, розповідає вона.</p>
      <p>Представник же замовника робіт, Іван Менейлюк, надав для ознайомлення копію держакту на землю і креслення проекту Green Wood.</p>
      <p>«Але ці документи не були завірені печатками і підписами», — каже Підпала.</p>
      <p>Ця інспекція не привела до жодних результатів, і у 2017-му році в курортній зоні на Французькому бульварі все-таки побудували 18-поверхову елітну багатоповерхівку.</p>
    </article>
  </body>
</html>