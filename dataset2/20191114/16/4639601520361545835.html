<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/world/venetia-o-mperlouskoni-stin-plimmyrismeni-poli/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T16:01:54+00:00"/>
    <meta property="og:title" content="Βενετία : Ο Μπερλουσκόνι στην πλημμυρισμένη πόλη"/>
    <meta property="og:description" content="Υποβασταζόμενος, φορώντας γαλότσες"/>
  </head>
  <body>
    <article>
      <h1>Βενετία : Ο Μπερλουσκόνι στην πλημμυρισμένη πόλη</h1>
      <h2>Υποβασταζόμενος, φορώντας γαλότσες</h2>
      <address><time datetime="2019-11-14T16:01:54+00:00">14 Nov 2019, 16:01</time> by <a rel="author">ΤοΒΗΜΑ Team</a></address>
      <p>Την πλημμυρισμένη Βενετία επισκέφτηκε ο Σίλβιο Μπερλουσκόνι στο μεσημέρι της Πέμπτης.</p>
      <p>Ο πρώην πρωθυπουργός της Ιταλίας φορώντας γαλότσες περπάτησε με προσοχή στην πλημμυρισμένη πλατεία της μαγευτικής πόλης που όμως βρίσκεται αντιμέτωπη με τη χειρότερη πλημμυρίδα της τελευταίας πεντηκονταετίας.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <figure>
        <img src="https://www.in.gr/wp-content/uploads/2019/11/venice3-600x400.jpg"/>
      </figure>
      <p>Υποβασταζόμενος από άνδρα της ασφάλειας του και ντυμένος στα μαύρα, ο Μπερλουσκόνι μίλησε με αρμόδιους  και θέλησε να μάθει για την έκταση της καταστροφής μετά το εφιαλτικό 48ωρο που έζησαν οι κάτοικοι της Βενετίας, ενώ διαπίστωσε από μόνος του πόσο πολύ έχει ανέβει η στάθμη των υδάτων, η οποία μάλιστα πριν δύο μέρες έφτασε μέχρι και 1,87 μέτρα.</p>
      <p>Σημειώνεται πως  σήμερα η μέρα στη Βενετία, όπως και στην Αθήνα, είναι ηλιόλουστη και δεν θυμίζει σε τίποτα τα προηγούμενα καταστροφικά 24ωρα.</p>
      <figure>
        <img src="https://www.in.gr/wp-content/uploads/2019/11/venice1-600x400.jpg"/>
      </figure>
      <p>Ωστόσο η κατάσταση παραμένει δύσκολη, καθώς η κυβέρνηση της Ιταλίας αναμένεται να κηρύξει την πόλη σε κατάσταση έκτακτης ανάγκης εξαιτίας φυσικής καταστροφής.</p>
      <p>Οι περίπου 50.000 κάτοικοι του κέντρου της Βενετίας, η οποία έχει κηρυχθεί μνημείο παγκόσμιας κληρονομίας της Unesco, ξύπνησαν σήμερα υπό τον ήχο σειρήνων. Τα νερά στην πόλη ανέβηκαν στο τρίτο επίπεδο, ένα λιγότερο από την Τρίτη το απόγευμα όταν η πλημμυρίδα έφτασε τα 184 εκατοστά, το μεγαλύτερο επίπεδο από τον Νοέμβριο του 1966, όταν είχε φτάσει τα 194 εκατοστά.</p>
      <figure>
        <img src="https://www.in.gr/wp-content/uploads/2019/11/venice2-600x400.jpg"/>
      </figure>
      <p>Ακόμη ένα επεισόδιο πλημμυρίδας σημειώθηκε σήμερα το πρωί στις 10:50 (τοπική ώρα, 11:50 ώρα Ελλάδας), το οποίο όμως δεν ξεπέρασε τα 125 εκατοστά, με τον επόμενο σημαντικό συναγερμό να αναμένεται αύριο Παρασκευή στις 11:20 τοπική ώρα, όταν τα νερά αναμένεται να φτάσουν τα 140 εκατοστά, σύμφωνα με το Κέντρο Παρακολούθησης Παλίρροιας της Βενετίας.</p>
      <p>Ο Ιταλός πρωθυπουργός Τζουζέπε Κόντε που μετέβη στη Βενετία, συμμετείχε σε συνεδρίαση της νομαρχίας για την αντιμετώπιση της κρίση και στη συνέχεια επισκέφθηκε καταστήματα της πόλης, την οποία επισκέπτονται 36 εκατομμύρια τουρίστες κάθε χρόνο, το 90% των οποίων είναι αλλοδαποί.</p>
      <figure>
        <img src="https://www.in.gr/wp-content/uploads/2019/11/venice4-400x600.jpg"/>
      </figure>
      <p>Οι αρχές εκτιμούν το κόστος των ζημιών από το φαινόμενο της Τρίτης σε «πολλές εκατοντάδες εκατομμύρια ευρώ» και προσπαθούν να επιστρέψουν στην κανονικότητα, αν και πολλά μουσεία και σχολεία παραμένουν κλειστά.</p>
      <p>Σύμφωνα με τον υπουργό Περιβάλλοντος της Ιταλίας Σέρτζιο Κόστα, η κατάσταση επιδεινώθηκε από την υπερθέρμανση του πλανήτη.</p>
      <figure>
        <img src="https://www.in.gr/wp-content/uploads/2019/11/venice5-600x400.jpg"/>
      </figure>
      <p>Οι οικολόγοι κατηγορούν και το μεγάλο, βιομηχανικό λιμάνι της Μαργκέρα, που βρίσκεται απέναντι από τη Βενετία, και την αύξηση των τεράστιων κρουαζιερόπλοιων που επισκέπτονται την πόλη.</p>
      <p>«Η καταστροφή που έπληξε τη Βενετία αποτελεί πλήγμα στην καρδιά της χώρας μας. Με πονά να βλέπω τόσες ζημιές στην πόλη, την καλλιτεχνική της κληρονομία να τίθεται σε κίνδυνο, τις εμπορικές της δραστηριότητες να έχουν γονατίσει», κατήγγειλε χθες ο Κόντε.</p>
      <p>Παράλληλα ο Ιταλός πρωθυπουργός δεσμεύθηκε για την άμεση αποδέσμευση «των πρώτων πόρων» για την αποκατάσταση των ζημιών, μετά την κήρυξη της πόλης σε κατάστασης φυσικής καταστροφής.</p>
      <figure>
        <img src="https://www.in.gr/wp-content/uploads/2019/11/venice6-600x400.jpg"/>
      </figure>
      <p>Την ίδια ώρα πολλοί αξιωματούχοι, ανάμεσά τους και ο δήμαρχος της Βενετίας Λουίτζι Μπρουνιάρο, ζήτησαν να ολοκληρωθεί «το συντομότερο δυνατό» το τεράστιο έργο κατασκευής τριών αναχωμάτων τα οποία θα προστατεύσουν όλη τη λεκάνη της Βενετίας.</p>
      <p>Ο Κόντε επεσήμανε ότι το έργο είναι έτοιμο σε ποσοστό 93% και «φαίνεται ότι θα έχει ολοκληρωθεί την άνοιξη του 2021».</p>
      <figure>
        <img src="https://www.in.gr/wp-content/uploads/2019/11/venice7-600x400.jpg"/>
      </figure>
      <p>Οι επικρίσεις για το έργο αυτό είναι πολλές, καθώς κρίνεται πολύ δαπανηρό και ταυτόχρονα όχι αρκετά αποτελεσματικό. Ξεκίνησε το 2003 και θα έπρεπε να έχει ολοκληρωθεί το 2016 όμως καθυστέρησε εξαιτίας κακοτεχνιών και ερευνών για καταγγελίες διαφθοράς. Το κόστος του, που αρχικά ήταν 2 δισεκατομμύρια ευρώ, έχει πλέον ξεπεράσει τα 6 δισεκατομμύρια.</p>
      <figure>
        <img src="https://www.in.gr/wp-content/uploads/2019/11/venice8-600x399.jpg"/>
      </figure>
      <figure>
        <img src="https://www.in.gr/wp-content/uploads/2019/11/venice10-600x400.jpg"/>
      </figure>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/world/venetia-anevikan-ta-nera-ixisan-oi-seirines-megali-i-katastofi/"/>
        <a href="https://www.tovima.gr/2019/11/13/world/se-katastasi-ektaktis-anagkis-i-venetia-apo-tis-katastrofikes-plimmyres/"/>
        <a href="https://www.tovima.gr/2019/11/12/world/italia-isxyro-kyma-kakokairias/"/>
      </related>
    </article>
  </body>
</html>