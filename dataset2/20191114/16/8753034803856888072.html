<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/AdBaeE/to-elever-drept-i-skyting-paa-skole-i-california"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T16:31:33+00:00"/>
    <meta property="og:title" content="To elever drept i skyting på skole i California"/>
    <meta property="og:description" content="To elever er døde og tre såret etter en skyteepisode på en skole i Santa Clarita i California. Den antatte gjerningspersonen er pågrepet. Han er alvorlig såret."/>
  </head>
  <body>
    <article>
      <h1>To elever drept i skyting på skole i California</h1>
      <h2>To elever er døde og tre såret etter en skyteepisode på en skole i Santa Clarita i California. Den antatte gjerningspersonen er pågrepet. Han er alvorlig såret.</h2>
      <address><time datetime="2019-11-14T16:31:33+00:00">14 Nov 2019, 16:31</time> by <a rel="author">NTB-AP-AFP</a></address>
      <p>Den mistenkte gjerningspersonen er i politiets varetekt, men får behandling på sykehus, heter det i en oppdatering fra Los Angeles-politiet torsdag formiddag. Senere opplyste politiet at gutten, som er 16 år gammel, hadde skutt seg selv i hodet og at tilstanden er alvorlig.</p>
      <p>Det var en stund forvirring rundt antall sårede, som varierte fra tre til sju. Enkelte meldinger gikk også ut på at gjerningspersonen var død, noe som viste seg å ikke stemme.</p>
      <p>Sykehuset Henry Mayo i Santa Clarita <a href="https://twitter.com/HenryMayoHosp/status/1195038995907928064">bekreftet</a> torsdag at ei 16 år gammel jente døde av skadene hun ble påført. Politiet opplyste noe senere at en annen av de sårede, en 14 år gammel gutt, også var død.</p>
      <p>To elever er innlagt med kritiske skader, mens tilstanden for den tredje innlagte betegnes som god. De tre sårede er en gutt og ei jente på 14 år, og ei jente på 15 år.</p>
      <p>Politiet bekrefter at elevene ble skutt av en medelev.</p>
      <p>Santa Clarita ligger om lag 50 kilometer nord for Los Angeles sentrum. Saugus High School har rundt 2.300 elever. Andre skoler i området ble stengt. Beboere i området nær skolen ble bedt om å holde dører og vinduer stengt.</p>
    </article>
  </body>
</html>