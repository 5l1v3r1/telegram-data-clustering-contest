<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_nischivnij-variant-dlya-ukrayini-timoshenko-prokomentuvala-import-elektroenergiyi-z-rf/938166"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T16:39:00+00:00"/>
    <meta property="og:title" content="Нищівний варіант для України - Тимошенко прокоментувала імпорт електроенергії з РФ"/>
    <meta property="og:description" content="Суттєве зростання імпорту електроенергії з РФ знищить вітчизняну енергетику, його треба зупиняти. Про це заявила лідер фракції &quot;Батьківщина&quot; Юлія Тимошенко &quot;Це абсолютно нищівний варіант для України. Тому що ми забезпечені виробництвом своєї електроенергії практично вдвічі більше, ..."/>
  </head>
  <body>
    <article>
      <h1>Нищівний варіант для України - Тимошенко прокоментувала імпорт електроенергії з РФ</h1>
      <address><time datetime="2019-11-14T16:39:00+00:00">14 Nov 2019, 16:39</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938166_w_300.jpg?v=0"/>
        <figcaption>Лідер фракції "Батьківщина" Юлія Тимошенко: "Рішення про відновлення імпорту струму з РФ є лобістським та суперечить національним інтересам, і його потрібно якнайшвидше скасовувати"</figcaption>
      </figure>
      <p>Суттєве зростання імпорту електроенергії з РФ знищить вітчизняну енергетику, його треба зупиняти.</p>
      <p>Про це заявила лідер фракції "Батьківщина" Юлія Тимошенко</p>
      <p>"Це абсолютно нищівний варіант для України. Тому що ми забезпечені виробництвом своєї електроенергії практично вдвічі більше, ніж ми її споживаємо. Тобто, ми маємо повністю свої потужності для забезпечення на 100% України електроенергією. І можу сказати, якщо при цьому факті, що ми забезпечені електроенергією, починають імпортувати російську електроенергію, це означає, що у нас без роботи залишаться шахтарі, атомщики, енергетики і практично ми втратимо наші потужності, втратимо робочі місця для українців, втратимо по суті середній клас нашої країни", - сказала Тимошенко.</p>
      <p>Вона зазначила, що рішення про відновлення імпорту струму з РФ є лобістським та суперечить національним інтересам, і його потрібно якнайшвидше скасовувати.</p>
      <p>"Це рішення, на мій погляд, є суто лобістським. Воно є проти національних інтересів України. І його треба якомога швидше зупиняти", - наголосила Тимошенко.</p>
      <blockquote>Нагадаємо, з 1 жовтня завдяки "поправці Геруса" почалася поставка електроенергії з Росії в режимі імпорту.<br/>За даними джерела на ринку, імпорт здійснюється компанією "Юнайтед Енерджі". За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.<br/>Раніше президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, а обсяг російської електроенергії, що постачається на сегмент ринку двосторонніх договорів вже перевищує 15%.</blockquote>
    </article>
  </body>
</html>