<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/gumruk-birliginiguncelleme-cagrisi-215079h.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T16:13:35+00:00"/>
    <meta property="og:title" content="Gümrük Birliği'ni güncelleme çağrısı"/>
    <meta property="og:description" content="Avrupa Birliği'nin Türkiye'nin en önemli ticaret partneri olduğuna dikkati çeken TÜSİAD Başkanı Kaslowski, Gümrük Birliği ticaret müzakerelerinin bir an önce başlaması gerektiğine vurgu yaptı."/>
  </head>
  <body>
    <article>
      <h1>Gümrük Birliği'ni güncelleme çağrısı</h1>
      <h2>Avrupa Birliği'nin Türkiye'nin en önemli ticaret partneri olduğuna dikkati çeken TÜSİAD Başkanı Kaslowski, Gümrük Birliği ticaret müzakerelerinin bir an önce başlaması gerektiğine vurgu yaptı.</h2>
      <address>
        <time datetime="2019-11-14T16:13:35+00:00">14 Nov 2019, 16:13</time>
      </address>
      <p>Türk Sanayicileri ve İş İnsanları Derneği (TÜSİAD) Yönetim Kurulu Başkanı Simone Kaslowski, Gümrük Birliği güncelleme müzakerelerinin bir an önce başlaması gerektiğini söyledi.</p>
      <p>Kaslowski, Brüksel temaslarına ilişkin açıklamalarda bulundu. TÜSİAD Brüksel Temsilciliği'nde, Avrupa Parlamentosu (AP) milletvekilleri, üst düzey AB Komisyonu yetkilileri, akademisyenler ve düşünce kuruluşlarından katılımcılarla toplantı yaptıklarını belirten Kaslowski, Türkiye-AB ilişkilerini ve dünyadaki yeni gelişmeleri tartıştıklarını ifade etti. Kaslowski, düzenledikleri etkinliğe AP'nin yeni Türkiye Raportörü Nacho Sanchez Amor'un da katıldığını vurgulayarak, önümüzdeki dönemde ilişkileri verimli etkileyecek farklı kişilerle görüşmeler yaptıklarını anlattı. </p>
      <p>
        <b>KAZAN-KAZAN FORMÜLÜ</b>
      </p>
      <p>Türkiye ve Avrupa Birliği (AB) arasındaki Gümrük Birliği güncellenmesi konusunda da konuşan Kaslowski, ‘'Biz ve BusinessEurope, senelerden beri Gümrük Birliği güncelleme müzakerelerinin bir an önce başlamasını savunuyoruz'' dedi. Daha önce Gümrük Birliği güncellemesinin bir ‘kazan-kazan' formülü olduğunu anlamış olan bir çok parlamenter ve komisyon yetkilisi bulunduğunu dile getiren Kaslowski, şöyle devam etti: ‘'Umarız önümüzdeki aylarda bu siyasete yeni giren kişilerle yapacağımız görüşmelerde onları bu yönde ikna etmiş oluruz.''</p>
      <p>
        <b>EN ÖNEMLİ TİCARET PARTNERİMİZ</b>
      </p>
      <p>Türkiye ve AB arasındaki ticari ilişkilerin önemine işaret eden Kaslowski, ‘'AB, bizim en önemli ticaret partnerimizdir. En azından yüzde 50 civarında bir ticaretimiz Avrupa ülkeleriyle yapılıyor'' diye konuştu. Simone Kaslowski, Brüksel'de Türkiye'nin gündemde olduğu bir döneme denk geldiklerine ve Barış Pınarı Harekatı'nın Avrupalılarca merak edildiğine dikkati çekerek, şunları kaydetti: ‘'Brüksel'de bir taraftan Suriye'deki harekat herkesin merak ettiği bir konu. Yeni parlamenterler oldukları için konuya çok da vakıf olduklarını düşünmüyorum. Nitekim yapılan açıklamalar, yapılan söylemler, bizim Türkiye'deki gözlemlerimizle tutarlı değil. O açıdan oradaki farkları, bizim tespitlerimizi, bizim gözlemlerimizi onlarla çok açık biçimde paylaşma ortamı ve fırsatı var.''</p>
    </article>
  </body>
</html>