<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-ukrajini-likviduyut-derzhgeokadastr-639985.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T16:18:01+00:00"/>
    <meta property="og:title" content="В Україні ліквідують Держгеокадастр"/>
    <meta property="og:description" content="Держгеокадастр буде позбавлений функцій контролю, а за контроль над землею відповідатиме місцева влада"/>
  </head>
  <body>
    <article>
      <h1>В Україні ліквідують Держгеокадастр</h1>
      <address>
        <time datetime="2019-11-14T16:18:01+00:00">14 Nov 2019, 16:18</time>
      </address>
      <h4>Держгеокадастр буде позбавлений функцій контролю, а за контроль над землею відповідатиме місцева влада</h4>
      <p>Верховна Рада 14 листопада в першому читанні 272 голосами запустила ліквідацію Держгеокадастру, а також повернула в управління місцевим громадам держземлі за межами населених пунктів.</p>
      <p>Законопроект передбачає, що Держгеокадастр буде позбавлений функцій контролю. Функція контролю за самовільне зайняття земель перейде до сільських, селищних і міських рад, за екологічні порушення - до Державної екологічної інспекції, інші функції - облдержадміністраціям.</p>
      <p>Документ пропонує зобов'язати орендодавця повідомляти в письмовій формі цінним листом з описом вкладень та повідомленням про вручення орендарю про намір продати земельну ділянку третій особі із зазначенням її ціни та інших умов, на яких вона продається.</p>
      <p>Дарувати землі дозволяється винятково особам першого та другого ступеня споріднення (подружжя, батьки, діти, брати, сестри та ін.). Заборонено внесення земельної ділянки в статутний капітал без згоди особи, яка має переважне право.</p>
      <p>Законопроект передбачає, що під час отримання договорів про відчуження землі нотаріуси зобов'язані перевіряти дотримання переважного права, в разі продажу ділянки з порушенням цього права орендар може пред'явити до суду позов про переведення на нього прав і зобов'язань покупця.</p>
      <p>Передбачається, що контроль над дотриманням обмежень з концентрації земель здійснитиме Антимонопольний комітет. Планується впровадити систему збору та аналізу даних, а також моніторингу земельних відносин на основі даних Держреєстру майнових прав на нерухоме майно, Держземкадастру, системи електронних торгів.</p>
      <p>Кабінет міністрів буде наділений повноваженнями забороняти придбання у власність земельних ділянок сільгосппризначення, розміщених ближче ніж 30 км до кордону України, юрособам, чий кінцевий бенефіціар є іноземцем або особам без громадянства.</p>
      <p>Крім цього, пропонується надати можливість подавати заявку про внесення відомостей до кадастру в електронній формі. Документація із землеустрою буде перевірятися тільки на фінальному етапі під час внесення ділянки в держземкадастр. Органам місцевого самоврядування буде надано прямий доступ до кадастру. Крім того, буде передбачено спрощений порядок визначення меж громад, єдине - узгодження із суміжною громадою.</p>
      <p>Документація із землеустрою та відомості про оцінки земель стануть публічними.</p>
      <p>Нагадаємо, 13 листопада Верховною Радою <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240  депутатів.</p>
      <blockquote><b>Читайте також<br/></b><br/>   •  <b><a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html">Готуйтесь до землі! «Слуги народу» звели рахунки з Леніним, Сталіним та Тимошенко</a></b></blockquote>
      <related>
        <a href="https://glavcom.ua/news/zmi-opublikuvali-rozmovu-goncharuka-zi-slugami-narodu-premjer-blagav-nardepiv-zabrati-u-miscevih-byudzhetiv-palivniy-podatok--639953.html"/>
        <a href="https://glavcom.ua/news/nardepi-pidtrimali-prodazh-zemli-cherez-internet-639979.html"/>
        <a href="https://glavcom.ua/kyiv/news/kijivrada-vistupila-za-zaboronu-prodazhu-zemli-639918.html"/>
      </related>
    </article>
  </body>
</html>