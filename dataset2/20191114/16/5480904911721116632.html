<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/primeri-mezi-izraelem-a-islamskym-dzihadem-az-na-ranni-utok-trva/1820810?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T16:08:00+00:00"/>
    <meta property="og:title" content="Příměří mezi Izraelem a Islámským džihádem až na ranní útok trvá"/>
    <meta property="og:description" content="Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jeho okolí. Krátce po vyhlášení bylo sice porušeno vypálením několika raket na Izrael, ale od tohoto ranního incidentu klid zbraní trvá. Izrael proto odpoledne zrušil bezpečnostní opatření v blízkosti Pásma Gazy, otevřel znovu hraniční přechody a zrušil omezení pro palestinské rybáře."/>
  </head>
  <body>
    <article>
      <h1>Příměří mezi Izraelem a Islámským džihádem až na ranní útok trvá</h1>
      <address><time datetime="2019-11-14T16:08:00+00:00">14 Nov 2019, 16:08</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jeho okolí. Krátce po vyhlášení bylo sice porušeno vypálením několika raket na Izrael, ale od tohoto ranního incidentu klid zbraní trvá. Izrael proto odpoledne zrušil bezpečnostní opatření v blízkosti Pásma Gazy, otevřel znovu hraniční přechody a zrušil omezení pro palestinské rybáře.</p>
      <p>Podle médií začalo příměří platit v 05:30 místního času (04:30 SEČ). Jen několik hodin poté bylo ale na jih Izraele vypáleno pět raket, uvedla na twitteru izraelská armáda s tím, že dvě rakety zachytil protiraketový štít. Bilance předchozích útoků proti radikálům v Pásmu Gazy, které Izrael zahájil v úterý, podle Palestinců stoupla na 34 mrtvých a 111 zraněných. Na izraelské straně utrpěli zranění od šrapnelů či skla tři Izraelci. Mezi palestinskými oběťmi je 18 radikálů, osm dětí a tři ženy.</p>
      <p>Příměří mezi skupinou Islámský džihád a Izraelem pomohl dojednat Egypt. Podle listu The Times of Israel souhlasila palestinská skupina Islámský džihád, že přestane odpalovat na izraelské území rakety a že zajistí, aby protesty podél hranice Pásma Gazy s Izraelem byly pokojné. Izrael podle listu naopak souhlasil, že nebude podnikat cílené útoky na členy Islámského džihádu a přestane střílet na protestující na hranicích.</p>
      <p>Několik hodin před zveřejněním informace o příměří zahynulo při izraelském útoku na město Dajr al-Balah osm lidí. Podle palestinských úřadů šlo o členy jedné rodiny, mezi nimiž byla i jedna žena a jedno dítě. Útok si vyžádal také 12 zraněných. Podle izraelské armády byl jednou z obětí velitel Islámského džihádu Rasmí abú Malhús, který velí právě raketovým útokům.</p>
      <p>Boje začaly v úterý, kdy izraelská armáda zabila při útoku na dům v Pásmu Gazy jednoho z vůdců Islámského džihádu. Tato skupina pak vypálila na Izrael na 450 raket.</p>
      <p>Po 48hodinových bojích dnes armáda zrušila omezení vyhlášená předtím ve městech a vesnicích u hranice s Pásmem Gazy. Znovu otevřeny jsou hraniční přechody Erez a Kerem Šalom a palestinští rybáři mohou opět vyplouvat na moře do vzdálenosti 27 kilometrů od břehů. Vzhledem k trvajícímu klidu policie znovu nechala zprůjezdnit silnice na jihu Izraele.</p>
      <p>Izraelská armáda své útoky v Pásmu Gazy, které mířily i na soukromé domy, hájí. Jak dnes uvedl mluvčí izraelské armády Jonatan Konrikus, velitelé Islámského džihádu své domy využívají i jako sklady zbraní, čímž z nich dělají legitimní cíle. Další informace o útoku, při kterém zahynulo několik členů jedné rodiny, nevěděl, nicméně radikálové podle něj využívají své rodiny jako lidské štíty. "Všechny naše operace jsou promyšlené, přiměřené a zaměřené jen na vojenské cíle patřící Islámskému džihádu," dodal Konrikus.</p>
      <p>Proti počínání armády v Pásmu Gazy dnes ale protestovali arabští studenti univerzity v Tel Avivu. Na akci jich přišlo několik tisíc s hesly jako Žádný důvod neospravedlňuje zabíjení nevinných lidí, Zabíjení nevinných je terorismus, nikoli válka proti terorismu.</p>
      <p>Podle nejmenovaného izraelského představitele je klid zbraní podmíněn tím, co se bude dít v terénu. Doplnil, že vůči Islámskému džihádu nebyly učiněny žádné ústupky a že Izrael zůstává ostražitý. "Ublížíme těm, kteří budou ubližovat nám," uvedl tento zdroj citovaný listem The Jerusalem Post. "Izrael dosáhl svých operačních cílů. Islámský džihád byl významně zasažen, infrastruktura byla zničena a zabito bylo přes 20 teroristů," dodal.</p>
    </article>
  </body>
</html>