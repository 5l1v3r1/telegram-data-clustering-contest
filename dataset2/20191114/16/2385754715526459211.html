<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/597349/anevikan-oi-tonoi-anamesa-se-anastasiadi-averof"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T16:49:00+00:00"/>
    <meta property="og:title" content="Ανέβηκαν οι τόνοι ανάμεσα σε Αναστασιάδη – Αβέρωφ"/>
    <meta property="og:description" content="Δεν κύλησε τελικά ομαλά καθ’ όλη τη διάρκεια η συνεδρία του Εθνικού Συμβουλίου της Τετάρτης (13/11).   Κι αυτό, διότι, όπως πληροφορούμαστε, υπήρξε..."/>
  </head>
  <body>
    <article>
      <h1>Ανέβηκαν οι τόνοι ανάμεσα σε Αναστασιάδη – Αβέρωφ</h1>
      <address><time datetime="2019-11-14T16:49:00+00:00">14 Nov 2019, 16:49</time> by <a rel="author">SigmaLive</a></address>
      <p>Δεν κύλησε τελικά ομαλά καθ’ όλη τη διάρκεια η συνεδρία του Εθνικού Συμβουλίου της Τετάρτης (13/11).</p>
      <p>Κι αυτό, διότι, όπως πληροφορούμαστε, υπήρξε μια μικρής σε διάρκεια ένταση, ανάμεσα στον Πρόεδρο της Δημοκρατίας και τον πρόεδρο του κυβερνώντος ΔΗΣΥ.</p>
      <p>Ο Νίκος Αναστασιάδης, φέρεται να εκνευρίστηκε από μια τοποθέτηση του Αβέρωφ Νεοφύτου, την οποία όπως μας ανέφεραν πηγές, μάλλον παρεξήγησε ο πρώτος.</p>
      <p>Συγκεκριμένα, ο Αβέρωφ Νεοφύτου, προσπάθησε να εξηγήσει στον Αναστασιάδη, ότι μπορεί εμείς να υποστηρίζουμε πως η άλλη πλευρά, θέτει προαπαιτούμενα, για να καταλήξουμε σε όρους αναφοράς, όπως για παράδειγμα την αποδοχή της εκ περιτροπής προεδρίας, την ίδια ώρα όμως κι η Τουρκία ισχυρίζεται ακριβώς το ίδιο.  Δηλαδή, ότι η δική μας πλευρά, θέτει αντίστοιχα προαπαιτούμενα όπως την αποχώρηση των στρατευμάτων.</p>
      <p>Η τοποθέτηση αυτή, φέρεται να «παρεξηγήθηκε» από τον Αναστασιάδη, εκφράζοντας την δυσφορία του στο άκουσμα της και λέγοντας ότι δεν θέλει να ακούει στο Εθνικό Συμβούλιο από πολιτικούς αρχηγούς τις θέσεις – προπαγάνδα της Άγκυρας. Σύμφωνα με τις ίδιες πηγές, ο Αβέρωφ Νεοφύτου, δεν ήθελε να την «πει» στον Αναστασιάδη, αλλά να θέσει το γενικότερο πλαίσιο και το ευρύτερο κλίμα που διαχέεται στην ατμόσφαιρα και το οποίο ακούνε και οι ξένοι.</p>
      <p>Το μίνι επεισόδιο έληξε σε σύντομο χρονικό διάστημα και η συζήτηση συνεχίστηκε όντως σε πολύ καλό κλίμα... </p>
    </article>
  </body>
</html>