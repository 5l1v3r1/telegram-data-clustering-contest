<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204470-perevikonannya-mitnih-zboriv-u-2020-roci-spryamovuvatimetsya-na-infrastrukturu-markarova"/>
    <meta property="og:site_name" content="Mind UA"/>
    <meta property="article:published_time" content="2019-11-14T16:06:00+00:00"/>
    <meta property="og:title" content="Перевиконання митних зборів у 2020 році спрямовуватиметься на інфраструктуру - Маркарова"/>
    <meta property="og:description" content="А кошти від порушень майбутнього закону про легалізацію грального бізнесу використовуватимуться для потреб медицини та соцсфери"/>
  </head>
  <body>
    <article>
      <h1>Перевиконання митних зборів у 2020 році спрямовуватиметься на інфраструктуру - Маркарова</h1>
      <h2>А кошти від порушень майбутнього закону про легалізацію грального бізнесу використовуватимуться для потреб медицини та соцсфери</h2>
      <address>
        <time datetime="2019-11-14T16:06:00+00:00">14 Nov 2019, 16:06</time>
      </address>
      <p>Кошти, отримані від перевиконання митних зборів будуть спрямовані на розвиток інфраструктури,  а надходження від виконання закону про гральний бізнес будуть спрямовуватись на  соціальні потреби та забезпечення медичної сфери. Про це, представляючи проект закону про державний бюджет України на 2020 рік народним депутатам, заявила міністр фінансів <b>Оксана Маркарова</b>, передає кореспондент <b>Mind</b>.</p>
      <p>«Ми заклали (в закон про державний бюджет на 2020 рік  – Mind) ряд доручень і в тому числі, хочу заспокоїти профільні комітети, з якими ми працювали. Перше – це доручення щодо перевиконань митних зборів. Ми будемо боротись із контрабандою і ці кошти будуть враховані в бюджеті і все, що надійде від перевиконання митних зборів піде на інфраструктуру. Ми точно будемо боротися, і я сподіваюсь, що ви ухвалите закон про гральний бізнес, який прибере з вулиць те, що зараз незаконне на вулицях, але законно буде сплачуватись у бюджет. І тут уже закладено від цього кошти на ряд програм і перевиконання теж піде на медичні соціальні і інші (потреби – Mind)», – зазначила міністр.</p>
      <p>Крім того, за словами Маркарової, в законі про  бюджет закладається доручення Кабінету Міністрів за підсумками першого кварталу 2020 року переглянути і забезпечити збільшення видатків  Державній судовій адміністрації на повне забезпечення правосуддя в зв’язку з тими дорученнями  і тим законом,  який був ухвалений. «Всі ці питання будуть абсолютно чітко контролюватись як Міністерством фінансів, так і Кабінетом Міністрів», – запевнила Маркарова.</p>
      <p>Вона підкреслила, що своєчасне ухвалення бюджету дасть можливість спокійно почати наступний рік і уже зараз поінформувати місцеві громади, «доля яких у зведеному бюджеті зростає у  2020 році тому що ми підтримуємо децентралізацію, ми її поглиблюємо… і в наступному році місцеві бюджети будуть мати набагато більше ресурсу ніж в цьому році, чи у попередні роки».  </p>
      <p>Як повідомлялося, Рада ухвалила бюджет-2020 у другому читанні та в цілому. Міністр Маркарова переконана у майбутньому перевиконанні прогнозів бюджету завдяки нещодавнім рішенням Ради.</p>
      <p>Нагадаємо, 18 жовтня парламент <a href="https://mind.ua/news/20203445-parlament-zatverdiv-u-pershomu-chitanni-zakonoproekt-pro-derzhbyudzhet-2020">затвердив</a> у першому читанні законопроєкт про держбюджет-2020. </p>
      <p>Раніше, як <a href="https://mind.ua/news/20204453-vr-uhvalila-zakon-pro-vnesennya-zmin-do-byudzhetnogo-kodeksu">писав</a> Mind,  Верховна Рада ухвалила у другому читанні закон про внесення змін до Бюджетного кодексу України (<a href="http://w1.c1.rada.gov.ua/pls/zweb2/webproc4_1?pf3511=66854">2144</a>). За таке рішення проголосували 282 народних депутатів, проти – 61, утримались – 39, не голосував – 21 парламентар.</p>
      <p>Також Mind <a href="https://mind.ua/news/20204127-proekt-byudzhetu-2020-mae-zmenshiti-kilkist-borgiv-goncharuk">писав</a>, що проєкт бюджету-2020 має зменшити кількість боргів. Загальний безпековий бюджет має скласти 93 млрд грн, а на обслуговування потреб інфраструктури буде передбачено 73,7 млрд грн.</p>
      <p>Mind <a href="https://mind.ua/news/20204096-uryad-proponue-vr-zbilshiti-vidatki-byudzhetu-2020-na-15-mlrd-grn">повідомляв</a>, що уряд пропонує ВР збільшити видатки бюджету-2020 на 15 млрд грн. У першу чергу йдеться про збільшення фінансування сфер освіти, медицини та соціальної допомоги громадянам.</p>
      <p>Крім того <a href="https://mind.ua/news/20204091-uryad-proponue-peredbachiti-v-byudzheti-2020-tri-instrumenti-pidtrimki-socialnih-program-markarova">повідомлялося</a>, що у бюджеті в бюджеті-2020 пропонується передбачити три інструменти підтримки соціальних програм. На ДФРР  – близько 7,4 млрд грн, а на соцекономрозвиток – близько 2 млрд грн.</p>
      <related>
        <h4>Також читайте</h4>
        <a href="https://mind.ua/news/20204476-prognozni-dohodi-byudzhetu-2020-do-drugogo-chitannya-zrosli-na-blizko-14-mlrd-grn-a-vidatki-na-10-m"/>
        <a href="https://mind.ua/news/20204466-rada-uhvalila-byudzhet-2020-u-drugomu-chitanni-ta-v-cilomu"/>
        <a href="https://mind.ua/news/20204458-deputat-slugi-narodu-skorohod-zayavila-pro-tisk-na-yiyi-rodinu-cherez-vidmovu-golosuvati-za-rinok-zeml"/>
      </related>
    </article>
  </body>
</html>