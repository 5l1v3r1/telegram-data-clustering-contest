<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/netflix-v-poljski-nemilosti-so-spreminjali-zgodovinska-dejstva-248148"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T16:20:00+00:00"/>
    <meta property="og:title" content="Netflix v poljski nemilosti, so spreminjali zgodovinska dejstva?"/>
    <meta property="og:description" content="The Devil Next Door (Hudič v soseski) je dvignil veliko prahu na Poljskem, kjer vztrajajo, da miniserija prikazuje neresnična dejstva. Kot opozarja premier Mateusz Morawiecki, so na zemljevidu v Net..."/>
  </head>
  <body>
    <article>
      <h1>Netflix v poljski nemilosti, so spreminjali zgodovinska dejstva?</h1>
      <h2>Ponudnik pretočnih vsebin se je znašel na udaru kritik. Dokumentarni film naj bi spreminjal zgodovinska dejstva.</h2>
      <address><time datetime="2019-11-14T16:20:00+00:00">14 Nov 2019, 16:20</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1630821.jpg"/>
          <figcaption>Zagovarjal se je, da je bil tudi sam žrtev nacistov.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630822.jpg"/>
          <figcaption>Miniserija predstavlja zgodbo in obsodbo stražnika zloglasnega taborišča.</figcaption>
        </figure>
      </slideshow>
      <p>The Devil Next Door (Hudič v soseski) je dvignil veliko prahu na Poljskem, kjer vztrajajo, da miniserija prikazuje neresnična dejstva. Kot opozarja premier <b>Mateusz Morawiecki</b>, so na zemljevidu v Netflixovem novem izdelku koncentracijska taborišča označena znotraj današnjih poljskih meja, kar po njegovem Poljsko prikazuje kot odgovorno za nacistične zločine med drugo svetovno vojno in zanemarja dejstvo, da so Nemci 1939. okupirali državo.</p>
      <figure>
        <img src="https://www.slovenskenovice.si/images/slike/2019/11/12/1630822.jpg"/>
        <figcaption>Miniserija predstavlja zgodbo in obsodbo stražnika zloglasnega taborišča.</figcaption>
      </figure>
      <p>Morawiecki je zato naslovil jezno pismo na izvršnega direktorja družbe, ki ponuja filmske in televizijske vsebine, <b>Reeda Hastingsa</b> in poudaril, da sta spoštovanje spomina in ohranjanje resnice o krvavi vojni in holokavstu ključnega pomena. Netflix je obtožil preoblikovanja zgodovine, pismu pa je priložil zemljevid Evrope iz leta 1942 in pretresljivo izpoved <b>Witolda Pilckega</b>, ki ga je doletel grozoviti Auschwitz, po uspešnem pobegu iz taborišča pa je pisal o strahotnih izkušnjah. Nemci so v svojih taboriščih pomorili več milijonov ljudi, največ Judov, tudi poljskih, številne rane pa se v poljski družbi po drugi svetovni vojni še niso zacelile, po mnenju politike tudi zaradi izkrivljanja zgodovinskih dejstev.</p>
      <blockquote>Poljski premier je pismu priložil zemljevid Evrope.</blockquote>
      <p>Sporna petdelna serija predstavlja zgodbo Ukrajinca <b>Johna Demjanjuka</b>, najprej domnevnega interniranca taborišča Sobibor, potem pa zloglasnega stražnika, in njegovo obsodbo; med sojenjem se je zagovarjal, da so ga nacisti prisilili v grozodejstva, a je po dokaznem gradivu tožilstva v smrt pospremil več tisoč Judov. Predstavniki Netflixa so za Reuters povedali, da se zavedajo kritik, uperjenih proti dokumentarni seriji, ni pa znano, ali bodo Poljaki pozvali k bojkotu serije in zahtevali umik vsebine. </p>
    </article>
  </body>
</html>