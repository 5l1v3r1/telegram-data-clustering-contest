<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/naravnost-pred-tovornjak-248097"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="Naravnost pred tovornjak"/>
    <meta property="og:description" content="LJUBLJANA – Štajerska avtocesta voznikom, ki potujejo v Ljubljano, vsako jutro, tudi ko v prometu ni posebnosti, povzroča sive lase zaradi zastojev, včeraj pa je bilo zaradi prometne nesreče š..."/>
  </head>
  <body>
    <article>
      <h1>Naravnost pred tovornjak</h1>
      <h2>Zaradi nesreče na štajerski avtocesti včeraj zjutraj večkilometrski zastoj. Udeleženi so bili tovorno in dve osebni vozili, povzročiteljica se je lažje ranila.</h2>
      <address><time datetime="2019-11-14T16:30:00+00:00">14 Nov 2019, 16:30</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/476731.jpg"/>
          <figcaption>Na štajerski avtocesti pred Ljubljano so skoraj vsako jutro dolgi zastoji. FOTO: Voranc Vogel</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1631444.jpg"/>
          <figcaption>Po trku s tovornjakom je avto zaneslo in je trčil v avto, ki je pripeljal po prehitevalnem pasu. Fotografija je simbolična. FOTO: Guliver/getty Images</figcaption>
        </figure>
      </slideshow>
      <p>LJUBLJANA – Štajerska avtocesta voznikom, ki potujejo v Ljubljano, vsako jutro, tudi ko v prometu ni posebnosti, povzroča sive lase zaradi zastojev, včeraj pa je bilo zaradi prometne nesreče še posebno hudo. Ker je bila avtocesta zaradi odstranjevanja posledic prometne nesreče v bližini izvoza Šentjakob dobro uro zaprta, je tam nastal večkilometrski zastoj.</p>
      <figure>
        <img src="https://www.slovenskenovice.si/images/slike/2019/11/12/1631444.jpg"/>
        <figcaption>Po trku s tovornjakom je avto zaneslo in je trčil v avto, ki je pripeljal po prehitevalnem pasu. Fotografija je simbolična. FOTO: Guliver/getty Images</figcaption>
      </figure>
      <p>Kot je pojasnila<b> Aleksandra Golec</b>, ki na PU Ljubljana skrbi za stike z javnostjo, je nesrečo povzročila voznica avtomobila, ki se ni pravilno vključevala na avtocesto. »Voznica je zapeljala tik pred tovorno vozilo in voznik tovornjaka se trčenju ni mogel izogniti. Trčil je v zadnji levi rob avtomobila, da ga je zaneslo in je trčil v drug avto, ki je takrat pravilno pripeljal po prehitevalnem pasu,« je zapisala Golčeva in dodala, da se je voznica v dogodku lažje ranila, preostali udeleženci pa telesnih poškodb niso utrpeli. Zaradi nepravilnega vključevanja na cesto se je prometna nesreča zgodila že dan prej v Kopru.<br/><br/>»Ko se je 32-letna ženska, ki začasno biva v Kopru, vključevala na cesto, je izsilila prednost pred 40-letnim voznikom registriranega električnega skuterja,« je dogodek opisala tiskovna predstavnica PU Koper <b>Anita Leskovec</b> in dodala, da voznik skuterja ni imel veljavnega vozniškega dovoljenja, zato so mu prevozno sredstvo zasegli, 32-letni voznici pa izdali plačilni nalog.</p>
      <blockquote>Voznica je zapeljala tik pred tovorno vozilo, voznik tovornjaka se trčenju ni mogel izogniti.</blockquote>
      <p>Huje jo je odnesel 21-letnik, ki je prometno nesrečo povzročil na cesti med Mokronogom in Trebnjem, natančneje v naselju Puščava. Kot so med ogledom kraja nesreče ugotovili policisti, je 21-letni voznik nenadoma zapeljal levo in trčil v avto, ki ga je iz nasprotne smeri pravilno pripeljal 42-letni voznik. Oba sta se ranila, reševalci so ju odpeljali v bolnišnico; izkazalo se je, da je povzročitelj utrpel hude telesne poškodbe, 42-letnik pa je bil lažje ranjen.<br/> </p>
    </article>
  </body>
</html>