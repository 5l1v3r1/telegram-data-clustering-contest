<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/ochromena-doprava-obavy-z-nasili-zivot-v-hongkongu-dal-komplikuji-demonstrace-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T16:41:00+00:00"/>
    <meta property="og:title" content="Ochromená doprava, obavy z násilí. Život v Hongkongu dál komplikují demonstrace"/>
    <meta property="og:description" content="Čtvrtým dnem paralyzují protivládní demonstrace život v Hongkongu. Kvůli ochromené dopravě i obavám z násilností dnes úřady až do konce týdne zrušily výuku na všech školách, informovala agentura Reuters. V ulicích pokračují střety radikálních demonstrantů s policií. Čínský prezident Si Ťin-pching se dnes postavil za hongkongskou správkyni Carrie Lamovou a řekl, že nejdůležitější úkol v Hongkongu je zastavit tamní násilí. Zdravotnické zdroje z Hongkongu dnes informovaly o druhé oběti. Těžká zranění v minulých dnech utrpěli tři lidé."/>
  </head>
  <body>
    <article>
      <h1>Ochromená doprava, obavy z násilí. Život v Hongkongu dál komplikují demonstrace</h1>
      <address><time datetime="2019-11-14T16:41:00+00:00">14 Nov 2019, 16:41</time> by <a rel="author">ČTK</a></address>
      <p>List Global Times, který vydává čínská komunistická strana, na twitteru uvedl, že hongkongská vláda pravděpodobně vyhlásí v Hongkongu na víkend zákaz vycházení. Deník následně příspěvek zase smazal.</p>
      <figure>
        <img src="https://g.denik.cz/1/a4/demonstrace-ochromily-hongkong-skoly-jsou-zavrene_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/demonstrace-ochromily-hongkong-skoly-jsou-zavrene-20191113.html">Zavřené školy i obchody. Demonstrace dál paralyzují život v Hongkongu Přečíst článek ›</a>
      </aside>
      <p>Si Ťin-pching, který je nyní v Brazílii, řekl, že Čína nadále s rozhodností podporuje Lamovou. Dodal, že je Čína proti cizímu vměšování do záležitostí Hongkongu a že její odhodlání udržet režim jedna země, dva systémy je neochvějné. Reuters píše, že Čína má v Hongkongu posádku 12.000 vojáků, kteří se sice od roku 1997 drží v kasárnách, avšak Peking v minulosti pohrozil, že jakoukoli snahu o získání nezávislosti potlačí.</p>
      <p>Demonstranti, kteří se snaží prosadit v Hongkongu demokratické reformy, dnes znovu zablokovali řadu ulic a uzavřeno zůstalo i několik stanic metra. Stejně jako v uplynulých třech dnech svádějí i dnes někteří protestující bitvy s policisty, na mnoha místech proti nim policie použila slzný plyn. U polytechnické univerzity podle policie na zasahující jednotky někdo střílel šípy a házel z výšky květináče.</p>
      <h3>Zrušená výuka</h3>
      <p>Kvůli demonstracím dnes místní úřady oznámily, že ruší výuku na základních, středních i vysokých školách, a to od pátku do neděle. Dnešní výuku odvolaly už dřív. Kromě obav o bezpečnost žáků citoval školský úřad i problémy s dopravou ve městě.</p>
      <p>Některé univerzity podle Reuters uvedly, že v jejich kampusech se nebude vyučovat až do konce letošního roku. V několika univerzitních areálech se v noci na dnešek zabarikádovaly tisíce studentů v očekávání nových střetů s policisty. Mají připravené zásoby jídla, kameny, cihly a další improvizované zbraně i plynové masky.</p>
      <figure>
        <img src="https://g.denik.cz/1/3f/ctk-v-hongkongu-neustavaji-demonstrace-policie-nasadila-slzny-plyn_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/protesty-v-hongkongu-neustavaji-policie-znovu-pouzila-slzny-plyn-a-vodni-dela-20191112.html">Protesty v Hongkongu neustávají. Policie znovu použila slzný plyn a vodní děla Přečíst článek ›</a>
      </aside>
      <p>Policie tento týden poprvé vstoupila do univerzitních areálů s poukazem na to, že se tato místa stala základnou pro vyzbrojování studentů, kteří jsou hybnou silou demonstrací. Mladí aktivisté na univerzitách podle policie například vyrábějí zápalné bomby, které potom vrhají po policistech.</p>
      <p>Agentura Kjódó píše, že z některých univerzit začali z obav o svou bezpečnost odjíždět zahraniční studenti. Od středy například odcestovalo 370 z asi 1000 tchajwanských studentů. Japonský konzulát oznámil, že pomáhá stovkám Japonců, kteří chtějí učinit totéž.</p>
      <h3>Desítky zraněných, jeden mrtvý</h3>
      <p>Od středy bylo podle úřadů zraněno 86 lidí. Podle nových zpráv zdravotníků dnes zemřel už druhý člověk. Jeden z protestujících skonal na následky zranění, jež utrpěl po pádu z budovy. Druhý mrtvý je sedmdesátiletý muž, o němž média hovoří jako o členovi úklidové čety. Do hlavy ho zasáhla cihla a muž dnes večer v nemocnici zemřel.</p>
      <p>Další údaje hovoří o třech těžce zraněných. V jednom případě je to 21letý student, zasažený ze střelné zbraně z krátké vzdálenosti do břicha, ve druhém 57letý muž, jenž utrpěl popáleniny při hádce s demonstranty, a v posledním 15letý mladík. Je v nemocnici v kritickém stavu, protože byl zasažen do hlavy plechovkou slzného plynu a utrpěl zlomeninu lebky.</p>
      <figure>
        <img src="https://g.denik.cz/1/5e/ctk-policie-postrelila-protestujiciho-v-hongkongu-jimz-zmita-chaos_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/policie-v-hongkongu-strilela-na-demonstranty-mesto-ovladl-chaos-20191111.html">Policie v Hongkongu střílela na demonstranty. Dva lidé jsou v kritickém stavu Přečíst článek ›</a>
      </aside>
      <p>Protesty jsou namířené proti vládě Hongkongu, bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Peking popírá, že do nynějších nepokojů v Hongkongu zasahuje, a naopak obviňuje západní země, třeba Británii a Spojené státy, že je přiživují.</p>
      <p>K požadavkům demonstrantů patří mimo jiné rezignace Lamové. Lamová se dnes sešla s dalšími hongkongskými vysokými představiteli, což vyvolalo spekulace o chystaných nových opatřeních.</p>
    </article>
  </body>
</html>