<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/14/szollosi-gyorgy-fel-sem-vetodott-a-puskas-arena-nevenek-ertekesitese"/>
    <meta property="og:site_name" content="infostart"/>
    <meta property="article:published_time" content="2019-11-14T16:06:00+00:00"/>
    <meta property="og:title" content="Szöllősi György: fel sem vetődött a Puskás Aréna nevének értékesítése"/>
    <meta property="og:description" content="Puskás Ferenc élete és pályafutása több ponton is szorosan kapcsolódik a Puskás Arénához, amelyet pénteken nyitnak meg és ahol egy múzeumban majd méltó kiállítással emelnek neki emléket – mondta Szöllősi György, az aranycsapat kapitányának életrajzírója, a Nemzeti Sport főszerkesztője."/>
  </head>
  <body>
    <article>
      <h1>Szöllősi György: fel sem vetődött a Puskás Aréna nevének értékesítése</h1>
      <address><time datetime="2019-11-14T16:06:00+00:00">14 Nov 2019, 16:06</time> by <a rel="author">Infostart / InfoRádió - Szabó S. Gergő</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/15/a-nepstadion-helyet-jelzo-zaszloktol-a-puskas-arenaig"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/13/tisztaztak-egy-fontos-kerdest-a-puskas-arenarol"/>
        <a href="https://infostart.hu/eletmod/2019/11/13/elkepeszto-forgalomkorlatozas-lesz-a-puskas-arena-megnyitoja-miatt"/>
        <a href="https://infostart.hu/sport/2019/11/13/lelegzetelallito-dronvideo-keszult-az-uj-puskasrol"/>
        <a href="https://infostart.hu/sport/2019/11/07/itt-a-labda-amellyel-a-puskas-arenat-is-avatjak"/>
      </related>
      <h3>Puskás Ferenc élete és pályafutása több ponton is szorosan kapcsolódik a Puskás Arénához, amelyet pénteken nyitnak meg és ahol egy múzeumban majd méltó kiállítással emelnek neki emléket – mondta Szöllősi György, az aranycsapat kapitányának életrajzírója, a Nemzeti Sport főszerkesztője.</h3>
      <p>Egy pillanatig sem lehetett kérdéses, hogy az új nemzeti stadiont Puskás Ferencről nevezzék el. Szöllősi György arról is beszélt, hogy a stadion története a 19-20. század fordulójára nyúlik vissza.</p>
      <p>"A nemzeti nagy sportpálya álma évszázados álom. Az elmúlt nyolc-kilenc évben, amikor újra napirendre került az építés, egyértelmű volt a politikai szándék: bár értékesíteni lehetne a nevet, mint sok más nagy aréna esetében szokás, a nemzeti stadion esetében nem lesz szó ilyesmiről" – mondta a Puskás Aréna megnyitása kapcsán a futball-legenda örökségének ápolója.</p>
      <p>Szöllősi György felhívta a figyelmet arra, hogy Puskás Ferenc életét végigkísérte a mostani aréna elődje: már sztársportolóként maga is építette a Népstadiont, van róla fotó, ahogy lapátolja a cementet, pakolja a téglákat, Aztán játszott a nyitómeccsen, számos alkalommal vezette csapatkapitányként a kezdőkörbe és győzelemre a válogatottat. Huszonöt évi távollét után, 1981-ben ide is tért vissza, hiszen hazalátogatásakor egy öregfiúk-mérkőzésen lépett pályára. Később szövetségi kapitány is ott volt a pályán, és személyesen volt jelen, amikor 2002. augusztus 21-én egy magyar-spanyol mérkőzésen ünnepélyesen felvette a nevét a stadion. Egy nyitott sportautón vitték körbe az akkor már beteg, a helyszínre a kórházból érkező Puskás Ferencet. Halála után a nagyszabású búcsúceremónia ott kezdődött, a kezdőkörben ravatalozták fel 2006. december 9-én.</p>
      <p>Pénteken a Magyarország-Uruguay mérkőzéssel nyitják meg a régi Népstadion, a későbbi Puskás Ferenc Stadion helyén az új Puskás Arénát. A létesítmény a jövőben még újabb résszel gazdagodik: a tervek szerint jövőre itt nyílik meg a Puskás Múzeum. "Azt ígérjük biztosra, hogy a legmagasabb színvonalú és Puskáshoz leginkább méltó múzeumot fogunk megálmodni és összerakni" – mondta a Nemzeti Sport főszerkesztője.</p>
      <p>
        <i>Nyitókép: Puskás Aréna / Orban Domonkos | #odpictures</i>
      </p>
      <p>
        <b>Kapcsolódó hang</b>
      </p>
      <p>Szöllősi György: Puskás és a stadion</p>
      <figure>
        <audio src="https://infostart.hu/audio/00005/00005182b.mp3"/>
      </figure>
      <p> </p>
    </article>
  </body>
</html>