<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3323798"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-14T16:23:00+00:00"/>
    <meta property="og:title" content="פרסום ראשון: ילדה בת עשר במצב קשה לאחר בדיקת אלרגיה לחלב בשניידר"/>
    <meta property="og:description" content="המקרה הנדיר התרחש בעת שהילדה הגיעה למבחן חשיפה במסגרת מעקב, כשלפתע דיווחה שאינה חשה בטוב. לאחר שטופלה בזריקות ותרופות..."/>
  </head>
  <body>
    <article>
      <h1>פרסום ראשון: ילדה בת עשר במצב קשה לאחר בדיקת אלרגיה לחלב בשניידר</h1>
      <address><time datetime="2019-11-14T16:23:00+00:00">14 Nov 2019, 16:23</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700/1/9/0/3/1903297-46.jpg"/>
        <figcaption>"אירוע רפואי נדיר במיוחד". בית החולים שניידר (צילום: ראובן קסטרו)</figcaption>
      </figure>
      <p>ילדה בת עשר במצב קשה כשהיא מורדמת ומונשמת בבית החולים שניידר לאחר שסבלה מתגובה אלרגית קשה במהלך בדיקת מבחן לאלרגיה לחלב, כך נודע היום (חמישי) לוואלה! NEWS. המקרה הנדיר דווח למשרד הבריאות.</p>
      <p>הילדה, שנמצאת במעקב במכון לאלרגיה ואימונולוגיה עקב תגובות אלרגיות לחלב, הגיעה השבוע לביצוע מבחן חשיפה. במהלכו דיווחה הילדה שאינה חשה בטוב, היא טופלה מידית בזריקות אדרנלין ובשאר תרופות המקובלות לטיפול בתגובה אלרגית, ולמרות זאת איבדה את ההכרה.</p>
      <p>"הצוות הרפואי והסיעודי פעל במקצועיות במהירות והיא הועברה לחדר ההחייאה במחלקה לרפואה דחופה הסמוכה. בהמשך ליחידה לטיפול נמרץ כשהיא מונשמת ומורדמת", נמסר מבית החולים. בשניידר הדגישו כי "תגובה כה חריפה לאלרגיה לחלב ממבחן חשיפה שאינה מגיבה לטיפול מידי באדרנלין היא אירוע רפואי נדיר במיוחד. כמוהו דווחו מקרים בודדים בלבד בספרות העולמית. צוות בית החולים מלווה את הילדה והוריה והיא מקבלת הטיפול הרפואי הטוב והמתקדם ביותר". <mark>עוד נמסר מבית החולים כי במסגרת הפקת לקחים מהמקרה, יופסקו מתן בדיקות המבחן לאלרגיית מזון באופן זמני.</mark></p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3320798">משרד הבריאות לא נערך, ומחסור במזרקי אפיפן מסכן 20 אלף ילדים אלרגים </a>
        <a href="https://healthy.walla.co.il/item/3211742"> מחצית מהמבוגרים שחושבים שהם אלרגיים למזון טועים </a>
        <a href="https://tld.walla.co.il/item/3242677?lm_supplier=16893&amp;lm_bc=18500"> לחצן נייד חדש שיכול להציל את חייכם באירוע לבבי תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/7/6/9/2769752-46.jpg"/>
        <figcaption>נחשפה לחלב - והגיבה באלרגיה חריפה (צילום: ShutterStock )</figcaption>
      </figure>
      <p>יו"ר האיגוד לאלרגיה ואימונולוגיה בישראל ומנהל המכון לאלרגיה ואימונולוגיה בבית החולים בני ציון בחיפה, פרופ' אהרון קסל, הסביר כי "מבחן תגר למזון עלול לגרום לתגובה מסכנת חיים כדוגמת המקרה המצער של הילדה. לכן עליו להיעשות על ידי רופא אלרגולוג מיומן בסביבה בטוחה. לאור זאת, האיגוד לאלרגיה ואימונולוגיה קלינית פרסם קווים מנחים לביצוע תגרים הכוללים הנחיות מתי לבצע תגר ואופן הביצוע".</p>
      <p>עוד אמר יו"ר האיגוד כי "מקרה מצער זה ממחיש את הצורך לשמירת כללי האבחון והטיפול באלרגיה למזון. חשוב לציין שבמדינת ישראל מבוצעים מדי שנה אלפי תגרים למזון על ידי רופאי אלרגיה. ביצוע התגר הוא חלק חשוב ומהותי בתהליך  האבחון של אלרגיה למזון. אני מאחל בריאות שלמה לילדה ובני משפחתה".</p>
      <p>מעמותת יה"ל המסייעת להורים לילדים אלרגיים נמסר: "אנחנו מאחלים רפואה שלמה לילדה. ומקווים ללמוד במהרה את פרטי המקרה על מנת שנוכל להבין טוב יותר מה בדיוק התרחש. עמותת יה"ל תשמח לעמוד לרשות הורי הילדה וללוות אותה בכל מה שנדרש".</p>
      <h3>סיבוכי האלרגיה: קשיי נשימה, איבוד הכרה - ומוות</h3>
      <p>אלרגיה למזון היא תגובת יתר של מערכת החיסון, והיא מוגדרת כתסמונת כשל של מערכת החיסון של הגוף. אלרגיה למזון קיימת בשניים עד 3% מהאוכלוסייה והיא שכיחה בחשיפה למספר מזונות - חלב, ביצים, סויה, בוטנים, משפחת החיטה, משפחת האגוזים, שומשום, דגים, סלרי חרדל ותורמוס.</p>
      <p>התגובה האלרגית החמורה ביותר, המכונה תגובה אנפילקטית, עלולה לגרום לקשיי נשימה חמורים, לאיבוד הכרה ואף למוות. תגובה קשה זו ניתנת לטיפול <a href="https://news.walla.co.il/item/3320798">באמצעות מזרק אפיפן המכיל אדרנלין</a>. הזרקת החומר לירך גורמת להרפיית שרירי הנשימה וכיווץ כלי הדם ומאפשרת מרווח זמן עד לקבלת טיפול בבית החולים. מדובר בפעולה מצילת חיים שיש לבצעה בשטח ובאופן מידי, שכן הידרדרות תופעות האלרגיה למצב של חנק ומוות עשויות להמשך דקות מעטות.</p>
      <figure>
        <img src="https://img.wcdn.co.il/f_auto,w_700/2/9/4/4/2944435-46.jpeg"/>
        <figcaption>המחסור מתמלא רק בימים אלה. מזרק אפיפן</figcaption>
      </figure>
      <p>לפני כשבועיים פורסם בוואלה! NEWS על מחסור מתמשך במזרקי אפיפן אשר העמיד בסכנה כ-20 אלף ילדים אלרגיים. המחסור מתמלא רק בימים אלה, וסיבתו תפעולית. בעקבות המשבר, שחוזר ונשנה מדי תקופה, משרד הבריאות צפוי לאשר לשימוש מוצר נוסף לטיפול בהתקפי אלרגיה חמורים בקרב ילדים. לדברי גורם במשרד, תהליך האישור צפוי לקחת כמה חודשים, ובסופו יעמוד בפני ההורים היצע גדול יותר של מוצרים, ובכך יקטן הסיכוי למחסור בשוק כמו זה המתקיים כיום, ומדי תקופה בשנים האחרונות.</p>
      <p>(עדכון ראשון: 14:26)</p>
    </article>
  </body>
</html>