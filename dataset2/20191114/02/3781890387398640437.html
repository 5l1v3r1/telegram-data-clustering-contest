<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741537"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T02:27:00+00:00"/>
    <meta property="og:title" content="'ผอ.กศน.'อ้างมืดขับรถชน'คนขี่จยย.'พ่วงข้างดับคาที่ "/>
    <meta property="og:description" content="อุบัติเหตุดับคาที่อีกแล้ว! ชายวัย 50 ปีขี่จยย.พ่วงข้างไปทุ่งนา ถูกรถยนต์ชนกระดูกคอหักเสียชีวิต เผยคนขับคู่กรณีเป็น ผอ.กศน. อ้างถนนมืดมองไม่เห็น ระยะประชิดพุ่งชนอย่างจัง"/>
  </head>
  <body>
    <article>
      <h1>'ผอ.กศน.'อ้างมืดขับรถชน'คนขี่จยย.'พ่วงข้างดับคาที่ </h1>
      <address>
        <time datetime="2019-11-14T02:27:00+00:00">14 Nov 2019, 02:27</time>
      </address>
      <figure>
        <img src="https://www.dailynews.co.th/admin/upload/20191114/news_qzTFBQLyAS092034_533.jpg?v=20191114142"/>
      </figure>
      <p>
        <b>อุบัติเหตุดับคาที่อีกแล้ว! ชายวัย 50 ปีขี่จยย.พ่วงข้างไปทุ่งนา ถูกรถยนต์ชนกระดูกคอหักเสียชีวิต เผยคนขับคู่กรณีเป็น ผอ.กศน. อ้างถนนมืดมองไม่เห็น ระยะประชิดพุ่งชนอย่างจัง</b>
      </p>
      <p>เมื่อกลางดึกของวันที่ 13 พ.ย.ที่ผ่านมา ร.ต.อ.ณภัทร สุทธิธนากูล รอง สว.สอบสวน สภ. นางรอง อ.นางรอง จ.บุรีรัมย์ รับแแจ้งมีอุบัติเหตุรถชนกันและผู้เสียชีวิตในที่เกิดเหตุ จึงรุดไปตรวจสอบ พร้อมแพทย์เวร รพ.นางรอง และเจ้าหน้าที่กู้ภัยสยามรวมใจปูอินทร์นางรอง โดยที่เกิดเหตุอยู่บริเวณกม.ที่ 44 ถนนสายนางรอง-บุรีรัมย์มุ่งหน้าเข้า จ.บุรีรัมย์ พบรถยนต์อีซูซุสีเทา ทะเบียน กฉ 4527 บุรีรัมย์ สภาพหน้ารถพังยับเยิน จอดอยู่ริมถนน ใกล้กันพบรถจักรยานยนต์พ่วงข้างสภาพพังรถบิดเบี้ยว มีผู้เสียชีวิตนอนอยู่ริมทาง ทราบชื่อคือ นายสุนทร สังข์หอย อายุ 50 ปี อยู่บ้านเลขที่ 8 หมู่ 10 ต.หนองปล่องอ.ชำนิ จ.บุรีรัมย์ แพทย์เวรรพ.นางรอง ชันสูตรพบว่ากระดูกคอหัก</p>
      <figure>
        <img src="https://www.dailynews.co.th/admin/upload/20191114/news_xRJalicBNy092021_533.jpg?v=20191114142?v=1352"/>
      </figure>
      <p> <br/>จากการสอบถาม นางลำพอง สังข์หอย อายุ 70 ปี ผู้เป็นแม่ของผู้เสียชีวิต เปิดเผยว่า ลูกชายขี่รถจักรยานยนต์พ่วงข้างออกมาดูรถเกี่ยวข้าวที่นา ซึ่งอยู่อีกหมู่บ้านหนึ่ง คาดว่าคงจะรอเกี่ยวข้าวเสร็จ และกลับบ้านช่วงกลางดึก ก่อนจะมาเกิดอุบัติเหตุดังกล่าว<br/> <br/>ด้านนายทรงชัย ลิ้มตระกูล อายุ 45 ปี ผอ.กศน.อ.นางรอง จ.บุรีรัมย์ คนขับรถยนต์ เปิดเผยว่า ตนทำงานที่ อ.นางรอง และจะขับรถกลับบ้าน ที่ อ.เมืองบุรีรัมย์ เป็นประจำ วันเกิดเหตุขณะขับรถจาก อ.นางรอง มุ่งหน้ากลับบ้านถนนมืดมาก ไม่เห็นว่ามีรถอะไรอยู่ด้านหน้า กระทั่งขับเข้ามาใกล้รถจักรยานยนต์พ่วงข้างไม่มีไฟท้าย ได้ขี่พุ่งเข้ามาจากทางจนมาอยู่กลางถนน พอถึงระยะประชิดรถตนก็พุ่งชนเข้าอย่างจัง หากตนหักรถออกเลนขวา ก็มีรถยนต์คันอื่นวิ่งตามมา ซึ่งอาจเป็นอันตรายขึ้นอีก<br/> <br/>อย่างไรก็ตาม เบื้องต้นเจ้าหน้าที่ตำรวจจะตรวจสอบรายละเอียดและข้อเท็จจริงของอุบัติเหตุครั้งนี้ต่อไปก่อนดำเนินคดีตามกฎหมาย.</p>
      <figure>
        <img src="https://www.dailynews.co.th/admin/upload/20191114/news_UvXzsqKIaj092022_533.jpg?v=20191114142?v=4729"/>
      </figure>
      <figure>
        <img src="https://www.dailynews.co.th/admin/upload/20191114/news_mKAzazNgrC092021_533.jpg?v=20191114142?v=5905"/>
      </figure>
    </article>
  </body>
</html>