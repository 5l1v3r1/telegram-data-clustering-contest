<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kizarta-az-erkelyre-anyukajat-a-keteves-gyerek/186552"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T02:10:00+00:00"/>
    <meta property="og:title" content="Kizárta az erkélyre anyukáját a kétéves gyerek"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kizárta az erkélyre anyukáját a kétéves gyerek</mark>
      </h1>
      <address><time datetime="2019-11-14T02:10:00+00:00">14 Nov 2019, 02:10</time> by <a rel="author">Bors</a></address>
      <p>
        <b>Micsoda kis gézengúz! Aligha készakarva, de a kétéves kisgyerek nemcsak az édesanyjára, hanem az egész tízemeletes háztömbre ráhozta a szívbajt. </b>
        <b>Micsoda kis gézengúz! Aligha készakarva, de a kétéves kisgyerek nemcsak az édesanyjára, hanem az egész tízemeletes háztömbre ráhozta a szívbajt.</b>
      </p>
      <p>A saját kétéves gyermeke zárta ki a panellakásuk hetedik emeleten lévő erkélyére kedden este az édesanyját, aki kétségbeesésében a tűzoltóktól kért segítséget. Úgy tudjuk, az anyuka telefonálni ment a balkonra.</p>
      <figure>
        <img src="http://media.borsonline.hu/cikk/20/192138/gallery-picture/645w/2022942_75282352-55251206621243756-4551948177300783104-n.jpg"/>
        <figcaption>A tűzoltók feljutottak az erkélyre, és megoldották a vészhelyzetet</figcaption>
      </figure>
      <p>Első olvasatra talán megmosolyogtató a nyíregyházi eset, de rengeteg tanulsággal szolgálhat a kisgyermekes szülők részére. Ugyan a kis kalandot szerencsére mindenki épségben megúszta, de a katasztrófavédőknek mégiscsak versenyt kellett futniuk az idővel, hiszen amíg az anyuka tehetetlenül várt a segítségre az erkélyen, addig bölcsödés gyermeke rengeteg veszélyes dolgot csinálhatott volna a lakásban.</p>
      <p>– A nyíregyházi hivatásos tűzoltók úgynevezett gépezetes tolólétra segítségével jutottak fel az erkélyre, ahol kéziszerszámok segítségével kinyitották az erkélyajtót, és bejutottak a lakásba – mondta a Borsnak Dudás Szilvia, a Szabolcs-Szatmár-Bereg Megyei Katasztrófavédelmi Igazgatóság szóvivője.</p>
      <p>Lapunk információi szerint a rendőrök is kiszálltak a helyszínre, de rájuk végül nem volt szükség, így eljárást sem indítottak. Úgy tudjuk, hogy az ijedtségen kívül nagyobb baj nem történt. A gyermek tegnap délelőtt már bölcsibe is mehetett.</p>
      <figure>
        <img src="http://media.borsonline.hu/cikk/20/192138/gallery-picture/645w/2022944_shutterstock-1188898999.jpg"/>
        <figcaption>A kétéves gyermek valószínűleg belecsimpaszkodott a kilincsbe, így fordította zárt irányba (képünk illusztráció) © shutterstock</figcaption>
      </figure>
      <p><b>– Csak arra lettünk figyelmesek, hogy tűzoltók sürgölődnek a házunk alatt, ugyanakkor sehonnan nem jött füst. Csodálkoztunk is, hogy mi végre ez a nagy készülődés. Amikor már az emelőkosár emelkedett a ház felé, akkor vettük észre a fiatal anyukát, aki az erkélyéről integetett</b> – mondta a Borsnak az egyik szemtanú.</p>
      <p>Megkeresésünkre egy gyermekbiztonsági szakértő leszögezte: egy teljesen egyszerű gyermekzárral könnyedén elkerülhetőek a hasonló helyzetek.</p>
      <p>– Egy teljesen hétköznapi ajtóról lehetett szó, a kicsi a vízszintes állapotban lévő kilincset arra rácsimpaszkodva állíthatta át függőlegessé. Tehát bezárta. A tapasztalat szerint egy kétéves gyermek ezt már gond nélkül véghez tudja vinni – magyarázta Sommer Ágnes.</p>
      <p>– Az általunk is forgalmazott erkélyajtóra szerelhető gyermekzár fixálja az adott beállítást, így a gyerek a nyitott állapotot biztosan nem tudta volna zárttá tenni – tette hozzá a szakértő.</p>
      <blockquote><b>Kicsukták a nagymamát is</b> <br/>Idén márciusban az egyik nagyszülőjét zárta ki a hetedikre egy16 hónapos gyerek Nyíregyházán. A tűzoltók először a szomszéd lakásba mentek fel, de onnan nem tudtak segíteni, így egy tolólétrával jutottak fel az erkélyre, ahonnan könnyen bejutottak a lakásba. Szintén idén Pécsett egy kétéves kislány apukája riasztotta a tűzoltókat, hogy a gyereke egyedül maradt a lakásban, miután kizárta az erkélyre a nagymamát. A segítség még időben érkezett, de könnyen baleset történhetett volna, mert a tűzhelyen közben főtt az ebéd, de szerencsére nem esett baja a gyereknek.</blockquote>
    </article>
  </body>
</html>