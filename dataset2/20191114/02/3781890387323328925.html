<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741541"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T02:49:00+00:00"/>
    <meta property="og:title" content="'ไอด้า'นางฟ้าหมาข้างถนน ไปกลับรร.แวะให้ข้าวให้น้ำ"/>
    <meta property="og:description" content="สาวน้อย ป.4 'น้องไอด้า' นางฟ้าตัวน้อยของหมาพเนจรข้างถนน ไปกลับโรงเรียนคอยแวะให้ข้าว น้ำ น้องหมาขาหัก นอนข้างถนน รอคนใจบุญรับไปเลี้ยงดู"/>
  </head>
  <body>
    <article>
      <h1>'ไอด้า'นางฟ้าหมาข้างถนน ไปกลับรร.แวะให้ข้าวให้น้ำ</h1>
      <address>
        <time datetime="2019-11-14T02:49:00+00:00">14 Nov 2019, 02:49</time>
      </address>
      <p>
        <b>สาวน้อย ป.4 "น้องไอด้า" นางฟ้าตัวน้อยของหมาพเนจรข้างถนน ไปกลับโรงเรียนคอยแวะให้ข้าว น้ำ น้องหมาขาหัก นอนข้างถนน รอคนใจบุญรับไปเลี้ยงดู</b>
      </p>
      <p>เมื่อวันที่ 14 พ.ย. 62 ผู้สื่อข่าวรายงานเดินทางไปตรวจสอบที่ริมถนนชลประทานสายบ้านนาท่อม หมู่ 2 ต.ท่ายาง อ.ทุ่งใหญ่ จ.นครศรีธรรมราช หลังรับแจ้งมีเด็กสาวใจบุญนำอาหารมาให้สุนัขจรที่ได้รับบาดเจ็บนอนข้างถนนเป็นประจำ โดยพบ ด.ญ.ขวัญชนก อินทุ่ม หรือ น้องไอด้า อายุ 10 ปี นักเรียนชั้น ป.4 โรงเรียนอนุบาลไกรแก้ว ต.ท่ายาง อ.ทุ่งใหญ่ กำลังให้อาหารและน้ำกับสุนัขจรจัดที่นอนได้รับบาดเจ็บ ขาหัก คาดว่ามาจากการถูกรถชนนอนอยู่ริมถนนหลายวันแล้ว  <br/><br/>จากการสอบถาม ด.ญ.ขวัญชนก ทราบว่า ในทุกเช้าและเย็น น้องไอด้า จะเดินทางผ่านบริเวณดังกล่าวไปกลับโรงเรียนทางนี้ ด้วยความสงสาร และมีน้ำใจจึงขอคุณแม่ช่วยจอดรถแวะให้ข้าว น้ำน้องหมาทุกๆ วัน ทำมาแล้ว 1 สัปดาห์จนเป็นภาพประทับใจในความรักเพื่อนร่วมโลกที่มิอาจเลือกเกิดได้ <br/><br/>ทั้งนี้ ได้มีผู้ถ่ายภาพประทับใจนำไปเผยแพร่ในโลกโซเชียล จึงทำให้มีผู้คนเสนอตัวจะทำที่เพิงพัก กันแดด ฝน ให้กับน้องหมาได้หลบอาศัยหลับนอน ถือว่าเป็นเรื่องดีที่เกิดขึ้นในสังคม ในเวลาเดียวกันได้มีสาวใหญ่น้ำใจงามเจ้าของธุรกิจรถยกขออาสานำน้องหมาไปเลี้ยงที่บ้าน ขณะนี้อยู่ระหว่างการประสานหาคนมาช่วยเหลือจับน้องหมาไปดูแลรักษาต่อไป.</p>
    </article>
  </body>
</html>