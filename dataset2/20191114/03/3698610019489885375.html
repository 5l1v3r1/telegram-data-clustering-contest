<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/tramp-ne-divivsya-publichni-sluhannya-pro-sebe-oskilki-vvazhaye-scho-dosit-zvitu-329593_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T03:21:00+00:00"/>
    <meta property="og:title" content="Трамп не дивився публічні слухання про себе, оскільки вважає, що досить звіту"/>
    <meta property="og:description" content="Перший день публічних слухань щодо імпічменту викликав бурхливу реакцію в американському суспільстві"/>
  </head>
  <body>
    <article>
      <h1>Трамп не дивився публічні слухання про себе, оскільки вважає, що досить звіту</h1>
      <h2>Перший день публічних слухань щодо імпічменту викликав бурхливу реакцію в американському суспільстві</h2>
      <address>
        <time datetime="2019-11-14T03:21:00+00:00">14 Nov 2019, 03:21</time>
      </address>
      <p>Президент США Дональд Трамп не наважився подивитися по телевізору слухання щодо свого імпічменту. Трамп, який <a href="https://dt.ua/WORLD/tramp-opublikuye-na-comu-tizhni-rozshifrovku-rozmovi-z-zelenskim-329314_.html"><b>зібрався опублікувати стенограму своєї першої телефонної розмови з Зеленським</b></a>, знаходився в Овальному кабінеті на нарадах, а не дивився публічні слухання з імпічменту, повідомила в середу прес-секретар Білого дому Стефані Грішем.</p>
      <p>"Він в Овальному кабінеті на нарадах. Не дивиться. Він працює", - повідомила Грішем журналістам після зустрічі з президентом.</p>
      <p>Як відзначає агентство Associated Press, сам Трамп заявив журналістам під час зустрічі з турецьким президентом Реджепом Тайіпом Ердоганом, що він "занадто зайнятий для того, щоб стежити за першими відкритими слуханнями, проте впевнений, що отримає звіт про слуханнях, які він називає "полюванням на відьом".</p>
      <p>Перший день публічних слухань щодо імпічменту викликав бурхливі обговорення в американському суспільстві. Як і передбачалося, республіканці і співчуваючі вважають слухання марною тратою часу, яка ні до чого не призведе, а демократи і їх прихильники впевнені, що свідчення обох свідків підтверджують, що Трамп зловживав владою свого офісу заради власної політичної вигоди. У центрі уваги, переважно, Україна та її президент Зеленський.</p>
      <p>Систематизуючи вимовлене в перший день слухань <a href="https://www.washingtonpost.com/politics/2019/11/13/early-takeaways-bill-taylors-george-kents-impeachment-testimony/">Washington Post</a> повідомляє, що у своїй заяві заступник помічника держсекретаря Джордж Кент сказав:</p>
      <p>"Було несподівано і вкрай неприємно спостерігати, як деякі американці, зокрема ті, хто об'єднався з корумпованими українцями в гонитві за приватними програмами, почали напади на відданих державних службовців, що просувають інтереси США в Україні. На мою думку, ці напади підірвали національні інтереси США та України та нанесли шкоду нашим важливим двостороннім відносинам".</p>
      <p>Тимчасовий повірений у справах США в Україні Білл Тейлор повторив цю думку, вказавши на "злісну історію про викривачів, пана Джуліані, побічні канали, послуги за послугу, корупцію і втручання у вибори. У цій історії Україна - просто об'єкт".</p>
      <p>Однак Тейлор спробував підкреслити, як це зробив Кент: "Але є й інша українська історія - позитивна. У цій другій історії Україна є суб'єктом". Це було основною ниткою в показаннях професійних чиновників: люди не вважають Україну просто пішаком, а швидше життєво важливим партнером.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>Конгресмени вже допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, колишнього радника Трампа з питань Росії Фіону Гілл, співробітників Держдепартаменту Джорджа Кента і Філіпа Рікера, голову представництва США в ЄС Гордона Сондланда, співробітника Ради безпеки Олександра Віндмана, а також заступника держсекретаря Девіда Гейла. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>