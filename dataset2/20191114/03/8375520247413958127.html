<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/zaareshtovaniy-v-okupovanomu-krimu-aktivist-prihodko-zvernuvsya-do-zelenskogo-639800.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T03:25:36+00:00"/>
    <meta property="og:title" content="Заарештований в окупованому Криму активіст Приходько звернувся до Зеленського"/>
    <meta property="og:description" content="«На вас дивляться всі політв'язні Криму», звернувся до президента кримський активіст"/>
  </head>
  <body>
    <article>
      <h1>Заарештований в окупованому Криму активіст Приходько звернувся до Зеленського</h1>
      <address>
        <time datetime="2019-11-14T03:25:36+00:00">14 Nov 2019, 03:25</time>
      </address>
      <h4>«На вас дивляться всі політв'язні Криму», звернувся до президента кримський активіст</h4>
      <p>Заарештований в окупованому Криму за обвинуваченням у підготовці теракту український активіст Олег Приходько звернувся із СІЗО до українського народу і президента Володимира Зеленського.</p>
      <p>Текст звернення активіста опублікувало видання <a href="https://lb.ua/news/2019/11/13/442161_arestovanniy_krimu_aktivist.html">LB.ua.</a></p>
      <p>«Я вже бачу, що нас, політв'язнів, підтримує наша рідна країна. За це я ще більше пишаюся нашою нацією. Із великою повагою звертаюся до нашого президента Володимира Зеленського. На вас дивляться всі політв'язні Криму. Наші страждання не повинні бути марними, тому на коліна – тільки перед Богом! Не повинна наша нація перетворитися на продажних манкуртів», – написав Приходько.</p>
      <p>Активіст підкреслив, що окупанти обвинувачують його в тероризмі, але насправді російські силовики звернули на нього увагу через проукраїнську позицію.</p>
      <p>«Мене обвинувачують у тероризмі. За те, що я захищав в окупованому Криму честь і гідність нашого український прапора! Ми не перші й не останні, хто продовжує боротьбу за існування нашої ідентичності, нашої нації. Від Запорізької Січі до Карпат, наші батьки воювали за своє існування. Дух Степана Бандери в наших серцях!», – заявив він.</p>
      <p>Наприкінці жовтня «суд» в окупованому Криму проігнорував апеляційну скаргу на арешт українця Олега Приходька, <a href="https://glavcom.ua/news/sud-okupantiv-zalishiv-krimskogo-aktivista-prihodka-za-gratami-636818.html">залишивши його під вартою до 10 грудня 2019 року.</a></p>
      <p>Прокуратура АР Крим у зв'язку з арештом Приходько розпочала кримінальне провадження за ч. 1 ст. 146 Кримінального кодексу України (незаконне позбавлення волі).</p>
      <p>Уповноважена Верховної Ради з прав людини Людмила <a href="https://glavcom.ua/country/society/denisova-poobicyala-kontrolyuvati-doderzhannya-prav-politvyaznya-prihodka-636005.html">Денісова контролюватиме додержання прав кримського активіста Олега Приходька</a> під час проведення окупантами слідства.</p>
      <p>Денісова нагадала, що Приходька обвинуватили у діях, яких він не скоював. Йому <a href="https://glavcom.ua/country/society/fsb-rosiji-visunula-krimskomu-aktivistu-prihodku-zvinuvachennya-u-terorizmi-635968.html">інкримінують підготовку до теракту</a>, а також незаконне виготовлення вибухівки.</p>
      <p>Ранішу український омбудсмен Людмила Денісова звернулася до російської колеги Тетяни Москалькової через те, що <a href="https://glavcom.ua/country/health/denisova-prosit-ombudsmena-rf-zabezpechiti-prihodka-likami-ta-okulyarami-633670.html">кримському активісту Олегу Приходьку не віддають ліки та окуляри, які йому передали родичі.</a></p>
      <p>Нагадаємо, у середині жовтня заарештованому в анексованому Криму проукраїнському активісту Олегу Приходьку <a href="https://glavcom.ua/news/areshtovanomu-v-okupovanomu-krimu-aktivistu-prihodku-vdalosya-peredati-liki-632788.html">рідні передали необхідні йому ліки.</a></p>
      <p>Про <a href="https://glavcom.ua/news/okupanti-zatrimali-v-krimu-ukrajinskogo-aktivista-ta-yogo-druzhinu-631554.html">затримання проукраїнського активіста в Криму Олега Приходька</a>вранці 10 жовтня повідомив український політик з Євпаторії, народний депутат України сьомого скликання Едуард Леонов. Також була затримана дружина активіста Любов Приходько.</p>
      <p><a href="https://glavcom.ua/news/sud-okupantiv-areshtuvav-krimchanina-prihodka-631746.html">Співробітники ФСБ</a> інкримінують Приходьку статті російського кримінального кодексу 223-1 (незаконне виготовлення вибухових речовин) і 205 (терористичний акт). Пізніше стало відомо, що Приходька звинувачують у підготовці підриву будівлі міської адміністрації Сак.</p>
    </article>
  </body>
</html>