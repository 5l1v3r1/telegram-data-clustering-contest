<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/derzhbyudzhet-2020-ta-zemelni-pitannya-poryadok-denniy-verhovnoji-radi-na-14-listopada-639808.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T03:57:17+00:00"/>
    <meta property="og:title" content="Держбюджет-2020 та земельні питання: порядок денний Верховної Ради на 14 листопада"/>
    <meta property="og:description" content="О 12:30 нардепи мають намір перейти до розгляду бюджетних питань"/>
  </head>
  <body>
    <article>
      <h1>Держбюджет-2020 та земельні питання: порядок денний Верховної Ради на 14 листопада</h1>
      <address>
        <time datetime="2019-11-14T03:57:17+00:00">14 Nov 2019, 03:57</time>
      </address>
      <h4>О 12:30 нардепи мають намір перейти до розгляду бюджетних питань</h4>
      <p>Верховна Рада сьогодні планує розглянути законопроєкт про Державний бюджет на наступний рік та ще кілька земельних питань.</p>
      <p>Про це свідчить <a href="https://iportal.rada.gov.ua/meeting/awt/show/7275.html">план роботи </a>на 14 листопада, опублікований на сайті парламенту.</p>
      <p>Вранці депутати вирішать, чи дозволяти використовувати землі оборони для розміщення засобів зв'язку та навігації.</p>
      <p>У порядку денному ще два земельних питання у першому читанні, у тому числі про право іноземців купувати в Україні земельні ділянки несільськогосподарського призначення за межами населених пунктів. Потім два дискусійні законопроекти (та альтернативні) про зміни в оподаткуванні.</p>
      <p>Для включення до порядку денного та прийняття рішення пропонуються основний і альтернативний проєкти змін до Податкового кодексу щодо анбандлінгу.</p>
      <p>У плані роботи низка законопроектів у першому читанні, зокрема щодо оптимізації кримінальної відповідальності суддів за постановлення завідомо неправосудного судового рішення.</p>
      <p>О 12:30 нардепи мають намір перейти до розгляду бюджетних питань. Спочатку - проєкт змін до Бюджетного кодексу у другому читанні, потім - безпосередньо закон про Державний бюджет на 2020 рік.</p>
      <p>У Раді планують включити до порядку денного сесії та розглянути законопроєкти про відтермінування на п’ять років застосування стандарту «Євро-6». </p>
      <p>Також нардепи розглянуть президентський законопроект про демонополізацією спиртової галузі, порушать питання щодо забезпечення прав військовослужбовців Військово-морських сил та Повітряних сил Збройних сил України на отримання статусу учасника бойових дій.</p>
      <p>Парламентарі мають намір внести зміни до Податкового та Бюджетного кодексів у зв'язку із ухваленням за основу законопроєкту про легалізацію видобутку бурштину.</p>
      <p>У плані роботи законопроект про запровадження закритого реєстру педофілів. Також нардепи матимуть нагоду утворити Бюро фінрозслідувань.</p>
      <p>Загалом на розгляд депутатів планують винести понад 40 питань.</p>
      <p>Нагадаємо, 13 листопада <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240 депутатів.</p>
      <p>Як повідомлялося, у середу <a href="https://glavcom.ua/country/society/u-radi-sogodni-zemelniy-den-639571.html">в Раді був «земельний день».</a></p>
      <p>До слова, розгляд проекту держбюджету на 2020 рік у другому читанні <a href="https://glavcom.ua/economics/finances/nardepi-gotuyutsya-rozglyadati-projekt-byudzhetu-2020-do-drugoji-nochi--639727.html">може тривати до другої години ночі</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/economics/finances/byudzhet-2020-v-kartinkah-prezentaciya-premjer-ministra-637822.html">Бюджет-2020 в картинках. Презентація прем’єрміністра</a></b></blockquote>
      <related>
        <a href="https://glavcom.ua/news/zelenskiy-unochi-podyakuvav-pro-slugam-narodu-za-skasuvannya-ekonomichnogo-rabstva-639792.html"/>
        <a href="https://glavcom.ua/news/komitet-radi-rekomenduvav-nardepam-uhvaliti-byudzhet-2020-v-cilomu-639788.html"/>
        <a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html"/>
      </related>
    </article>
  </body>
</html>