<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/a-mentally-unwell-woman-is-kidnapped-from-the-street-and-gang-raped/272433/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-14T03:25:02+00:00"/>
    <meta property="og:title" content="शर्मनाक: मानसिक रूप से अस्वस्थ 38 वर्षीय महिला का सड़क से अपहरण कर गैंगरेप"/>
    <meta property="og:description" content="कोलकाता में मानसिक रूप से अस्वस्थ महिलाओं के लिए बने एक आश्रय गृह की एक महिला का सड़क से अपहरण कर उसके साथ गैंगरेप किया गया।"/>
  </head>
  <body>
    <article>
      <h1>शर्मनाक: मानसिक रूप से अस्वस्थ 38 वर्षीय महिला का सड़क से अपहरण कर गैंगरेप</h1>
      <address><time datetime="2019-11-14T03:25:02+00:00">14 Nov 2019, 03:25</time> by <a rel="author">JKR Staff</a></address>
      <p>कोलकाता में मानसिक रूप से अस्वस्थ महिलाओं के लिए बने एक आश्रय गृह की एक महिला का सड़क से अपहरण कर उसके साथ गैंगरेप किया गया। पुलिस ने बुधवार को यह जानकारी दी। उन्होंने बताया कि घटना तब हुई जब महिला ताला तोड़कर बाहर चली गयी थी। शहर के पंच सायर क्षेत्र में आश्रय गृह के पास की सड़क से 38 वर्षीय महिला को कुछ पुरुष उठाकर जबरन कार में ले गए और सोमवार और मंगलवार की रात उसके साथ बलात्कार किया। महिला के परिजनों ने पुलिस में शिकायत दर्ज कराई है लेकिन अभी तक कोई गिरफ्तार नहीं हुआ है।</p>
      <figure>
        <img src="http://www.jantakareporter.com/wp-content/uploads/2017/10/rape.jpg"/>
        <figcaption>प्रतीकात्मक तस्वीर</figcaption>
      </figure>
      <p>समाचार एजेंसी भाषा की रिपोर्ट के मुताबिक एक पुलिस अधिकारी ने बताया कि, “महिला जब पंच सायर पुलिस थाने की सीमा अंतर्गत अकेले सड़क पर घूम रही थी तभी कुछ लोग महिला को जबरन वाहन के भीतर ले गए। महिला ने आरोप लगाया कि वे लोग उसे एक अज्ञात स्थान पर ले गए और एक खाली जमीन पर बाहर निकालकर वहां बार-बार उससे बलात्कार किया।” इसके बाद महिला को कार के भीतर लाकर पीटा गया और सुबह सोनारपुर के पास एक स्थान पर बाहर निकाल दिया गया।</p>
      <p>पुलिस अधिकारी ने कहा कि कुछ स्थानीय लोगों ने पीड़िता को सुबह देखा और उससे बात करने के बाद उसे टिकट खरीदकर दिया ताकि वह ट्रेन से बालीगंज पहुँच सके। अधिकारी के अनुसार मंगलवार सुबह बालीगंज स्टेशन पहुँचने के बाद महिला गरियाहाट स्थित अपने एक परिजन के घर पहुंची।</p>
      <p>अधिकारी ने बताया कि महिला यह नहीं बता सकी कि उसके साथ कार में कितने लोग थे लेकिन इसकी संभावना है कि आरोपी महिला को जानते थे। जाँच अधिकारी ने कहा, “हमने पीड़िता को चिकित्सकीय परीक्षण के लिए भेज दिया है और क्षेत्र के सीसीटीवी फुटेज की जाँच की जा रही है।”</p>
    </article>
  </body>
</html>