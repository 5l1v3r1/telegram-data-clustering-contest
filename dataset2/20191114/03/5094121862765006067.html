<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/trapi-nas-dluznici-druzstva-prosi-politiky-o-zmeny-zakonu-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T03:04:00+00:00"/>
    <meta property="og:title" content="Trápí nás dlužníci. Bytová družstva prosí politiky o změny zákonů"/>
    <meta property="og:description" content="Společenství vlastníků bytů i bytová družstva doplácejí na neplatiče ze svých řad. Přítrž by tomu mohla přinést novelizace řady zákonů."/>
  </head>
  <body>
    <article>
      <h1>Trápí nás dlužníci. Bytová družstva prosí politiky o změny zákonů</h1>
      <address><time datetime="2019-11-14T03:04:00+00:00">14 Nov 2019, 03:04</time> by <a rel="author">Jiří Janda</a></address>
      <p>Šanci na zlepšení podmínek členů bytových družstev a společenství vlastníků jednotek, kteří doplácejí na neplatiče z řad svých sousedů, vidí zástupci Svazu českých a moravských bytových družstev (SČMBD). Často za ně totiž musí zaplatit jejich dluhy, pokud nechtějí, aby dodavatelé třeba celému domu vypnuli přívod tepla nebo vody.</p>
      <h3>Desetitisíce podpisů</h3>
      <p>Větší zákonnou ochranu svých členů družstevníci požadují v petici, kterou sepsali počátkem letošního roku. Podepsalo ji asi 50 tisíc lidí a s nimi i zástupci více než devíti stovek bytových družstev a společenství vlastníků. Zástupci družstev ji v pondělí předali členům sněmovního petičního výboru. Ti jim ke snaze o novelizaci příslušných zákonů přislíbili svou podporu.</p>
      <figure>
        <img src="https://g.denik.cz/1/f0/ctk-vetsina-cechu-si-mysli-ze-by-dluznici-meli-splatit-alespon-40-procent-dluhu-aby-jim-jeho-zbytek_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/odpusteni-dluhu-jen-pokud-dluznik-splati-40-procent-mini-cesi-20190917.html">Odpuštění dluhu? Jen pokud dlužník splatí 40 procent, míní Češi Přečíst článek ›</a>
      </aside>
      <p>„Petiční výbor se ztotožnil s tím, že situace bytových družstev a společenství vlastníků rozhodně není jednoduchá, a že by si zasloužila daleko větší zakotvení svých práv v právním řádu,“ řekl Deníku místopředseda výboru a starosta Uherského Hradiště Stanislav Blaha (ODS).</p>
      <p>Poslanec připomněl, že pokud některý z členů družstva upadne do insolvence, musí za něj platit sousedé. „Jsou postaveni před hotovou věc. V případě menších družstev, kde je družstevníků méně, se to na každého z nich promítne daleko větší částkou než u těch velkých,“ konstatoval Blaha. „Ani Uherskému Hradišti se ty problémy rozhodně nevyhýbají,“ prohlásil.</p>
      <p>Zástupci družstev požadují úpravy řady právních norem: občanského zákoníku, občanského soudního řádu, zákona o soudních exekutorech a exekuční činnosti i insolvenčního zákona. Do sněmovny si přišli i pro podporu pro změnu zákonů o hmotné nouzi a o státní sociální podpoře.</p>
      <figure>
        <img src="https://g.denik.cz/61/65/exekutor_1exekuce20090720_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/navrat-strasaka-nove-exekuce-opet-pribyvaji-20190723.html">Návrat strašáka? Nové exekuce opět přibývají Přečíst článek ›</a>
      </aside>
      <p>„Teď to funguje tak, že když nájemci pobírají podporu na bydlení, tak ji třeba vyinkasují vlastníci bytů, nechají si ji pro sebe a za toho nájemce společenství nebo družstvu nezaplatí. Je to v podstatě zneužívání stávajícího systému,“ uvedl předseda SČMBD Jan Vysloužil.</p>
      <h3>Výsledek je v nedohlednu</h3>
      <p>Přes úspěch u členů petičního výboru Vysloužil očekává, že splnění jejich požadavků ještě bude během na dlouhou trať. „Může nás to naplňovat nějakým optimismem, že by se o tom mohlo začít jednat, ale nakolik se tímto doporučením poslanců petičního výboru budou řídit ostatní zákonodárci, těžko předjímat,“ míní. Posun vidí alespoň v tom, že se o potížích družstevníků politici vůbec dozvídají a jsou ochotni se jimi zabývat.</p>
      <p>Obdobně situaci hodnotí i Blaha. „Požadavky se týkají více zákonů a bude záležet na tom, kdy která novela přijde na pořad jednání,“ vysvětlil. Přestože členové výboru doporučují návrhy družstevníků podpořit, rozhodovat bude postoj vlády. „Stanovisko petičního výboru je v tomto směru podpůrné, ale rozhodně není nejzásadnější,“ dodal.</p>
      <figure>
        <img src="https://g.denik.cz/8/74/dc-decin-utulek-pro-psy-ilustracka_denik-150-3x2.jpg"/>
      </figure>
      <aside>
        <a href="https://www.denik.cz/regiony/utulky-v-kraji-se-potykaji-s-dluzniky-pohledavky-navic-rok-od-roku-rostou-20191016.html">Útulky v Ústeckém kraji se potýkají s dlužníky. Pohledávky rok od roku rostou Přečíst článek ›</a>
      </aside>
    </article>
  </body>
</html>