<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/fedini-ta-zvirobiy-zagrozhuye-tyuremne-uv-yaznennya-bakanov-329592_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T03:21:00+00:00"/>
    <meta property="og:title" content="Федині та Звіробій загрожує тюремне ув'язнення – Баканов"/>
    <meta property="og:description" content="В СБУ також є відповідне кримінальне провадження, якому вже цілком готові дати хід."/>
  </head>
  <body>
    <article>
      <h1>Федині та Звіробій загрожує тюремне ув'язнення – Баканов</h1>
      <h2>В СБУ також є відповідне кримінальне провадження, якому вже цілком готові дати хід.</h2>
      <address>
        <time datetime="2019-11-14T03:21:00+00:00">14 Nov 2019, 03:21</time>
      </address>
      <p>Якщо лінгвістична експертиза підтвердить наявність "погроз" у висловлюваннях <a href="https://dt.ua/POLITICS/yevropeyska-solidarnist-zazhadala-zakrittya-kriminalno-spravi-pro-vislovlyuvannya-fedini-na-adresu-zelenskogo-328242_.html"><b>народної депутатки Софії Федини та волонтерки Марусі Звіробій</b></a> на адресу президента України Володимира Зеленського, мова може йти про ув'язнення для Федини та Звіробій, заявив глава Служби безпеки України в інтерв'ю "<a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Главкому</a>".</p>
      <p>"Я вважаю, це справа матиме продовження найближчим часом. Кримінальний кодекс все чітко визначає: якщо лінгвістична експертиза підтвердить, що це була реальна погроза, то мова піде про укладення. Наскільки мені відомо, кримінальне провадження відкрито, я думаю, відповідна експертиза призначена", – зазначив Баканов.</p>
      <p>За його словами, у СБУ знаходиться аналогічне ДБРівському кримінальне провадження щодо висловлювань Федини та Звіробій.</p>
      <p>Володимир Зеленський під час поїздки в Золоте Луганської області 26 жовтня <b><a href="https://dt.ua/UKRAINE/u-zelenskogo-v-zolotomu-stalasya-perepalka-z-dobrovolcyami-327463_.html">говорив на підвищених тонах із добровольцями</a></b>, котрі виступили проти відведення ЗСУ з займаних позицій. Реагуючи на це, депутатка від "Європейської Солідарності" Софія Федина розмістила у Facebook відеоролик, де вона разом з волонтеркою Марусею Звіробій обговорюють поведінку Зеленського. Співрозмовниці констатували, що на фронті небезпечно, а глава держави, на їхню думку, нехтує безпекою, хоча "він не безсмертний".</p>
      <p>"Там ненароком може вибухнути граната. А ще там обстріли бувають... Було б дуже яскраво, якщо б це сталося під час московського обстрілу, коли хтось у блакитний або білій сорочечці попреться на передову", - сказала Федина.</p>
      <p>Спікер Дмитро Разумков пообіцяв, що висловлювання Федини розгляне комітет із питань регламенту, депутатської етики й організації роботи Верховної Ради. А депутат Олександр Качура подав до ДБР заяву про погрози на адресу президента і заклики до повалення конституційного ладу. 1 листопада генпрокурор Руслан Рябошапка підтвердив, що <a href="https://dt.ua/POLITICS/ryaboshapka-pidtverdiv-vidkrittya-spravi-cherez-vislovlyuvannya-deputatki-fedini-328151_.html"><b>ДБР зареєструвало кримінальне провадження</b></a> "на підставі публікації у Facebook".</p>
      <footer>За матеріалами: <a href="https://dt.ua/go/0JPQu9Cw0LLQutC+0Lw=">Главком</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>