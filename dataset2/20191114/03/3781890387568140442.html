<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741407"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:00:00+00:00"/>
    <meta property="og:title" content="สร้างกุศลด้วยการบริจาคโลหิต ช่วยชีวิตเพื่อนมนุษย์"/>
    <meta property="og:description" content="สัปดาห์นี้สะท้อนการบริจาคโลหิตของประชาชนต่ำกว่าความต้องการใช้โลหิตของโรงพยาบาลทั่วประเทศ หากมีเวลา มีโอกาสสร้างกุศลบริจาคโลหิตสภากาชาดกัน เพื่อช่วยเพื่อนมนุษย์"/>
  </head>
  <body>
    <article>
      <h1>สร้างกุศลด้วยการบริจาคโลหิต ช่วยชีวิตเพื่อนมนุษย์</h1>
      <address>
        <time datetime="2019-11-14T03:00:00+00:00">14 Nov 2019, 03:00</time>
      </address>
      <p>
        <b>สัปดาห์นี้สะท้อนการบริจาคโลหิตของประชาชนต่ำกว่าความต้องการใช้โลหิตของโรงพยาบาลทั่วประเทศ หากมีเวลา มีโอกาสสร้างกุศลบริจาคโลหิตสภากาชาดกัน เพื่อช่วยเพื่อนมนุษย์</b>
      </p>
      <p><b><i>สถานการณ์การบริจาคโลหิตของประชาชนให้แก่ศูนย์บริการโลหิตแห่งชาติ สภากาชาดไทยในปัจจุบัน มีปริมาณการบริจาคต่ำกว่าความต้องการใช้โลหิตของโรงพยาบาลทั่วประเทศ โดยที่ศูนย์บริการโลหิตแห่งชาติ สภากาชาดไทยมีหน้าที่ในการจัดหาโลหิตให้เพียงพอใช้กับผู้ป่วยทั้งประเทศ</i></b><br/><br/>ขณะนี้มีความต้องการใช้โลหิตเฉลี่ย วันละ 2,600 – 3,000 ยูนิต เพื่อให้เพียงพอต่อความต้องการใช้โลหิตของโรงพยาบาลในการผ่าตัดและรักษาผู้ป่วย ซึ่งปัจจุบันศูนย์บริการโลหิตแห่งชาติ สภากาชาดไทยสามารถจัดหาโลหิตได้เพียงวันละ 1,800-2,000 ยูนิต หรือราว 58,000 ยูนิตต่อเดือนเท่านั้น ต่ำกว่าความต้องการใช้โลหิตในอัตราที่น่าเป็นห่วงเป็นห่วงซึ่งมีความเสี่ยงต่อการสูญเสียชีวิตของผู้ป่วยที่ขาดโลหิต<br/><br/><b>หมู่โลหิตที่มีความต้องการมากที่สุดคือ หมู่ O หมู่โลหิตที่ได้รับการบริจาคเฉลี่ยต่อวัน มีดังนี้ หมู่ O วันละ 800 ยูนิต หมู่ B วันละ 550 ยูนิต หมู่ A วันละ 500 ยูนิต และหมู่ AB วันละ 150 ยูนิต</b><br/><br/>เพื่อให้เกิดความรู้ความเข้าใจเกี่ยวกับการบริจาคโลหิตอย่างถูกต้อง<b> การบริจาคโลหิต คือ การสละโลหิตส่วนเกินที่ร่างกายไม่จำเป็นต้องใช้ ซึ่งสามารถบริจาคให้แก่ผู้ป่วยที่ต้องการโลหิตได้โดยไม่มีผลกระทบต่อสุขภาพ</b> ในร่างกายของแต่ละคนมีปริมาณโลหิตประมาณ 17-18 แก้วน้ำ ร่างกายต้องการใช้เพียง 15-16 แก้วน้ำเท่านั้น ส่วนที่เหลือนั้นสามารถบริจาคให้ผู้อื่นได้ ทั้งนี้การบริจาคโลหิตสามารถบริจาคได้ทุก 3 เดือน เพราะหลังจากการบริจาคโลหิตแล้วไขกระดูกจะทำหน้าที่สร้างเม็ดโลหิตขึ้นมาทดแทน ทำให้มีปริมาณโลหิตกลับมามีเท่าเดิม เมื่อมีการบริจาคโลหิตแล้ว หากไม่ได้บริจาคโลหิตอย่างต่อเนื่อง ร่างกายจะขับเม็ดโลหิตที่หมดอายุออกมาทางปัสสาวะและอุจจาระ</p>
      <figure>
        <img src="https://www.dailynews.co.th/admin/upload/20191113/news_lgspLYNMnu161841_533.jpg?v=201911181710?v=8316"/>
      </figure>
      <p><b>ผู้ที่จะบริจาคโลหิตต้องมีคุณสมบัติดังนี้ </b>มีอายุตั้งแต่ 17-70 ปี สำหรับผู้บริจาคเป็นครั้งแรกที่มีอายุตั้งแต่ 55-60 ปี จะต้องให้แพทย์วินิจฉัยเสียก่อน ผู้ที่มีอายุตั้งแต่ 60-65 ปี ต้องเป็นผู้บริจาคโลหิตมาเป็นประจำจนกระทั่งถึงอายุ 60 ปี โดยบริจาคได้ไม่เกินปีละ 3 ครั้งหรือทุก 4 เดือน ส่วนผู้ที่มีอายุ 65-70 ปี ต้องเป็นผู้ที่บริจาคโลหิตต่อเนื่องมาสม่ำเสมอจนถึงอายุ 65-70 ปี โดยสามารถบริจาคโลหิตได้ไม่เกินปีละ 2 ครั้ง หรือทุก 6 เดือน และไม่สามารถบริจาคกับหน่วยงานเคลื่อนที่<br/><br/>ผู้บริจาคโลหิตเป็นผู้ที่มีน้ำหนักตั้งแต่ 45 กิโลกรัมขึ้นไป และน้ำหนักไม่ลดลงผิดปกติในช่วงระยะเวลา 3 เดือนโดยไม่ทราบสาเหตุ มีร่างกายแข็งแรงสมบูรณ์ ไม่มีปัญหาเรื่องสุขภาพในระยะเวลาที่จะบริจาค รวมถึงจะต้องไม่อยู่ในระหว่างการรับประทานยาแก้อักเสบทุกชนิด หากรับประทานยาแอสไพริน ยาคลายกล้ามเนื้อหรือยาแก้ปวด จะต้องหยุดยามาก่อนบริจาค 3 วัน หากเป็นยาแก้อักเสบจะต้องหยุดยามาก่อนบริจาค 7 วัน ไม่มีประวัติเจ็บป่วยหรือไม่ป่วยเป็นโรคต่างๆ เช่น <b>โรคหัวใจ ตับ โรคหอบหืด ไต มะเร็ง เบาหวาน ความดันสูง และไทรอยด์ ไม่เป็นโรคมาเลเรีย </b>หากมีประวัติว่าเคยเป็นมาก่อนต้องหายมาแล้วอย่างน้อย 3 ปี กรณีเพิ่งผ่านการผ่าตัดใหญ่ต้องผ่านระยะเวลามาแล้วเกิน 6 เดือน ผ่าตัดเล็กต้องเกิน 7 วันจึงจะบริจาคได้ หากถอนฟัน ขูดหินปูน ต้องทิ้งระยะอย่างน้อย 3 วัน หากถอนฟันคุด ต้องทิ้งระยะ 6 วัน<br/><br/>ผู้ที่จะบริจาคโลหิตหากเคยได้รับโลหิตของผู้อื่นมา ต้องเกิน 1 ปี จึงจะบริจาคโลหิตให้แก่ผู้อื่นได้ ผู้หญิงที่อยู่ในระหว่างมีประจำเดือน สามารถบริจาคโลหิตได้ หากร่างกายแข็งแรง ไม่มีอาการอ่อนเพลียและตรวจความเข้มข้นของเลือดผ่าน<br/><br/><b>ก่อนที่จะไปบริจาคโลหิตควรทำการนัดสถานที่ที่จะไปบริจาคโลหิต เพราะต้องใช้เวลาในการเตรียมการ หากไม่อยากนัด ก็สามารถไปตามโรงพยาบาลหรือรถที่ให้บริการรับบริจาคโลหิตได้</b></p>
      <figure>
        <img src="https://www.dailynews.co.th/admin/upload/20191113/news_nlnjWDJKmp161842_533.jpg?v=201911181710?v=6837"/>
      </figure>
      <p>สถานที่บริจาคโลหิตในกรุงเทพฯ บริจาคได้ที่ ศูนย์บริการโลหิตแห่งชาติ สภากาชาดไทย ศูนย์รับบริจาคโลหิตและพลาสมา สถานีกาชาดที่ 11 วิเศษนิยม บางแค หรือบริจาคได้ที่สาขาบริการโลหิต 6 แห่งในกรุงเทพฯ ได้แก่ โรงพยาบาลตำรวจ โรงพยาบาลสมเด็จพระปิ่นเกล้า โรงพยาบาลรามาธิบดี โรงพยาบาลภูมิพลอดุลยเดช สถาบันพยาธิวิทยา ศูนย์อำนวยการแพทย์พระมงกุฎเกล้า และโรงพยาบาลวชิรพยาบาล คณะแพทยศาสตร์วชิรพยาบาล มหาวิทยาลัยนมินทราธิราช<br/><br/>สถานที่บริจาคโลหิตในต่างจังหวัด บริจาคได้ที่ ภาคบริการโลหิตแห่งชาติและงานบริการโลหิต รวม 13 แห่ง ได้แก่ <b>ภาคบริการโลหิตแห่งชาติ ลพบุรี ชลบุรี ราชบุรี นครราชสีมา ขอนแก่น อุบลราชธานี นครสวรรค์ พิษณุโลก เชียงใหม่ นครศรีธรรมราช (ทุ่งสง) สงขลา ภูเก็ต งานบริการโลหิต สถานีกาชาดหัวหินเฉลิมพระเกียรติ ประจวบคีรีขันธ์ สาขาบริการโลหิตโรงพยาบาลประจำจังหวัดทั่วประเทศ</b><br/><br/>สำหรับผู้มีความประสงค์บริจาคโลหิต สามารถติดต่อสอบถามรายละเอียดเพิ่มเติมได้ที่ ฝ่ายประชาสัมพันธ์และจัดหาผู้บริจาคโลหิต โทรศัพท์ <b>02-256- 4300, 02- 263- 9600 ถึง 99 ต่อ 1101,1760,1761</b><br/><br/>การบริจาคโลหิตเป็นการให้ทานประการหนึ่งด้วยการสละโลหิตส่วนเกินในร่างกายที่ไม่ได้ใช้ประโยชน์ให้แก่ผู้ป่วยที่รอคอยโลหิตในการผ่าตัดและรักษาโรคภัยไข้เจ็บซึ่งเกิดจากกรณีต่างๆ นับเป็นบุญที่สำเร็จจากการให้ทานที่ควรค่าแก่การยกย่องสรรเสริญในความมีเมตตากรุณาในการช่วยชีวิตผู้อื่นให้พ้นจากความทุกข์<br/><br/><b>ฉะนั้นหากท่านได้ไปร่วมกิจกรรมการกุศลในงานกาชาดประจำปี 2562 ระหว่างวันที่ 15 – 24 พ.ย. 62 ตั้งแต่เวลา 10.30 – 22.00 น. ณ สวนลุมพินีก็ควรหาโอกาสไปบริจาคโลหิตภายในงานด้วยเพื่อเป็นการสร้างกุศลผลบุญแก่ตัวท่านเอง.</b><br/>……………………...<br/>คอลัมน์ : <mark><b>ว่ายทวนน้ำ</b></mark><br/>โดย <b><mark>“ทวีศักดิ์ อุ่นจิตติกุล”  </mark></b><br/><br/>ขอบคุณภาพประกอบจาก : สภากาชาติไทย<br/><br/> </p>
    </article>
  </body>
</html>