<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741549"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:24:00+00:00"/>
    <meta property="og:title" content="สภาเศรษฐกิจโลกชี้ไทยเสี่ยง เกิดฟองสบู่-รัฐบาลล้มเหลว"/>
    <meta property="og:description" content="สภาเศรษฐกิจโลกจัดอันความเสี่ยงธุรกิจทั่วโลก ชี้ไทยเสี่ยงสูงสุดเกิดปัญหาฟองสบู่ รองลงมาเป็นความล้มเหลวรัฐบาล-ถูกโจมตีทางไซเบอร์  แนะหน่วยงานเกี่ยวข้องศึกษาเชิงลึกสร้างความเชื่อมั่นการค้าการลงทุน"/>
  </head>
  <body>
    <article>
      <h1>สภาเศรษฐกิจโลกชี้ไทยเสี่ยง เกิดฟองสบู่-รัฐบาลล้มเหลว</h1>
      <address>
        <time datetime="2019-11-14T03:24:00+00:00">14 Nov 2019, 03:24</time>
      </address>
      <figure>
        <img src="https://www.dailynews.co.th/admin/upload/20191114/news_zcmFHCVgtC102444_533.jpg?v=20191115169"/>
      </figure>
      <p>
        <b>สภาเศรษฐกิจโลกจัดอันความเสี่ยงธุรกิจทั่วโลก ชี้ไทยเสี่ยงสูงสุดเกิดปัญหาฟองสบู่ รองลงมาเป็นความล้มเหลวรัฐบาล-ถูกโจมตีทางไซเบอร์  แนะหน่วยงานเกี่ยวข้องศึกษาเชิงลึกสร้างความเชื่อมั่นการค้าการลงทุน</b>
      </p>
      <p>นางสาวพิมพ์ชนก วอนขอพร ผู้อำนวยการสำนักงานนโยบายและยุทธศาสตร์การค้า เปิดเผยว่า สภาเศรษฐกิจโลก (World Economic Forum) ได้จัดอันดับความเสี่ยงในการทำธุรกิจทั่วโลกปี 62 นี้ 10 อันดับแรกพบว่า  10 อันดับความเสี่ยงในการทำธุรกิจในภูมิภาคเอเชียตะวันออกและแปซิฟิก ได้แก่ 1.ภัยธรรมชาติ 2. การโจมตีทางไซเบอร์ 3. ความขัดแย้งระหว่างรัฐ 4. วิกฤตการณ์ทางการเงิน 5. เหตุการณ์การเปลี่ยนแปลงทางสภาพอากาศที่รุนแรง 6.เศรษฐกิจฟองสบู่ 7. การโจรกรรมข้อมูล 8. วิกฤติราคาพลังงาน 9. ภาวการณ์ว่างงาน 10. ความล้มเหลวของรัฐบาล<br/> <br/>สำหรับความเสี่ยงในการทำธุรกิจในประเทศไทย 5 อันดับแรก ได้แก่ 1. เศรษฐกิจฟองสบู่ 2. ความล้มเหลวของรัฐบาล 3. การโจมตีทางไซเบอร์ 4.ภัยพิบัติทางธรรมชาติและโดยมนุษย์ และ 5.ความไม่มั่นคงทางสังคม ทั้งนี้ หน่วยงานที่เกี่ยวข้องจึงควรมีการศึกษาเชิงลึกเพิ่มเติมเกี่ยวกับความเสี่ยงในการดำเนินธุรกิจในประเทศไทย เพื่อสร้างความเชื่อมั่นในการด้านการค้าและการลงทุนให้แก่ผู้ประกอบการต่างประเทศ รวมทั้งหาทางแนวทางและมาตรการป้องกันและรับมือกับความเสี่ยงต่างๆอย่างเป็นรูปธรรมด้วย<br/> <br/>“สำนักงานนโยบายและยุทธศาสตร์การค้าจะดำเนินการการติดตามรายงานผลสำรวจ การจัดอันดับและการศึกษาต่างๆ ขององค์กรที่เป็นที่ยอมรับทั่วโลก อาทิ ธนาคารโลก และสภาเศรษฐกิจโลกอย่างต่อเนื่อง เพื่อเผยแพร่ประชาสัมพันธ์ประเด็นทางเศรษฐกิจที่เป็นประโยชน์ในการดำเนินธุรกิจของผู้ประกอบการไทย ซึ่งนับเป็นหน้าที่สำคัญของสำนักงานฯ ที่จะสนับสนุนข้อมูลและให้คำแนะนำแก่ผู้ประกอบการ ให้ตระหนักถึงสถานการณ์เศรษฐกิจในปัจจุบันที่มีความเชื่อมโยงและเกี่ยวเนื่องกัน  เพื่อส่งเสริมการค้าเชิงรุก (proactive strategy) ให้สามารถขยายตลาดไปยังภูมิภาคต่างๆ และเสริมสร้างขีดความสามารถในการประกอบธุรกิจให้เพิ่มมากขึ้น”   <br/> <br/>อย่างไรก็ตาม  ในปีนี้คาดการณ์ว่าโลกจะมีความซับซ้อนและเชื่อมโยงกันมากขึ้น ซึ่งส่งผลกระทบโดยตรงกับการพัฒนาในระดับภูมิภาคและระดับโลกในวงกว้าง ความผันผวนทางเศรษฐกิจ ภัยคุกคามที่มีความหลากหลาย และความเสี่ยงต่างๆ จะทำให้แต่ละภูมิภาคมีความจำเป็นต้องร่วมมือกันเปลี่ยนวิกฤติให้เป็นโอกาส ซึ่งการแก้ปัญหาด้วยความร่วมมือกันในระดับภูมิภาคจะสามารถดำเนินการในมุมมองที่แตกต่างและเติมเต็มการแก้ปัญหาที่เดิมไม่สามารถแก้ไขได้</p>
    </article>
  </body>
</html>