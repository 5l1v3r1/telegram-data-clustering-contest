<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741545"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:13:00+00:00"/>
    <meta property="og:title" content="บี.กริมสยายปีกลงทุนโรงไฟฟ้าใน-ตปท.เพิ่ม"/>
    <meta property="og:description" content="บี.กริมประกาศงบไตรมาส 3 กำไรโต 69%  พร้อมเดินหน้าหาพันธมิตรลงทุนโครงการโรงไฟฟ้าในประเทศ-ต่างประเทศเพิ่ม ล่าสุดจับมือปิโตรเวียดนามฯ ศึกษาโครงการแอลเอ็นจี"/>
  </head>
  <body>
    <article>
      <h1>บี.กริมสยายปีกลงทุนโรงไฟฟ้าใน-ตปท.เพิ่ม</h1>
      <address>
        <time datetime="2019-11-14T03:13:00+00:00">14 Nov 2019, 03:13</time>
      </address>
      <figure>
        <img src="https://www.dailynews.co.th/admin/upload/20191114/news_oTkZAchXfJ101358_533.jpg?v=201911141111"/>
      </figure>
      <p>
        <b>บี.กริมประกาศงบไตรมาส 3 กำไรโต 69%  พร้อมเดินหน้าหาพันธมิตรลงทุนโครงการโรงไฟฟ้าในประเทศ-ต่างประเทศเพิ่ม ล่าสุดจับมือปิโตรเวียดนามฯ ศึกษาโครงการแอลเอ็นจี</b>
      </p>
      <p>นางปรียนาถ สุนทรวาทะ ประธานเจ้าหน้าที่บริหาร บมจ.บี.กริม เพาเวอร์ หรือ BGRIM ผู้ผลิตไฟฟ้าภาคเอกชนชั้นนำของไทย เปิดเผยว่า บริษัทอยู่ระหว่างการศึกษาโครงการใหม่ทั้งในประเทศและต่างประเทศ เช่น เกาหลีใต้ เวียดนาม กัมพูชา ฟิลิปปินส์ และมาเลเซีย เป็นต้น โดยในส่วนของโครงการผลิตไฟฟ้าพลังงานแสงอาทิตย์แบบติดตั้งบนหลังคา ได้ทยอยลงนามในสัญญาซื้อขายไฟฟ้าและดำเนินการก่อสร้างในประเทศไทย โอมาน และฟิลิปปินส์ รวมแล้วกว่า 60 เมกกะวัตต์<br/>ล่าสุดเมื่อต้นเดือนพ.ย.ที่ผ่านมาได้ลงนามความร่วมมือกับ PetroVietnam Power Corporation-JSC (รัฐวิสาหกิจขนาดใหญ่ของเวียดนาม)  เพื่อศึกษาการพัฒนาโครงการโรงไฟฟ้าที่ใช้ก๊าซธรรมชาติเหลว (LNG) เป็นเชื้อเพลิง ขนาดกำลังการผลิตรวม 3,000 เมกะวัตต์ รวมถึงการนำเข้าและจำหน่าย LNG เพื่อใช้เป็นเชื้อเพลิงสำหรับโรงงานผลิตไฟฟ้าในประเทศเวียดนาม<br/>           <br/>ส่วนโครงการโรงไฟฟ้าขยะอุตสาหกรรม Interchem กำลังการผลิตติดตั้ง 4.8 เมกะวัตต์ เดินหน้าก่อสร้างตามแผน มีความคืบหน้าในการก่อสร้างแล้ว 87% ซึ่งอยู่ระหว่างการวางระบบระบายน้ำของโครงการ และก่อสร้างอาคารซ่อมบำรุงและอาคารคาร์บอนแบล็ค โดยมีกำหนดการเปิดดำเนินการเชิงพาณิชย์ในเดือนธ.ค.นี้  ด้านผลประกอบการไตรมาส 3/62  มีรายได้จากการขายและการให้บริการ เพิ่มขึ้น 21% จากช่วงเดียวกันปีก่อน โดยเป็นผลมาจากการขยายกำลังการผลิตไฟฟ้าถึง 856 เมกะวัตต์ ในช่วง 12 เดือนที่ผ่านมา จากการเปิดดำเนินการเชิงพาณิชย์ 11 โครงการ (โรงไฟฟ้า SPP 1 โครงการ (APBR5), โครงการผลิตไฟฟ้าพลังงานแสงอาทิตย์ในประเทศไทย 7 โครงการ, โรงไฟฟ้าพลังงานน้ำ Nam Che 1 ในสปป. ลาว และโครงการผลิตไฟฟ้าพลังงานแสงอาทิตย์ ในเวียดนาม 2 โครงการ)  และการเข้าซื้อโครงการ SPP1 ในเดือนมี.ค. 62 <br/> <br/>ขณะที่กำไรสุทธิจากงบการเงินรวมอยู่ที่ 1,287 ล้านบาท เป็นส่วนของผู้ถือหุ้นใหญ่ที่ 763 ล้านบาท ทั้งนี้หากไม่รวมกำไรหรือขาดทุนจากอัตราแลกเปลี่ยนที่ยังไม่เกิดขึ้นจริงและรายจ่ายอื่นที่ไม่เกี่ยวข้องกับการดำเนินงานแล้ว บริษัทมีกำไรสุทธิจากการดำเนินงานจากงบการเงินรวมที่ 1,225 ล้านบาท เป็นส่วนของผู้ถือใหญ่ 715 ล้านบาทซึ่ง เพิ่มขึ้น 69% จากช่วงเดียวกันของปีก่อน และ 24.3% จากไตรมาสก่อนและถือเป็นระดับที่สูงที่สุด จากการรับรู้ผลการดำเนินงานจากการขยายกำลังการผลิตดังกล่าว โดยเฉพาะเป็นไตรมาสแรกที่รับรู้ผลการดำเนินงานเต็มไตรมาสโครงการโรงไฟฟ้าพลังงานแสงอาทิตย์ในเวียดนาม (DT1&amp;2 และ Phu Yen TTP)</p>
    </article>
  </body>
</html>