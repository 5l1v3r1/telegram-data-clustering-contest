<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rishennya-bundestagu-vse-odno-ne-dast-pivnichnomu-potoku-2-obiyti-zagalne-zakonodavstvo-yes-zmi-329588_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T01:57:00+00:00"/>
    <meta property="og:title" content="Рішення Бундестагу все одно не дасть &quot;Північному потоку-2&quot; обійти загальне законодавство ЄС – ЗМІ"/>
    <meta property="og:description" content="Росіяни все одно не зможуть добудувати газопровід, не підкорившись вимогам третього пакету – європейської газової директиви."/>
  </head>
  <body>
    <article>
      <h1>Рішення Бундестагу все одно не дасть "Північному потоку-2" обійти загальне законодавство ЄС – ЗМІ</h1>
      <h2>Росіяни все одно не зможуть добудувати газопровід, не підкорившись вимогам "третього пакету" – європейської газової директиви.</h2>
      <address>
        <time datetime="2019-11-14T01:57:00+00:00">14 Nov 2019, 01:57</time>
      </address>
      <p>Незважаючи на прийняте німецьким Бундестагом рішення <a href="https://dt.ua/ECONOMICS/bundestag-viviv-chastinu-pivnichnogo-potoku-2-z-pid-diyi-gazovoyi-direktivi-yes-329571_.html"><b>на користь російського газопроводу "Північний потік-2"</b></a>, російський проект все одно не отримає "зеленого світла" у рамках спільного європейського законодавства, повідомляє "<a href="https://www.eurointegration.com.ua/news/2019/11/13/7103013/">Європейська правда</a>" із посиланням на представників уряду України, які знайомі з подробицями справи.</p>
      <p>Чиновники запевнили, що росіяни все одно не зможуть добудувати газопровід, не підкорившись вимогам "третього пакету" – європейської газової директиви.</p>
      <p>Радник прем'єр-міністра України Світлана Заліщук розповіла виданню, що у середу Берлін перед самим голосуванням відвідала українська делегація у складі представників Міненерго, РНБО та НАК "Нафтогаз України", які обговорили з партнерами деталі імплементації директиви.</p>
      <p>"В німецькому уряді нас запевнили, що жодних відхилень від європейських правил немає. Директива ЄС впроваджена без змін. А в разі, якщо німецький незалежний регулятор все ж надасть виняток для нового російського газопроводу, ми маємо всі шанси для оскарження цього рішення, зокрема в суді ЄС, і ми маємо підтримку цієї позиції з боку Єврокомісії", – сказала вона.</p>
      <p>30 жовтня <b><a href="https://dt.ua/ECONOMICS/daniya-ostannoyu-dozvolila-budivnictvo-pivnichnogo-potoku-2-327872_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Про перешкоди для будівництва російського газопроводу та позицію Данії читайте в <b><a href="https://dt.ua/energy_market/datskiy-hrest-dlya-gazpromu-282431_.html">матеріалі Ігоря Маскалевича "Датський хрест для "Газпрому"</a></b>. На нові подробиці чекайте у новому випуску "Дзеркала тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>