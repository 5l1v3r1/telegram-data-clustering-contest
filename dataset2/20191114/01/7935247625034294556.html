<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/timsahin-bitmeyen-cilesi-forvet-15580yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T01:00:00+00:00"/>
    <meta property="og:title" content="Timsah'ın bitmeyen çilesi: Forvet!"/>
    <meta property="og:description" content="Yeşil beyazlı takımın son 5 sezonda santrfordan yana yüzü hiç gülmediBursaspor, son yıllarda en büyük sıkıntıyı forvet bölgesinde..."/>
  </head>
  <body>
    <article>
      <h1>Timsah'ın bitmeyen çilesi: Forvet!</h1>
      <address><time datetime="2019-11-14T01:00:00+00:00">14 Nov 2019, 01:00</time> by <a rel="author">Ertan Erkuvvet</a></address>
      <p>Yeşil beyazlı takımın son 5 sezonda santrfordan yana yüzü hiç gülmedi</p>
      <p><b>Bursaspor, </b>son yıllarda <b>en büyük sıkıntıyı </b>forvet bölgesinde çekiyor. En son <b>2014-2015</b> sezonunda <b>Fernandao</b>’nun <b>22 golle kral olduğu </b>yeşil beyazlılarda sonraki 5 sezonda<b> hiçbir isim bekleneni veremedi.</b></p>
      <p><b>TFF 1. Lig</b>’de <b>11. hafta </b>geride kalırken <b>Bursaspor, </b>ligin <b>en çok gol atan </b>ekipleri arasında üst sıralarda yer alıyor. Ligde şu ana kadar <b>Ümraniyespor </b>18 golle en skorer takım olurken, <b>İstanbulspor</b> da 17 golle ikinci sırada yer aldı. <b>Bursaspor, Hatayspor, Fatih Karagümrük, Altay </b>ve <b>Eskişehirspor </b>16’şar golle 3. sırayı paylaştılar. Ancak, yeşil beyazlı takımın rakip filelere gönderdiği <b>16 golün sadece 5’i santrforlardan geldi. </b>Bursaspor’da <b>Kubilay Kanatsızkuş </b>ligde attığı <b>3 golle </b>en skorer forvet olurken, diğer golcüler <b>Yevgen Seleznov </b>ve <b>Ali Akman </b>fazla şans bulamamanın da etkisiyle <b>birer golde kaldılar. </b>Son haftalarda defans ve orta saha oyuncuları da <b>ekstraları </b>yapamayınca <b>‘golcü’</b> sorunu yeniden gündeme geldi.</p>
      <p>
        <b>FERNANDAO-BAKAMBU FIRTINASI</b>
      </p>
      <p><b>Timsah</b>’ın <b>forvet konusundaki sıkıntısı </b>sadece bu sezona özel değil. Santrfordan yana en son <b>2014-2015 sezonunda yüzü gülen </b>Bursaspor, sonraki sezonlarda ise <b>bir türlü aradığı golcüyü bulamadı.</b> O sezon <b>Brezilyalı Fernandao</b>’nun <b>22 golle </b>Süper Lig’in <b>krallık tacını taktığı </b>yeşil beyazlı takımda <b>Demokratik Kongolu Cedric Bakambu </b>da rakip fileleri <b>13 kez </b>sarsarak çok ciddi bir katkı sağlamıştı. <b>2015-2016 </b>sezonuna başlarken kiralık oynayan <b>Fernandao</b>’nun <b>Fenerbahçe</b>’ye gitmesi, <b>Bakambu</b>’nun da <b>Villarreal</b>’e satılmasının ardından yeşil beyazlı takımın <b>forvet kâbusu </b>başladı.</p>
      <p>
        <b>DE SUTTER SIFIR ÇEKTİ</b>
      </p>
      <p>İki golcüsünün yerini <b>Tomas Necid </b>ve <b>Tom De Sutter </b>ile doldurmak isteyen <b>Timsah, </b>istediği verimi alamayınca devre arasında da <b>Trabzonspor</b>’dan <b>Deniz Yılmaz</b>’ı kadrosuna kattı. Ancak sezon sonunda <b>Çek </b>futbolcu <b>Necid </b>11 golde kalırken, <b>Belçikalı De Sutter</b> ise <b>tek bir gol dahi atamadan</b> ligi tamamladı. <b>Deniz Yılmaz</b> ise <b>13 maçta</b> attığı <b>6 golle</b> yeşil beyazlı camiayı <b>umutlandırdı</b>. Ancak aynı Deniz <b>2016-2017 </b>sezonunun ilkyarısında <b>çok kötü bir performans</b> sergileyip, alternatif olarak alınan <b>Sinan Bakış </b>da hiçbir varlık gösteremeyince, bu kez devre arasında <b>Gençlerbirliği</b>’nden <b>Bogdan Stancu</b> transfer edildi. Sezonun bitiminde ise <b>Deniz</b>’in 4, <b>Sinan</b>’ın 1, altyapıdan çıkan <b>Kubilay</b>’ın da<b> 6 golü </b>vardı. Rumen forvet <b>Stancu </b>ise <b>13 maçta sıfır çekmişti.</b></p>
      <p>
        <b>DİKİŞ TUTMADI!</b>
      </p>
      <p><b>2017-18 </b>sezonuna <b>forvet transferi yapmadan</b> başlayan <b>Bursaspor</b>’da <b>Teknik Direktör Paul Le Guen</b>’in çok güvendiği <b>Stancu</b> ligi <b>8 golle </b>tamamlarken, <b>ara transferde </b>alınan <b>Moussa Sow </b>4 kez rakip fileleri havalandırdı. <b>Sinan Bakış,</b> <b>Kubilay </b>ve devre arasında gönderilen <b>Deniz Yılmaz </b>ise gol atamadılar. Timsah’ın <b>kötü talihi </b>bir sonraki sezon da değişmedi. <b>Fransa</b>’nın <b>Rennes </b>takımından <b>Diafra Sakho</b>’yu kadrosuna katan, alternatif olarak da <b>Beşiktaş</b>’tan <b>Umut Nayir</b>’i kiralayan yeşil beyazlı kulüp önce <b>Senegalli</b>’nin, ardından da <b>Stancu</b>’nun <b>ekonomik isyanlarıyla</b> geçen sezonun sonunda <b>Süper Lig’e veda etti</b>. Lig bitiminde <b>santrfor </b>oynayan <b>5 futbolcunun</b> attığı gol sayısı ise <b>sadece 7’ydi.</b></p>
      <p>
        <b>SELEZNOV NEDEN OYNAMIYOR?</b>
      </p>
      <p>Uzun süre<b> transfer tahtasının açtırılması </b>için beklenen bu sezona <b>Kubilay Kanatsızkuş </b>fırtına gibi girdi. İlk 4 haftada <b>2 gol, 2 asist </b>üreten <b>22 yaşındaki </b>forvet, sonrasında çıktığı <b>7 TFF 1. Lig maçında </b>sadece <b>tek gol </b>atabildi. Transferin son günlerinde kadroya katılan <b>Ukraynalı </b>golcü <b>Yevgen Seleznov </b>ise şu ana kadar <b>hiçbir lig maçına ilk 11’de başlayamazken, </b>forma bulduğu <b>139 dakikada 1 gol, 1 asistlik katkı sağladı. </b>Futbolda klişe bir laf vardır: <b>‘Başarı için atanın ve tutanın iyi olacak’. </b>Tablo ortada. <b>Bursaspor</b>’un son yıllarda <b>kaleciden yana yüzü hep güldü.</b> Gol noktasında ise bir türlü <b>yeni bir Fernandao gelmedi.</b> Seleznov’la ilgili <b>farklı sorunlar mı var</b> bilmem ama, Ukraynalı golcü bir an önce takıma monte edilemezse <b>“Yeniden Zirveye” </b>sloganıyla başlayan sezon hüsranla sonuçlanır.</p>
      <p>Ha, <b>Seleznov </b>hâlâ form tutamadıysa, <b>o da teknik kadronun ayıbı olur.</b></p>
      <figure>
        <img src="https://www.olay.com.tr/d/other/golculer.jpg"/>
      </figure>
    </article>
  </body>
</html>