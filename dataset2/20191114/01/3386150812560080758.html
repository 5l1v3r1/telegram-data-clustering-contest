<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/mumbai/maharashtra-election-maharashtra-cm-formula-power-shiv-sena-ncp-chief-minister-share-two-and-half/"/>
    <meta property="og:site_name" content="Lokmat"/>
    <meta property="article:published_time" content="2019-11-14T01:16:17+00:00"/>
    <meta property="og:title" content="Maharashtra CM:सत्तेचा फॉर्म्युला; शिवसेना-राष्ट्रवादी प्रत्येकी अडीच वर्षे मुख्यमंत्रिपद"/>
    <meta property="og:description" content="काँग्रेस, राष्ट्रवादी आणि शिवसेनेत सत्ता स्थापनेच्या हालचालींना वेग आला असून, समान कार्यक्रम व सत्तावाटपाचे सूत्र ठरविण्यासाठी नेत्यांच्या बैठका सुरू आहेत."/>
  </head>
  <body>
    <article>
      <h1>Maharashtra CM:सत्तेचा फॉर्म्युला; शिवसेना-राष्ट्रवादी प्रत्येकी अडीच वर्षे मुख्यमंत्रिपद</h1>
      <h2>काँग्रेस, राष्ट्रवादी आणि शिवसेनेत सत्ता स्थापनेच्या हालचालींना वेग आला असून, समान कार्यक्रम व सत्तावाटपाचे सूत्र ठरविण्यासाठी नेत्यांच्या बैठका सुरू आहेत.</h2>
      <address><time datetime="2019-11-14T01:16:17+00:00">14 Nov 2019, 01:16</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <p>मुंबई : काँग्रेस, राष्ट्रवादी आणि शिवसेनेत सत्ता स्थापनेच्या हालचालींना वेग आला असून, समान कार्यक्रम व सत्तावाटपाचे सूत्र ठरविण्यासाठी नेत्यांच्या बैठका सुरू आहेत. मुख्यमंत्रिपद <a href="https://www.lokmat.com/topics/shiv-sena/">शिवसेना</a> आणि राष्ट्रवादीने प्रत्येकी अडीच-अडीच वर्षे वाटून घ्यावी, या प्रस्तावावर चर्चा सुरू असल्याचे कळते.<br/>काँग्रेसचे नेते अहमद पटेल व उद्धव ठाकरे यांच्यात मंगळवारी तासभर चर्चा झाली. शिवसेनेने स्वत:साठी मुख्यमंत्रिपद व दोन्ही काँग्रेसला उपमुख्यमंत्रिपद देण्याचा फॉर्म्युला तिथे सुचविला. मात्र, त्याला राष्ट्रवादी तयार नसल्याने समजते. <a href="https://www.lokmat.com/topics/shiv-sena/">शिवसेना</a> व राष्ट्रवादीत दोन जागांचे अंतर असल्याने राष्ट्रवादीलाही मुख्यमंत्रिपद हवे आहे. आधीची अडीच वर्षे सेनेला मुख्यमंत्रिपद देण्याचा प्रस्ताव दोन्ही काँग्रेसनी दिल्याचे कळते. शिवसेनेने त्यास प्रतिसाद दिलेला नाही. ठाकरे-पटेल यांच्या चर्चेत अंतिम निर्णय झाला नाही. उद्धव पक्ष नेत्यांशी चर्चा करूनच पुढचा निर्णय घेणार आहेत.<br/>काँग्रेसचे नेते अशोक चव्हाण, प्रदेशाध्यक्ष बाळासाहेब थोरात आणि माणिकराव ठाकरे यांनी आज उद्धव ठाकरे यांची भेट घेतली. त्यानंतर, काँग्रेस व राष्ट्रवादीच्या नेत्यांची पंचतारांकित हॉटेलात बैठक झाली. मात्र, बैठकीबाबत गुप्तता पाळण्यात आली.<br/><b>&gt;अजितदादांचा माध्यमांना गुंगारा!</b><br/>प्रसारमाध्यमांचा ससेमिरा चुकविण्यासाठी ‘बैठक रद्द झाली, मी बारामतीला जात आहे’ अशी लोणकढी थाप मारून <a href="https://www.lokmat.com/topics/ajit-pawar/">अजित पवार</a> थेट दोन्ही काँग्रेसच्या बैठकीला रवाना झाले. मात्र, या बैठकीचा थांगपत्ता नसल्याने वृत्तवाहिन्यांच्या पडद्यावर ‘<a href="https://www.lokmat.com/topics/ajit-pawar/">अजित पवार</a> नाराज’ अशी बातमी झळकली. माध्यमांच्या या अतिघाईवर शरद पवार यांनी नाराजी व्यक्त केली.</p>
    </article>
  </body>
</html>