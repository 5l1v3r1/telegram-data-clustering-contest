<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursanin-bes-ve-dask-karnesi-15578yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T01:00:00+00:00"/>
    <meta property="og:title" content="Bursa’nın BES ve DASK karnesi"/>
    <meta property="og:description" content="Güvence altında olmak bireylerin de kurumların da öncelikleri arasında yer almalı.Zor zamanlar geldiğinde özellikle çalışma yaşamı sonrası..."/>
  </head>
  <body>
    <article>
      <h1>Bursa’nın BES ve DASK karnesi</h1>
      <address><time datetime="2019-11-14T01:00:00+00:00">14 Nov 2019, 01:00</time> by <a rel="author">Feridun Eyüpoğlu</a></address>
      <p>Güvence altında olmak bireylerin de kurumların da öncelikleri arasında yer almalı.</p>
      <p>Zor zamanlar geldiğinde <b>özellikle çalışma yaşamı sonrası veya bir felaket sonrası ihtiyacınız olabilecek desteğin önemi </b>bir hayli fazla.</p>
      <p>Bu anlamda emeklilik sistemleri ve doğal afet sigortaları kritik öneme sahip!</p>
      <p>Mesela SGK, aldığı primlerle çalışanlara emeklilik yolunun kapısını açmakta.</p>
      <p>Hafızalara kısaca BES olarak kazınan <b>Bireysel Emeklilik Sistemi</b> de bir gelecek güvencesi sunma iddiasında!</p>
      <p>Katılımın serbest olduğu BES’i yeterli görmeyen devlet, bir de cayma hakkı tanıdığı <b>Otomatik Katılım Sistemi</b> (OKS) ile çalışanları tasarrufa yöneltip bir alternatif oluşturdu.    </p>
      <p>
        <b>Bu sistemin ne kadar tuttuğu ayrı bir analiz konusu.</b>
      </p>
      <p>SGK’nın emeklilik şartları ve bağladığı maaşın yarattığı tartışmalar da.</p>
      <p>Nispeten de olsa <b>tatminkar bir gelir sunma iddiasına kavuşan</b> BES’e olan ilgi ise yeni bir umut kaynağı!</p>
      <p>Kasım başı itibarıyla BES’te biriken fon tutarı <b>111 milyar TL</b>’yi aştı.</p>
      <p>
        <b>Katılımcı sayısı 6 milyon 817 bin 747’ye çıktı.</b>
      </p>
      <p>Sistemden emekli olanların sayısı ise 110 bini aşmış durumda.</p>
      <p>Kısacası devletin <b>her 100 liraya 25 lira katkı</b> sunması yanında BES’te birikimlerin çeşitli fonlarda işletilmesi vatandaşın sistemde kalmasını ve çoğalmasını sağlamış!</p>
      <p>
        <b>Peki Bursalıların BES’e olan yakınlık derecesi ne?</b>
      </p>
      <p>Emeklilik Gözetim Merkezi’nin ekim ayı raporuna yansıyan iller karnesinde katılımcı sayıları açısından <b>Bursa beşinci sırada</b> kendine yer bulmuş durumda!</p>
      <p>Ülkenin en kalabalık kenti olan <b>İstanbul yüzde 27,81</b>’lik payla bireysel emeklilikte başı çekiyor.</p>
      <p>
        <b>İkinci sırada Ankara yüzde 9,09’luk katılımcı payı ile gelirken İzmir yüzde yüzde 6,92 ile üçüncü sırada yer almakta.</b>
      </p>
      <p>Dördüncü sıra ise <b>yüzde 4,20 ile Antalya</b>’ya ait.</p>
      <p>Beşinci sırada yer alan Bursa’nın toplam BES pazarında aldığı pay ise yüzde 3,98 seviyesinde!</p>
      <p>
        <b>Kentin Türkiye nüfusu içindeki payından yaklaşık 0,3 puan yukarıdaki bir oran bu.</b>
      </p>
      <p>Oysa bir basamak üstteki <b>Antalya</b>’nın BES’e katılım payı nüfus payının <b>1,2 puan</b> üzerinde.</p>
      <p>Yani Bursalıların ilgi düzeyi en yakın rakibin epey altında diyebiliriz!</p>
      <p> </p>
      <p>
        <b>BES sirkülasyonu yüksek</b>
      </p>
      <p> </p>
      <p>Bursa’da 31 Ekim itibarıyla bireysel emeklilik sisteminde toplam <b>271 bin 141 aktif katılımcı</b> yer almakta.</p>
      <p>Bunların 159 bin 427’si erkek, 111 bin 714 kadın.</p>
      <p>
        <b>Bir de BES katılımları sona eren 258 bin 614 kişi de kayıtlarda yansımış!</b>
      </p>
      <p>
        <b>Yani aktif katılımcı sayısına yakın bir ayrılma söz konusu.</b>
      </p>
      <p>Kısacası ciddi bir sirkülasyon var.</p>
      <p>
        <b>Antalya’nın BES katılımı sonlanan katılımcı sayısı anlamında da daha pozitif bir görünüm sergilediğini söylemek şart.</b>
      </p>
      <p>Sözün özü; Bursa’nın BES’te hak ettiği dördüncü sıraya çıkabilmesi pek kolay görünmüyor.</p>
      <p> </p>
      <p>
        <b>Zorunlu poliçelerde Bursa dipte</b>
      </p>
      <p>             </p>
      <p>Birinci derece deprem kuşağında bulunan Bursa’nın bu alana dönük güvenceye kavuşma  merakı da pek güçlü değil.</p>
      <p>DASK verilerine göre Bursa’da kayıtlı konut adedi 670 bin 750.</p>
      <p><b>Zorunlu deprem sigortası</b> poliçe sayısı ise 384 bin 791.</p>
      <p>
        <b>Sigortalılık oranı yüzde 57,40 seviyesinde.</b>
      </p>
      <p>Yani konutların yarıya yakını sigortalı değil!</p>
      <p>
        <b>Benzer deprem riskine sahip Marmara Bölgesi’ndeki diğer illerin de hayli gerisinde kalan bir oran söz konusu.</b>
      </p>
      <p>Sigortalılık oranları İstanbul’da yüzde 66,2, Tekirdağ’da yüzde 80,5, Kocaeli’nde yüzde 66,7, Yalova’da yüzde 85,5, Balıkesir’de yüzde 57,7, Çanakkale’de yüzde 65,8 seviyesinde.</p>
      <p>
        <b>Kısacası Bursa en dipte!</b>
      </p>
      <p>Ne yazık ki Bursalıların ilgisizliğine faturayı fay hatları kesecek.</p>
    </article>
  </body>
</html>