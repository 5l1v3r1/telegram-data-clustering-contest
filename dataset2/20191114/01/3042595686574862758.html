<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/en-apokalypse/71817297"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T01:48:09+00:00"/>
    <meta property="og:title" content="- En apokalypse"/>
    <meta property="og:description" content="Den italienske turistperlen Venezia er rammet av den verste flommen på 50 år."/>
  </head>
  <body>
    <article>
      <h1>- En apokalypse</h1>
      <h2>Den italienske turistperlen Venezia er rammet av den verste flommen på 50 år.</h2>
      <address><time datetime="2019-11-14T01:48:09+00:00">14 Nov 2019, 01:48</time> by <a rel="author">Marthe Ihle</a></address>
      <p>De siste par dagene har innbyggerne vasset i vann opp til knærne i den norditalienske byen, på grunn av vind og kraftige regnskyll. Enkelte steder var vannstanden så høy at den rakk voksne personer til livet.</p>
      <p>Vannet renner inn i gatene, i butikker og i historiske bygninger. Butikkeiere jobbet onsdag på spreng for å lempe litervis med vann ut av lokalene.</p>
      <p>
        <b>- En apokalypse, sier Antonella Rossi, som eier en smykkebutikk i nærheten av Markusplassen, til <a href="https://www.theguardian.com/world/2019/nov/13/an-apocalypse-happened-venice-counts-cost-of-devastating-floods?CMP=Share_iOSApp_Other">The Guardian</a>.</b>
      </p>
      <figure>
        <img src="https://dbstatic.no/71817303.jpg?imageId=71817303&amp;width=1024&amp;height=615"/>
        <figcaption><b>OVERSVØMT:</b> En cafe i Venezia oversvømt onsdag. Foto: AP/Luca Bruno Vis mer</figcaption>
      </figure>
      <h3>Krisetilstander</h3>
      <p>Onsdag var nådde flomnivået på Markusplassen én meter. Markuskirken skal også ha fått omfattende skader, ifølge <a href="https://www.repubblica.it/cronaca/2019/11/13/news/venezia_piena_marea-240972133/?ref=RHPPTP-BL-I240991350-C12-P1-S1.12-T1">La Republica</a>.</p>
      <p>Rossi fortsetter:</p>
      <p>- Vannet har ødelagt alt, jeg må renovere så mye... Et livsverk er ødelagt på sekunder, sier hun.</p>
      <p>
        <b>Bare én gang tidligere i moderne tid har vannstanden vært så høy. Det var i november i 1966. Den gang steg vannet 1,94 meter. Tirsdag var vannstanden 1,87 meter, opplyser NTB.</b>
      </p>
      <p>Ordføreren i Venezia, Luigi Brugnaro, mener flommen kommer til å sette permanente merker i byen.</p>
      <figure>
        <img src="https://dbstatic.no/71817305.jpg?imageId=71817305&amp;width=1024&amp;height=615"/>
        <figcaption><b>UNDER VANN:</b> En kvinne bærer barnet på ryggen, mens vannet når henne til over knærne på Markusplassen. Foto: Reuters/Manuel Silvestri Vis mer</figcaption>
      </figure>
      <h3>Global oppvarming</h3>
      <p>Det har lenge vært kjent at global oppvarming og det økende havnivået er en trussel for Venezia.</p>
      <p>- Nå må regjeringen følge med. Dette er en konsekvens av klimaendringene. Kostnadene vil bli høye, sa Brugnaro onsdag, skriver <a href="https://www.bbc.com/news/world-europe-50401308">BBC</a>.</p>
      <p>Onsdag morgen hadde floen tatt båtene opp på land. De lå strødd langs bryggene, ifølge kanalen. Turistene tok seg fram i byen via ramper plassert rundt om i gatene.</p>
      <p>Det har lenge vært kjent at global oppvarming og det økende havnivået er en trussel for Venezia.</p>
      <figure>
        <img src="https://dbstatic.no/71817307.jpg?imageId=71817307&amp;width=1024&amp;height=615"/>
        <figcaption><b>PROBLEMER:</b> Vannstanden har skapt store problemer i Venezia de siste dagene. Foto: Reuters/Manuel Silvestri Vis mer</figcaption>
      </figure>
      <h3>To døde</h3>
      <p>- Byen er i knestående. Ødeleggelsene er omfattende, lød det illevarslende på RAI, Italias nasjonale kringkaster, ifølge nyhetsbyrået. Presidenten i Veneto-regionen, Luca Zaia, sa at 80 prosent av Venezia sto under vann og at skadene var utenfor fatteevne.</p>
      <p>To personer omkom mens stormen herjet natt til onsdag. Ifølge den italienske avisa <a href="https://www.ilgazzettino.it/nordest/venezia/venezia_acqua_alta_morti_danni_incendio-4859863.html">Il Gazzettino</a>, døde en mann (78) etter at han ble truffet av lynet mens han prøvde å starte elektriske pumper i det oversvømte huset sitt. Den andre personen omkom sannsynligvis på grunn av naturlige årsaker, skriver avisa.</p>
      <p>I 1984 ble det designet en flombarriere som skulle beskytte Venezia mot nettopp slike oversvømmelser som traff byen på tirsdag. På grunn av korrupsjon er kjempeprosjektet, som er kjent som «Mose», er fremdeles ikke ferdigstilt, ifølge <a href="https://uk.reuters.com/article/uk-italy-weather-venice/venice-mayor-declares-disaster-as-city-hit-by-second-worst-high-tide-idUKKBN1XN075?il=0&amp;utm_source=twitter&amp;utm_medium=Social">Reuters</a>.</p>
    </article>
  </body>
</html>