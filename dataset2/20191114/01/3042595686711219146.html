<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/senior-trump-ansatt-laget-falsk-cv/71813538"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T01:48:47+00:00"/>
    <meta property="og:title" content="Senior-Trump-ansatt laget falsk CV"/>
    <meta property="og:description" content="Mina Chang (35) pyntet på CV og laget TIME-forside med seg sjøl som oppslag. Så fikk hun jobb av USAs president, Donald Trump."/>
  </head>
  <body>
    <article>
      <h1>Senior-Trump-ansatt laget falsk CV</h1>
      <h2>Mina Chang (35) pyntet på CV og laget TIME-forside med seg sjøl som oppslag. Så fikk hun jobb av USAs president, Donald Trump.</h2>
      <address><time datetime="2019-11-14T01:48:47+00:00">14 Nov 2019, 01:48</time> by <a rel="author">Line Fransson</a></address>
      <p>Det er langt fra første gang. Men uten at det ser ut til å endre Donald Trump ansettelsespolitikk når det gjelder grundige bakgrunnssjekker.</p>
      <p>Nå er det 35-årige Mina Chang som er avslørt etter å ha pyntet voldsomt på CV-en sin og laget en falsk TIME-forside med seg sjøl som hovedoppslag, avslører <a href="https://www.nbcnews.com/politics/donald-trump/senior-trump-official-embellished-resume-had-face-fake-time-cover-n1080356">NBC News</a>.</p>
      <h3>Mange CV-feil</h3>
      <p>Chang ble i april i år ansatt som assisterende spesialråd i en underavdeling av det amerikanske utenriksdepartementet, Bureau of Conflict and Stability Operations. Denne jobben kan hun ha fått på grunn av CV-pynting, både når det gjelder utdanning og hva organisasjonen hun drev jobber med.</p>
      <p><a href="https://www.nbcnews.com/politics/donald-trump/senior-trump-official-embellished-resume-had-face-fake-time-cover-n1080356">NBC News'</a> gjennomgang viser en rekke feil. Chang oppga å være medlem av et FN-panel som ikke stemte. Hun skrev hun var med i en «alumni»-gruppe fra Harvard, mens hun ikke har noen grad fra prestisjeskolen - men bare vært med på et kurs. Chang har også sagt at hun har en grad fra Army War College, mens skolen sier at hun har deltatt på et firedagers seminar.</p>
      <p>Også The Washington Post har en gjennomgang av <a href="https://www.washingtonpost.com/national-security/2019/11/12/she-inflated-her-resume-peddled-fake-time-cover-trump-appointed-her-state-department/">Changs CV.</a></p>
      <figure>
        <iframe data-src="https://twitter.com/washingtonpost/status/1194451886730043392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Flere løgner</h3>
      <p>Søker du på nettet, finner du et <a href="https://www.youtube.com/watch?v=P_kFRAJVKcw">25 minutter langt intervju</a> fra 2017 med Mina Chang. Her forteller Chang om hvordan hun bekjemper voldelig ekstremisme, og hun har med seg såkalte bevis: Som TIME-forsida, som altså er falsk.</p>
      <figure>
        <img src="https://dbstatic.no/71813748.jpg?imageId=71813748&amp;x=0&amp;y=0&amp;cropw=100&amp;croph=79.750778816199&amp;width=321&amp;height=256"/>
        <figcaption><b>PYNTET PÅ CV:</b> PÅ USAs utenriksdepartement blir Mina Chang presentert som assisterende spesialråd. Her står det at hun før ansettelsen var sjef for en NGO, og har utstrakt erfaring fra konfliktområder som Afghanistan, Irak, Somalia, Nigeria og Filippinene. Nå viser det seg at Chang har en rekke falske opplysninger på CV-en sin, kommer det fram i en avsløring av NBC. Foto: Foto: USAs utenriksdepartement Vis mer</figcaption>
      </figure>
      <p>- Gratulerer, sier intervjueren og ber Chang fortelle om hvordan TIME sin spesialutgave kom i stand.</p>
      <p>Chang forklarer at hennes organisasjon bruker «drone-teknologi i etterkant av katastrofer». Og at drone-teknologi nå er utbredt.</p>
      <p>- Jeg antar at jeg var med å bringe oppmerksomhet mot det, sier hun. Men utelot å nevne at hun sjøl hadde laget forsida.</p>
      <h3>Ikke første gang</h3>
      <p>Det er langt fra første gang at Trump-administrasjonen har ansatt folk som etterhvert har mistet jobben på grunn av manglende sikkerhetsklarering eller annet.</p>
      <p>- Det ser ut til at denne administrasjonen ikke utfører samme dybdeundersøkelser som tidligere administrasjoner, sier James Pfiffner, professor ved George Mason University til <a href="https://www.nbcnews.com/politics/donald-trump/senior-trump-official-embellished-resume-had-face-fake-time-cover-n1080356">NBC News</a>.</p>
      <p>I fjor ble den 24-årige Taylor Weyeneth sparket etter å ha blitt oppgradert fra kampanje-ansatt til å få en ledende rolle i Det hvite hus i kampen mot narkotia. Weyeneth ble sparket etter at <a href="https://www.washingtonpost.com/national-security/2019/11/12/she-inflated-her-resume-peddled-fake-time-cover-trump-appointed-her-state-department/">The Washington Post</a> kom med opplysninger om hans bakgrunnskvalifikasjoner til jobben.</p>
      <p>Videre ble den repulikanske John Ratcliffe avsatt etter uttalelser om at han var blitt behandlet «veldig urettferdig» i media. Ratcliffe skrøt av at han hadde fått «arrestert over 300 illegale immigranter på en dag». Som viste seg å være feil, avslørte <a href="https://www.washingtonpost.com/national-security/2019/11/12/she-inflated-her-resume-peddled-fake-time-cover-trump-appointed-her-state-department/">The Washington Post</a>.</p>
      <p>Da Trump ble gjort oppmerksom på feilen når det gjaldt Ratcliff, svarte Trump følgende.</p>
      <p>- Jeg gir ut navn til pressen, og de sjekker for meg. Vi sparer mye penger på den måten, sa han ifølge <a href="https://www.washingtonpost.com/national-security/2019/11/12/she-inflated-her-resume-peddled-fake-time-cover-trump-appointed-her-state-department/">The Washington Post</a>.</p>
    </article>
  </body>
</html>