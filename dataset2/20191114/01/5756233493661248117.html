<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621429/%DB%B3%DB%B5%DB%B6%DB%B0-%DA%A9%D8%A7%D8%B1%D8%AA-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%B5%D8%A7%D8%AF%D8%B1-%D8%B4%D8%AF%D8%B5%D8%AF%D9%88%D8%B1-%DB%B1%DB%B2-%D9%87%D8%B2%D8%A7%D8%B1-%D9%88-%DB%B7%DB%B0%DB%B0-%D8%AC%D9%88%D8%A7%D8%B2-%D8%B5%D9%86%D8%B9%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T01:18:00+00:00"/>
    <meta property="og:title" content="۳۵۶۰ کارت بازرگانی صادر شد/صدور ۱۲ هزار و ۷۰۰ جواز صنعتی"/>
    <meta property="og:description" content="طبق گزارش وزارت صنعت در ۶ ماهه امسال ۳۵۵۸ کارت بازرگانی صادر شد که نسبت به مدت مشابه سال گذشته ۲.۴درصد رشد داشته است.همچنین میزان صدور جواز صنعتی با رشد ۱۸.۲درصدی به ۱۲ هزار و ۷۰۴ مجوز رسید."/>
  </head>
  <body>
    <article>
      <h1>۳۵۶۰ کارت بازرگانی صادر شد/صدور ۱۲ هزار و ۷۰۰ جواز صنعتی</h1>
      <address>
        <time datetime="2019-11-14T01:18:00+00:00">14 Nov 2019, 01:18</time>
      </address>
      <p>
        <i>طبق گزارش وزارت صنعت در ۶ ماهه امسال ۳۵۵۸ کارت بازرگانی صادر شد که نسبت به مدت مشابه سال گذشته ۲.۴درصد رشد داشته است.همچنین میزان صدور جواز صنعتی با رشد ۱۸.۲درصدی به ۱۲ هزار و ۷۰۴ مجوز رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بر اساس گزارش ارائه شده از سوی معاونت طرح و برنامه وزارت صنعت، معدن و تجارت در شش ماهه اول امسال ۱۲ هزار و ۷۰۴ جواز تاسیس صنعتی صادر شده که با احتساب ۱۰ هزار و ۷۴۵ جواز تاسیس صنعتی در مدت مشابه سال ۱۳۹۷، افزایش ۱۸.۲ درصدی داشته است.</p>
      <p>همچنین میزان اشتغال پیش بینی شده برای این جوازها ۲۹۹ هزار و ۹۱۲ نفر بوده که با توجه به پیش بینی اشتغال جوازهای صادره در شش ماهه اول ۱۳۹۷ به میزان ۲۵۹ هزار و ۸۶ نفر، افزایش ۱۵.۸ درصدی داشته است.</p>
      <figure>
        <img src="https://aftabnews.ir/files/fa/news/1398/8/22/359035_664.jpg"/>
      </figure>
      <p>افزایش ۸.۵ درصدی صدور پروانه بهره برداری صنعتی</p>
      <p>در زمینه صدور پروانه بهره برداری صنعتی نیز در شش ماهه ابتدایی امسال ۲ هزار و ۹۲۶ پروانه صادر شد که با در نظر گرفتن پروانه های بهره برداری صنعتی در مدت مشابه پارسال (۲ هزار و۶۹۸ فقره) با افزایش ۸.۵ درصدی مواجه بوده است.</p>
      <p>تعداد گواهی‌های کشف صادر شده در شش ماهه نخست امسال افزایش ۴ درصدی نیز داشته است. در شش ماهه اول امسال ۲۳۶ فقره گواهی کشف صادر شده که این رقم در مدت مشابه سال گذشته ۲۲۷ فقره بوده است.</p>
      <p>هزینه عملیات اکتشافی برای این گواهی‌های کشف نیز افزایش ۶۹.۳ درصدی داشته است چراکه این هزینه در شش ماهه اول امسال ۵۱۳ میلیارد ریال و در شش ماهه اول پارسال ۳۰۳ میلیارد ریال بوده است.</p>
      <p>افزایش ۲.۴ درصدی صدور کارت بازرگانی</p>
      <p>در حوزه تجارت خارجی نیز در شش ماهه اول سال ۳ هزار و ۵۵۸ کارت بازرگانی صادر شد که با توجه به صدور ۳ هزار و ۴۷۵ فقره کارت بازرگانی در مدت مشابه سال گذشته، با افزایش ۲.۴ درصدی مواجه بودیم.</p>
      <p>در حوزه تجارت الکترونیک نیز تعداد گواهی‌های امضای الکترونیکی صادره با افزایش ۵۷.۷ درصدی روبه رو بوده است. در شش ماهه اول سال ۷۴ هزار و ۵۸۶ گواهی صادر شد که این رقم در مدت مشابه پارسال ۴۷ هزار و ۲۸۲ فقره بوده است.</p>
      <p>از سوی دیگر در بخش نرم افزار نیز، صدور پروانه‌های بهره برداری با افزایش ۱۲۰ درصدی و میزان اشتغال پیش بینی شده آن‌ها افزایش ۴۲۱.۱ درصدی داشته است.</p>
      <p>بر این اساس در شش ماهه ابتدایی امسال ۱۱ فقره پروانه بهره برداری نرم افزار به پیش بینی اشتغال ۸۶۵ نفر و در شش ماهه ابتدایی سال گذشته ۵ فقره به میزان اشتغال ۱۶۶ نفر صادر شد.</p>
      <p>افزایش ۶۰ درصدی جواز تاسیس مرکز پژوهش‌های صنعتی و معدنی</p>
      <p>همچنین در شش ماهه ابتدایی امسال ۱۵۰ فقره جواز خدمات فنی و مهندسی و در شش ماهه ابتدایی سال گذشته ۱۳۰ فقره جواز صادر شد که با افزایش ۱۹.۲ درصدی روبه رو بوده است.</p>
      <p>از سوی دیگر تعداد جواز تاسیس مرکز پژوهش‌های صنعتی و معدنی در شش ماهه اول امسال ۸ فقره و در مدت مشابه پارسال ۵ فقره بوده که افزایش ۶۰ درصدی داشته است.</p>
      <p>همچنین در شش ماهه اول امسال ۷۹ پروانه تحقیق و توسعه و در مدت مشابه سال گذشته ۷۱ پروانه صادر شد که از رشد ۱۱.۳ درصدی حکایت دارد.</p>
    </article>
  </body>
</html>