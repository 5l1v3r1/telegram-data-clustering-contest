<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/refik-ozenle-gundeme-dair-15575yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T01:00:00+00:00"/>
    <meta property="og:title" content="Refik Özen'le gündeme dair"/>
    <meta property="og:description" content="Adam, metroda mini etekli kızı kıyafetinden dolayı taciz ediyor.Kız şikayetçi oluyor, savcılık adamı serbest bırakıyor.Olayın görüntüleri..."/>
  </head>
  <body>
    <article>
      <h1>Refik Özen'le gündeme dair</h1>
      <address><time datetime="2019-11-14T01:00:00+00:00">14 Nov 2019, 01:00</time> by <a rel="author">Mustafa Özdal</a></address>
      <p>Adam, metroda mini etekli kızı kıyafetinden dolayı taciz ediyor.</p>
      <p>Kız şikayetçi oluyor, savcılık adamı serbest bırakıyor.</p>
      <p>Olayın görüntüleri sosyal medyada yayılıp infial yaratınca, savcı itiraz ediyor, <b>aynı adam 1 gün sonra şak diye tutuklanıyor.</b></p>
      <p>2 şehir magandası, hamile bir kadının içinde olduğu aracı tekmeliyor.</p>
      <p>Mağdurlar şikayetçi oluyor ama magandalar ifadesi alındıktan sonra salıveriliyor.</p>
      <p>Olayın görüntüleri sosyal medyada patlayınca, <b>hoop şehir magandaları tutuklanıyor.</b></p>
      <p>FETÖ'nün medya yapılanmasına ilişkin davada yargılanan <b>Ahmet Altan,</b> 10 yıl 6 ay hapis cezası aldıktan sonra tahliye ediliyor.</p>
      <p>Birkaç gün sonra Savcı, mahkemeye itiraz ediyor ve Altan önce gözaltına alınıyor, ardından tutuklanıyor.</p>
      <p>Bunlar gibi daha birçok çok hadiseye tanık oluyoruz mütemadiyen.</p>
      <figure>
        <img src="https://www.olay.com.tr/d/other/ozdal1-182.jpg"/>
      </figure>
      <p>
        <b>AK Parti Bursa Milletvekili Refik Özen'</b>
      </p>
      <p>le gündeme dair sohbet ediyoruz.</p>
      <p>Söz Altan'ın önce serbest bırakılması ardından tutuklanmasına geliyor.</p>
      <p>Özen'in görüşü:</p>
      <p>“Ahmet Altan bir hafta önce tahliye edildi, sonra tutuklandı. <b>Tutuklanacaksa, neden serbest bırakıldı?</b> Altan'ın tahliye edilmesi ya da  tutuklanması doğrudur veya yanlıştır demiyorum. Ama bu konuda bir <b>netlik </b>olması gerekir. Sadece Ahmet Altan meselesi değil. Siyasi olmayan birçok adli hadisede de sanık önce serbest bırakılıyor, bir gün sonra tutuklanıyor. <b>Böyle olunca da toplumun yargıya olan güveni sarsılıyor.</b> Hakim ve savcıların daha dikkatli karar vermesi gerekir.”</p>
      <p>Refik Özen, sokaktaki vatandaşın merak ettiği konuyu milletvekili sıfatıyla dile getirdi.</p>
      <p>Yani birçokları gibi o da yargı organlarının kimi çelişkili kararlarını sorguluyor.</p>
      <p> </p>
      <p>
        <b>Sırada Ulaştırma Bakanı var</b>
      </p>
      <p> </p>
      <p><b>AK Parti Bursa Milletvekili Refik Özen</b>, <b>Çevre ve Şehircilik Bakanı Murat Kurum</b>'un Bursa ziyaretinin son derece verimli geçtiğini düşünüyor.</p>
      <p>Öyle ki Kurum'un söz verdiği projelerin toplam tutarı <b>1 milyar liraymış!</b></p>
      <p>Tek bir günde hiç de fena bir miktar değil doğrusu.</p>
      <p>İşte bu verimli geziden umutlanan Bursa Milletvekilleri, benzer müjdeleri açıklaması için <b>Ulaştırma Bakanı Turan</b>'ı da Bursa'ya davet edeceklermiş.</p>
      <p>Malum, Bursalılar dört gözle ulaşım yatırımlarının hayata geçmesini bekliyor.</p>
      <p>Özen, yakın zamanda Turan'ın da Bursa'dan müjdeler verebileceğini söyledi.</p>
      <p> </p>
      <p>
        <b>Şadi Özdemir ve Vildan Özkula'ya üyelerden soğuk duş</b>
      </p>
      <p> </p>
      <figure>
        <img src="https://www.olay.com.tr/d/other/ozdal2-235.jpg"/>
      </figure>
      <p>Hiçbir partide delege olmak, CHP'deki kadar değerli ve zor değil galiba.</p>
      <p>İster demokrasi şöleni deyin, ister parti içi demokrasinin zirve yapmış hali diye adlandırın, ister de partililerin birbirini kırdığı ve hiziplerin ortaya çıktığı bir süreç olarak değerlendirin delege seçimlerini.</p>
      <p>Ancak sandıktan delege olarak çıkmak hiç de kolay olmuyor.</p>
      <p>Deve dişi gibi partililer bile mahallelerinde delege seçilemiyor nitekim.</p>
      <p>İşte <b>CHP'nin eski il başkanı Şadi Özdemir.</b></p>
      <p>Her zaman taban siyaseti yaptığı algısını yaratmaya çalışan Özdemir, yaşadığı mahallenin üyelerinden bile oy alamayıp delege seçilemedi.</p>
      <p>Hem belediye meclis üyeliği hem de kadın kolları başkanlığı görevini yürüterek bir koltukta iki karpuz taşıyan <b>Vildan Özkula </b>da delege seçilemeyenlerden.</p>
      <p>Demek ki neymiş:</p>
      <p>
        <b>CHP'de il başkanı, kadın kolları başkanı ve belediye meclis üyesi  olabilirsin ama delege seçilemeyebilirsin.</b>
      </p>
      <p>
        <b> </b>
      </p>
      <p>
        <b>AK Parti'nin yumuşak karnı Nilüfer</b>
      </p>
      <p> </p>
      <p>Kurulduğu tarihten bu yana AK Parti, Nilüfer'de varlık gösteremiyor.</p>
      <p>Öyle ki genel seçimlerde az farkla birinci parti olsalar da yerel seçimlerde büyük fark yiyorlar.</p>
      <p>Kadın aday gösterseler olmuyor, liberal aday çıkarsalar tutmuyor, CHP'den transfer edilen adayla yola çıksalar bile sonuç değişmiyor.</p>
      <p>Genel görüş, Nilüfer seçmeninin tıpkı İzmir, Beşiktaş veya  Çankaya gibi ideolojik  refkleslerle hareket ettiği için buralarda sonucun değişmeyeceği.</p>
      <p>Kuşkusuz bu görüş akla yatkın.</p>
      <p>Ancak Nilüfer sonuçlarını sadece bu nedene bağlayabilir miyiz?</p>
      <p>Nitekim uzun yıllardan bu yana bazı AK Partililerin Nilüfer Belediye yönetimiyle olan <b>giriftleşmiş</b> ilişkilerinin seçim sonuçlarında etkisi çok büyük.</p>
      <p>O halde, Nilüfer'de hangi siyasi gelişme olursa olsun, <b>AK Parti kendisini sorgulamadığı sürece, sonuç aynı olacaktır.</b></p>
      <p> </p>
      <p>
        <b>Kaçakla mücadele</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-202.jpg"/>
      </figure>
      <p>Kaçak olan o villla, ama'sız, fakat'sız toplum vicdanını sızlatıyordu.</p>
      <p>Bu bakımdan<b> Büyükşehir Belediye</b> <b>yönetiminin kaçak villayı yıkması eleştirilemez.</b></p>
      <p>Ayrıca zaten <b>Nilüfer Belediye Başkanı Turgay Erdem </b>de Çevre ve Şehircilik Bakanlığı'ndan  görüş alarak, aslında villanın yıkılmasının önünü açmıştı.</p>
      <p>Evet söz konusu villanın yıkılması kamu vicdanını rahatlattı ancak benzerlerinin de aynı akibete uğraması gerekmiyor mu?</p>
      <p>
        <b>O zaman kaçakla mücadelenin etkinliği daha net anlaşılacaktır.</b>
      </p>
    </article>
  </body>
</html>