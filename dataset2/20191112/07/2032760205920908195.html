<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89335"/>
    <meta property="og:site_name" content="Denník politika"/>
    <meta property="article:published_time" content="2019-11-12T07:35:18+00:00"/>
    <meta property="og:title" content="Video: Carolina rozdrvila Ottawu a Washington s Pánikom vyrovnal na 3:3, rozhodli až nájazdy"/>
    <meta property="og:description" content="12.11.2019 (Webnoviny.sk) – Slovenský hokejista Richard Pánik po dlhšom zranení naskočil do zostavy Washingtonu, ale nebol to víťazný návrat. Momentálne najlepší tím NHL doma prehral s Arizonou 3:4 po samostatných nájazdoch. Hráči Capitals aj vďaka dvom gólom Jevgenija Kuznecova vyrovnali z 0:3 na 3:3, ale napokon aj tak nepredĺžili sériu šiestich víťazstiev. V nájazdoch bol strelcom rozhodujúceho gólu Coyotes Nick Schmaltz. Arizona zvíťazila po predchádzajúcich troch prehrách."/>
  </head>
  <body>
    <article>
      <h1>Video: Carolina rozdrvila Ottawu a Washington s Pánikom vyrovnal na 3:3, rozhodli až nájazdy</h1>
      <address><time datetime="2019-11-12T07:35:18+00:00">12 Nov 2019, 07:35</time> by <a rel="author">Webnoviny</a></address>
      <p>12.11.2019 (Webnoviny.sk) – Slovenský hokejista Richard Pánik po dlhšom zranení naskočil do zostavy Washingtonu, ale nebol to víťazný návrat. Momentálne najlepší tím NHL doma prehral s Arizonou 3:4 po samostatných nájazdoch. Hráči Capitals aj vďaka dvom gólom Jevgenija Kuznecova vyrovnali z 0:3 na 3:3, ale napokon aj tak nepredĺžili sériu šiestich víťazstiev. V nájazdoch bol strelcom rozhodujúceho gólu Coyotes Nick Schmaltz. Arizona zvíťazila po predchádzajúcich troch prehrách.</p>
      <p><i>„V prvých dvoch tretinách sme nehrali to, čo sme chceli. Klobúk dolu pred hráčmi, že v tretej tretine sme dokázali vyrovnať a nakoniec získali so šťastím bod,</i>“ uviedol tréner Washingtonu Todd Reirden na oficiálnom webe NHL.</p>
      <h3>Pánik si pripísal „plusku“</h3>
      <p>Pánik odohral väčšinu zápasu proti svojmu predchádzajúcemu zamestnávateľovi v treťom útoku Capitals po boku Chandlera Stephensona a Larsa Ellera. Slovenský krídelník strávil na ľade 10:47 min, rozdal dva bodyčeky a na konci mal plusový bod. Stále platí, že v tomto ročníku NHL ešte nemá na konte kanadský bod. Dvadsaťosemročný martinský rodák vynechal 10 zápasov pre zranenie v hornej časti tela, v súťažnom zápase bol prvýkrát od 15. októbra.</p>
      <p>„<i>Nemôžem sa dočkať. Bola to dlhá cesta, ale už som stopercentne v poriadku. Som pripravený naskočiť na idúci vlak. Sústredím sa na to, aby som konečne bodoval. Lebo začiatok sezóny som nemal dobrý</i>,“ povedal Richard Pánik ešte pred zápasom, cituje ho portál russianmachineneverbreaks.com.</p>
      <p>Slovenský krídelník v rozhovore priznal, že na takmer mesiac ho vyradilo z hry zranenie ramena po zrážke so spoluhráčom Jonasom Siegenthalerom. „<i>Nevidel ma a v nešťastnej pozícii ma zasiahol do ramena. Bola to smola</i>,“ objasnil Pánik nešťastný moment.</p>
      <h3>Puk trafil vo vzduchu</h3>
      <p>Hokejisti Caroliny štýlovo ukončili štvorzápasovú sériu bez víťazstva. Na domácom ľade prevalcovali hráčov Ottawy 8:2. Fínsky útočník Sebastian Aho strelil dva góly, kanadský obranca Joel Edmundson mal na konte gól aj dve asistencie.</p>
      <p>Prvý gól dosiahol Aho v nájazde počas oslabenia svojho tímu, zvyšoval ním na 3:0. Aj druhý jeho zásah stál za to. Gól na 6:1 strelil tak, že puk odrazený od zadného mantinelu trafil golfovým úderom vo vzduchu a ten skončil za chrbtom brankára hostí.</p>
      <p>„<i>Mal v sebe herný zápal počas celého zápasu. Myslím si, že celé naše mužstvo ho dnes malo. Bolo príjemné vidieť ako bol odmenený za svoj výkon</i>,“ uviedol tréner Caroliny Rod Brind´Amour o Sebastianovi Ahovi.</p>
      <h3>NHL – výsledky</h3>
      <p>pondelok:</p>
      <p><b>Washington – Arizona 3:4 po sam. nájazdoch (0:1, 1:2, 2:0 – 0:0, 0:1)</b><br/>Richard Pánik (Washington) odohral 10:47 min, 2 „<i>hity</i>„, 1 plusový bod</p>
      <p><b>Carolina – Ottawa 8:2 (2:0, 3:1, 3:1</b>)</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-carolina-rozdrvila-ottawu-a-washington-s-panikom-vyrovnal-na-33-rozhodli-az-najazdy/"><u>Video: Carolina rozdrvila Ottawu a Washington s Pánikom vyrovnal na 3:3, rozhodli až nájazdy</u></a> © SITA Všetky práva vyhradené.</p>
    </article>
  </body>
</html>