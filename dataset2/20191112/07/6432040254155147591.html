<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616232,Oddaja-mieszkania-nie-dzieciom-ale-obcym-ludziom-Powod-Glodowe-emerytury.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T07:09:26+00:00"/>
    <meta property="og:title" content="Oddają mieszkania nie dzieciom, ale obcym ludziom. Powód? Głodowe emerytury"/>
    <meta property="og:description" content="Większość seniorów chciałaby zostawić mieszkanie dzieciom, wnukom lub komuś z rodziny. Natomiast osoby samotne szukają innych rozwiązań. W zamian za rezygnację ze swojego prawa własności do nieruchomości mogą otrzymać rentę dożywotnią."/>
  </head>
  <body>
    <article>
      <h1>Oddają mieszkania nie dzieciom, ale obcym ludziom. Powód? Głodowe emerytury</h1>
      <address>
        <time datetime="2019-11-12T07:09:26+00:00">12 Nov 2019, 07:09</time>
      </address>
      <p>
        <b>Większość seniorów chciałaby zostawić mieszkanie dzieciom, wnukom lub komuś z rodziny. Natomiast osoby samotne szukają innych rozwiązań. W zamian za rezygnację ze swojego prawa własności do nieruchomości mogą otrzymać rentę dożywotnią.</b>
      </p>
      <p>Polscy seniorzy chcą zostawić mieszkanie bliskim. Aż 64 proc. emerytów przyznało, że zostawi nieruchomość dzieciom (64 proc.), wnukom (9 proc.), małżonkowi (2 proc.), rodzeństwu (1 proc.) lub dalszej rodzinie (4 proc.). Tak wynika z badania przeprowadzonego przez Fundusz Hipoteczny DOM.<br/><br/>Niestety <b>głównym powodem do skorzystania z renty dożywotnej są głodowe emerytury i perspektywa życia w nędzy.</b> Te osoby gotowe są zrzec się własnego mieszkania w zamian za dożywotnią, dodatkową wypłatę, wraz z możliwością użytkowania lokalu. <br/><br/><b>Aż 71 proc. seniorów biorących udział w badaniu przyznało, że zamieszkiwana nieruchomość jest ich własnością. Co trzeci emeryt mieszka samotnie (34 proc.), pozostali żyją w gospodarstwie dwuosobowym (50 proc.) lub trzyosobowym (7 proc.). Aż 91 proc. seniorów przyznało, że słyszało o rencie dożywotniej lub hipotece odwróconej. Blisko 40 proc. jest jednak zdania, że jest to rozwiązanie dla osób, które nie mają spadkobierców. </b><br/><br/>— Wyniki naszego badania opinii są spójne z doświadczeniami, które zdobyliśmy w ciągu dziesięciu lat funkcjonowania na polskim rynku. Większość seniorów chciałaby zostawić mieszkanie dzieciom, wnukom lub komuś z rodziny. Tak odpowiedziało łącznie 80 proc. ankietowanych — mówi Robert Majkowski, prezes Funduszu Hipotecznego Dom. — Dla większości z nich renta dożywotnia jest rozwiązaniem przeznaczonym dla osób, które nie mają dzieci i innych spadkobierców. Pozostałe 20 procent jeszcze nie wie, kto będzie w przyszłości dziedziczył ich lokum lub nie ma zdania w tej kwestii. To spory odsetek. Jeśli przyjmiemy, że w Polsce żyje obecnie ok. 9,5 mln osób w wieku 60 plus to blisko 2 miliony z nich stanowi grupę potencjalnie zainteresowaną skorzystaniem z renty dożywotniej <br/><br/>Większość seniorów uważa, że renta dożywotnia to dobre rozwiązanie dla osób, które nie mają spadkobierców (39 proc.). Co piąty ankietowany (19 proc.) twierdzi, że renta dożywotnia jest dobrą ofertą dla osób długo żyjących, które mogłyby korzystać ze świadczeń wypłacanych przez fundusz hipoteczny w długiej perspektywie czasu. <br/><br/>— Wiedza na temat renty dożywotniej rośnie. Coraz więcej seniorów zaczyna racjonalnie podchodzić do oferty funduszy hipotecznych — zauważa Robert Majkowski. — Zastanawiające jest również to, że <b>w naszym badaniu żaden z seniorów nie wskazał zamiany mieszkania na mniejsze jako sposobu na poprawę swojej sytuacji finansowej.</b> Scenariusz zamiany mieszkania jest często promowany, jednak ja uważam i nasze badania oraz wyliczenia to potwierdzają, że to nie jest racjonalne rozwiązanie z punktu widzenia seniora mieszkającego w mieszkaniu, a może być jedynie słuszne w przypadku przeprowadzki z domu do budynku wielorodzinnego. <br/><br/>Wielu emerytów oceniło, że renta dożywotnia może być dobrym rozwiązaniem dla tych, którzy borykają się z dużymi problemami finansowymi i ledwo wiążą „koniec z końcem”. Tak odpowiedziało 16 proc. respondentów.<br/><br/>— To jeden ze smutnych wniosków, z którymi spotykamy się w codziennej pracy. Wśród pobudek, które wpływają na podjęcie decyzji o podpisaniu umowy są problemy finansowe, a nawet długi. Pozytywna strona jest taka, że pomagamy seniorom wydostać się z tych tarapatów finansowych. Z poprzedniego badania opinii, które przeprowadziliśmy w ubiegłym roku wynikało, że dzięki rencie dożywotniej ponad połowa naszych klientów spłaciła długi lub inne zobowiązania — podsumowuje Robert Majkowski, prezes Funduszu Hipotecznego Dom. <br/><br/><br/>oprac. AT</p>
    </article>
  </body>
</html>