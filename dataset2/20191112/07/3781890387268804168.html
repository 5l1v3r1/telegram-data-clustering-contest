<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741269"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T07:41:00+00:00"/>
    <meta property="og:title" content="กษัตริย์สเปนเสด็จเยือนคิวบาครั้งประวัติศาสตร์"/>
    <meta property="og:description" content="สมเด็จพระราชธิบดีเฟลิเปที่ 6 และสมเด็จพระราชินีเลติเซียทรงสร้างประวัติศาสตร์ เป็นประมุขแห่งสเปนพระองค์แรกซึ่งเสด็จเยือนคิวบาอย่างเป็นทางการ เพื่อทรงร่วมเฉลิมฉลอง 500 ปี การก่อตั้งกรุงฮาวานา"/>
  </head>
  <body>
    <article>
      <h1>กษัตริย์สเปนเสด็จเยือนคิวบาครั้งประวัติศาสตร์</h1>
      <address>
        <time datetime="2019-11-12T07:41:00+00:00">12 Nov 2019, 07:41</time>
      </address>
      <p>
        <b>สมเด็จพระราชธิบดีเฟลิเปที่ 6 และสมเด็จพระราชินีเลติเซียทรงสร้างประวัติศาสตร์ เป็นประมุขแห่งสเปนพระองค์แรกซึ่งเสด็จเยือนคิวบาอย่างเป็นทางการ เพื่อทรงร่วมเฉลิมฉลอง 500 ปี การก่อตั้งกรุงฮาวานา</b>
      </p>
      <p>สำนักข่าวต่างประเทศรายงานจากกรุงฮาวานา ประเทศคิวบา เมื่อวันที่ 12 พ.ย.ว่าสมเด็จพระราชธิบดีเฟลิเปที่ 6 และสมเด็จพระราชินีเลติเซียเสด็จพระราชดำเนินโดยเครื่องบินพระที่นั่ง ถึงยังท่าอากาศยานนานาชาติโฮเซ มาร์ติ ในกรุงฮาวานา เมื่อคืนวันจันทร์ที่ผ่านมาตามเวลาท้องถิ่น โดยมีนายบรูโน โรดริเกซ รมว.กระทรวงการต่างประเทศคิวบา เฝ้ารับเสด็จ</p>
      <figure>
        <iframe src="https://www.youtube.com/embed/5TYzIK94DII" width="640" height="360" data-service="Youtube" scrolling="no"/>
      </figure>
      <p><b>euronews (en español)</b><br/><br/>ทั้งนี้ สมเด็จพระราชาธิบดีและสมเด็จพระราชินีแห่งสเปนจะประทับอยู่ในคิวบาเป็นเวลา 3 วัน โดยพระราชกรณียกิจที่สำคัญของทั้งสองพระองค์นอกจากการทรงพบกับประธานาธิบดีมิเกล ดิแอซ-กาเนล ผู้นำคิวบา และการเสด็จพระราชดำเนินไปทอดพระเนตรสถานที่สำคัญทางประวัติศาสตร์ของคิวบาแล้ว ทั้งสองพระองค์จะทรงร่วมเฉลิมฉลองกับชาวคิวบา ในโอกาสที่ตลอดสัปดาห์นี้มีงานเฉลิมฉลองอย่างยิ่งใหญ่ ในวาระครบรอบ 500 ปี การสถาปนากรุงฮาวานา ซึ่งตรงกับวันที่ 16 พ.ย. พ.ศ. 2062</p>
      <figure>
        <img src="https://www.dailynews.co.th/admin/upload/20191112/news_HZDPznzJVw145255_533.jpg?v=201911130811?v=6735"/>
      </figure>
      <p><b>นายบรูโน โรดริเกซ รมว.กระทรวงการต่างประเทศคิวบา เฝ้ารับเสด็จสมเด็จพระราชาธิบดีและสมเด็จพระราชินีแห่งสเปน</b><br/> <br/>ขณะเดียวกัน การเสด็จเยือนคิวบาของประมุขแห่งสเปนในครั้งนี้ยังถือเป็น “ประวัติศาสตร์” สำหรับทั้งสองประเทศ เนื่องจากสมเด็จพระราชธิบดีเฟลิเปที่ 6 ทรงถือเป็นกษัตริย์สเปนพระองค์แรก ซึ่งเสด็จมายังประเทศที่เคยอยู่ภายใต้อาณานิคมของสเปน นับตั้งแต่คิวบาได้รับเอกราชจากรัฐบาลกลางในกรุงมาดริด เมื่อพ.ศ. 2441 หลังถูกปกครองนานเกือบ 400 ปี<br/><br/>อย่างไรก็ตาม ผู้สันทัดกรณีมองว่า ในทางการเมืองและการทูตระหว่างประเทศถือว่ารัฐบาลสเปนต้องการ “ส่งสัญญาณบางอย่าง” ไปยังทำเนียบขาว โดยนายโฮเซป บอร์เรลล์ รมว.กระทรวงการต่างประเทศสเปน ซึ่งตามเสด็จสมเด็จพระราชาธิบดีและสมเด็จพระราชินีในการเสด็จเยือนคิวบาครั้งนี้ กล่าวว่ารัฐบาลวอชิงตันของประธานาธิบดีโดนัลด์ ทรัมป์ “ลุแก่อำนาจ” จากการอนุญาตให้ผู้อพยพชาวคิวบาสามารถฟ้องร้องรัฐบาลฮาวานาและหน่วยงานเอกชนในคิวบา ผ่านศาลในสหรัฐได้ หากเป็นคดีเกี่ยวกับการที่รัฐบาลคิวบาแปรรูปรัฐวิสาหกิจในช่วงการปฏิวัติเมื่อปี 2502<br/> <br/>ปัจจุบันสเปนเป็นประเทศคู่ค้ารายใหญ่อันดับ 3 ของคิวบา รองจากจีนและเวเนซุเอลา ด้วยมูลค่าการค้า 1,390 ล้านดอลลาร์สหรัฐ ( ราว 42,156.75 ล้านบาท ) เมื่อปีที่แล้ว และรัฐบาลมาดริดวิจารณ์มาตรการคว่ำบาตรของทรัมป์ที่มีต่อคิวบาอยู่เป็นระยะ.<br/><br/><b>เครดิตภาพ : AFP</b><br/> </p>
    </article>
  </body>
</html>