<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/kristisits-se-kwstenogloy-kooyts-exw-ponokefalo.5637825.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T07:38:00+00:00"/>
    <meta property="og:title" content="Κρίστισιτς σε Κωστένογλου: Κόουτς έχω πονοκέφαλο"/>
    <meta property="og:description" content="Ερωτήματα δημιουργήθηκαν για το λόγο που Σέρβος κεντρικός χαφ της ΑΕΚ, Νέναντ Κρίστισιτς έγινε αλλαγή στο ημίχρονο του ντέρμπι με τον Παναθηναϊκό. Ο πραγματικός λόγος και η διαβεβαίωση στον Ίβιτς. Το Sport24.gr έχει το ρεπορτάζ."/>
  </head>
  <body>
    <article>
      <h1>Κρίστισιτς σε Κωστένογλου: Κόουτς έχω πονοκέφαλο</h1>
      <h2>Ερωτήματα δημιουργήθηκαν για το λόγο που Σέρβος κεντρικός χαφ της ΑΕΚ, Νέναντ Κρίστισιτς έγινε αλλαγή στο ημίχρονο του ντέρμπι με τον Παναθηναϊκό. Ο πραγματικός λόγος και η διαβεβαίωση στον Ίβιτς. Το Sport24.gr έχει το ρεπορτάζ.</h2>
      <address><time datetime="2019-11-12T07:38:00+00:00">12 Nov 2019, 07:38</time> by <a rel="author">Βαγγέλης Αρναούτογλου</a></address>
      <p>Εύλογα ερωτήματα προκάλεσε η αντικατάσταση του μέσου Νέναντ Κρίστισιτς <a href="https://www.sport24.gr/football/ellada/SuperLeague/panathhnaikos-aek-3-2-trifulli-apo-ta-palia-se-ntermpara-sto-oaka.5636800.html">στο ημίχρονο του αγώνα με τον Παναθηναϊκό</a>. Αφενός διότι ήταν ένα από τα (λίγα έως σήμερα) καλά 45λεπτα του Σέρβου χαφ, αφετέρου γιατί ο αντικαταστάτης του, Νταβίντ Σιμάο, δεν κατάφερε να ανταποκριθεί στην απαίτηση του αγώνα.</p>
      <p>Επειδή γράφτηκαν πολλά και υπονοήθηκαν διάφορα, η αντικατάσταση του Κρίστισιτς δεν αποτέλεσε τακτική απόφαση του <b>Νίκου Κωστένογλου</b>. Ο ίδιος ο ποδοσφαιριστής ζήτησε να αντικατασταθεί, επικαλούμενος πονοκέφαλο. Μάλιστα, παρά το γεγονός ότι ο προπονητής προσπάθησε να επιμείνει ώστε να παραμείνει στο ματς, ο Σέρβος ήταν αρνητικός, κάνοντας λόγο για έντονη αδιαθεσία.</p>
      <p>Στη διάρκεια του πρώτου μέρους, ήταν αρκετές οι στιγμές που ο προπονητής έδινε συγκεκριμένες εντολές στον Σέρβο ποδοσφαιριστή για τον τρόπο με τον οποίο (δεν) κάλυπτε κάποιους χώρους στη μεσαία γραμμή. Σε δύο περιπτώσεις μάλιστα του ζήτησε με επιτακτικό ύφος να αλλάξουν θέσεις με τον Σιμόες για να "κρυφτούν" κάποια κενά στον χώρο του κέντρου. Το γεγονός αυτό συνδέθηκε με την αλλαγή του στο ημίχρονο, ωστόσο ο προπονητής δεν είχε τέτοια πρόθεση.</p>
      <p>Για το θέμα του Κρίστισιτς υπήρξε μετά το ματς κουβέντα του τεχνικού διευθυντή με τον ποδοσφαιριστή, καθώς και ο Ίλια Ίβιτς παραξενεύτηκε με αυτή την αλλαγή και την αιτιολόγηση που έλαβε από τον Κωστένογλου, όταν τον ρώτησε σχετικά. Από τη στιγμή όμως που ο ίδιος ο ποδοσφαιριστής ορκιζόταν στον τεχνικό διευθυντή της ομάδας ότι είχε έντονο πονοκέφαλο και ότι ένιωσε μεγάλη δυσφορία, γι αυτό και ζήτησε να βγει από το παιχνίδι, η συζήτηση τελείωσε εκεί. Το θέμα ήταν ιατρικό.</p>
      <h3>ΞΕΚΑΘΑΡΟ ΜΗΝΥΜΑ ΙΒΙΤΣ ΣΤΟΥΣ ΠΟΔΟΣΦΑΙΡΙΣΤΕΣ ΤΗΣ ΑΕΚ</h3>
      <p>Ο τεχνικός διευθυντής της ομάδας, μίλησε στους παίκτες μετά τα όσα συνέβησαν στο ξενοδοχείο της Αττικής Οδού, με την επίσκεψη των οπαδών <a href="https://www.sport24.gr/football/omades/Aek/opadoi-aek-se-paiktes-goystarete-na-plakwneste-elate-na-plakwthoume.5637392.html">και τα σκληρά λόγια προς τους παίκτες</a>. Με τη σειρά του είπε μερικά, πολύ ξεκάθαρα λόγια, για όσα βιώνει στην ομάδα ως τεχνικός διευθυντής:</p>
      <p>
        <i>"Όποιος δεν θέλει να είναι εδώ, να έρθει να συζητήσουμε και να φύγει. Δεν έχουμε πρόβλημα και θα το κάνουμε αν χρειαστεί, να φτιάξουμε την ΑΕΚ από το μηδέν. Είμαι πολύ απογοητευμένος από όλο αυτό που έχουμε ζήσει, αλλά πρώτα απ' όλα σχετικά με την επίσκεψη των οπαδών μας, ότι ζήσατε θέλω να ξέρετε ότι ήταν πολύ light σε σχέση με αυτά που έχουμε ζήσει εμείς φορώντας τη φανέλα της".</i>
      </p>
      <p>
        <b>
          <i>Photo Credits: Eurokinissi</i>
        </b>
      </p>
      <p>
        <u>ΔΙΑΒΑΣΤΕ ΑΚΟΜΗ:</u>
      </p>
      <h4>
        <a href="https://www.sport24.gr/football/omades/Aek/aek-koitazei-tsitsireti-gia-ta-ekstrem.5637811.html">ΑΕΚ: Κοιτάζει Τσιτσιρέτι για τα εξτρέμ</a>
      </h4>
      <h4>
        <a href="https://www.sport24.gr/football/omades/Aek/opadoi-aek-se-paiktes-goystarete-na-plakwneste-elate-na-plakwthoume.5637392.html">Οπαδοί ΑΕΚ σε παίκτες: "Γουστάρετε να πλακώνεστε; Ελάτε να πλακωθούμε"</a>
      </h4>
    </article>
  </body>
</html>