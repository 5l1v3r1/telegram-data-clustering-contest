<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/world/to-verolino-fovatai-nea-prosfygiki-krisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T07:30:20+00:00"/>
    <meta property="og:title" content="Το Βερολίνο φοβάται νέα προσφυγική κρίση"/>
    <meta property="og:description" content="Στις σελίδες του γερμανόφωνου Τύπου η ανησυχία της Γερμανίας για επανάληψη της προσφυγικής κρίσης του 2015, καθώς και η υπογραφή σημαντικών οικονομικών συμφωνιών κατά τη διάρκεια της επίσκεψης Τζινπίνγκ στην Αθήνα"/>
  </head>
  <body>
    <article>
      <h1>Το Βερολίνο φοβάται νέα προσφυγική κρίση</h1>
      <h2>Στις σελίδες του γερμανόφωνου Τύπου η ανησυχία της Γερμανίας για επανάληψη της προσφυγικής κρίσης του 2015, καθώς και η υπογραφή σημαντικών οικονομικών συμφωνιών κατά τη διάρκεια της επίσκεψης Τζινπίνγκ στην Αθήνα</h2>
      <address><time datetime="2019-11-12T07:30:20+00:00">12 Nov 2019, 07:30</time> by <a rel="author">ΤοΒΗΜΑ Team</a></address>
      <p>«Το 2015 δεν πρέπει να επαναληφθεί, υπόσχονταν κάποτε η καγκελάριος Μέρκελ. Ακριβώς όμως αυτό μπορεί να ξαναγίνει, μιας και στη λεγόμενη βαλκανική οδό υπάρχει ο κίνδυνος μεγάλης ενίσχυσης προσφυγικών ροών, αλλά και μιας ανθρωπιστικής καταστροφής, γράφει το Focus Online με τίτλο «Γερμανικοί φόβοι για μια δεύτερη Βουδαπέστη»».</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <figure>
        <img src="https://www.tovima.gr/wp-content/uploads/2019/11/12/Banner-450x36.jpg"/>
      </figure>
      <p>Ο τίτλος παραπέμπει στην προσφυγική κρίση του 2015, όταν το καλοκαίρι χιλιάδες πρόσφυγες αποκλείστηκαν στον σιδηροδρομικό σταθμό της Βουδαπέστης υπό άθλιες συνθήκες διαβίωσης.</p>
      <p>Η γερμανική ιστοσελίδα σημειώνει ότι «οι μεταναστευτικές ροές από την Τουρκία, μέσω Ελλάδας στα Βαλκάνια αυξάνονται. Σύμφωνα με εκτιμήσεις του γερμανικού υπ. Εσωτερικών όλοι οι «σχετικοί με τη μετανάστευση δείκτες» βρίσκονται σε πολύ υψηλότερα επίπεδα από ότι στις αντίστοιχες περιόδους το 2017 και το 2018. Το γερμανικό υπουργείο επιβεβαιώνει μάλιστα την πληροφορία του Focus ότι από κοινού με την Ομοσπονδιακή Υπηρεσία για τη Μετανάστευση και τους Πρόσφυγες BAMF απέστειλε ομάδα ειδικών στο Σαράγιεβο για να εξετάσει πως το Βερολίνο μπορεί να «βοηθήσει τις βαλκανικές χώρες, έτσι ώστε οι πρόσφυγες να επιστρέψουν στις χώρες προέλευσης» και να μην συνεχίσουν το ταξίδι τους προς τη Γερμανία.</p>
      <p>Σύμφωνα με το γερμανικό υπ. Εσωτερικών η αύξηση των μεταναστευτικών ροών στη βαλκανική οδό οφείλεται κυρίως στην ενίσχυση των αφίξεων μεταναστών στην Ελλάδα. Για το λόγο αυτό το υπουργείο παρακολουθεί με «ιδιαίτερη ανησυχία τις εξελίξεις σε Τουρκία και Ελλάδα». Σύμφωνα μάλιστα με απόρρητη έκθεση της Κομισιόν που βρίσκεται στα χέρια της εφημερίδας Die Welt «οι αφίξεις μεταναστών στην Ελλάδα αυξάνονται». Στους προσφυγικούς καταυλισμούς στο Αιγαίο ζουν σήμερα 35.630 πρόσφυγες και μετανάστες. Ο αριθμός τους είναι μεγαλύτερος από ότι την άνοιξη του 2016».</p>
      <h3>«Η Αθήνα υποδέχεται τον πλούσιο θείο από την Κίνα»</h3>
      <p>«Η Κίνα διευρύνει τη βάση της στην Ευρώπη» είναι ο τίτλος άρθρου στην ενημερωτική ιστοσελίδα tagesschau.de της γερμανικής δημόσιας τηλεόρασης ARD, η οποία επισημαίνει: «16 συμφωνίες στους τομείς, ενέργειας, τουρισμού, δικαιοσύνης και πολιτισμού υπέγραψαν Αθήνα και Πεκίνο. Ο πρωθυπουργός Κ. Μητσοτάκης και ο κινέζος πρόεδρος Σι Τζινπίνγκ είχαν να συζητήσουν πολλά. Η Ελλάδα δεν ενδιαφέρεται μόνο να διαθέσει αγροτικά προϊόντα στην τεράστια κινέζικη αγορά. Θα επιθυμούσε να πουλήσει στους Κινέζους και τη ΔΕΗ. Από την πλευρά της η Κίνα, εκτός από προϊόντα όπως ο κρόκος και η φέτα, θέλει να αποκτήσει μια σταθερή βάση στην ΕΕ για τις οικονομικές της δραστηριότητες».</p>
      <p>Η ιστοσελίδα της Eλβετικής Ραδιοφωνίας Τηλεόρασης SFR γράφει με τίτλο «Η Αθήνα υποδέχεται τον πλούσιο θείο από την Κίνα»: «Εκτός από τις 16 συμφωνίες, δύο κινεζικές τράπεζες αποκτούν άδεια λειτουργίας στην Ελλάδα, γεγονός πολύ σημαντικό για την ίδρυση νέων εταιριών που χρηματοδοτεί η μεγαλύτερη κινεζική δημόσια τράπεζα Bank of China», εκτιμά η γερμανίδα δημοσιογράφος Κορίνα Γέσεν, η οποία εργάζεται στην Αθήνα, μιλώντας στην ελβετική ραδιοφωνία. Η δημοσιογράφος προσθέτει ότι πολλά από τα επενδυτικά σχέδια των Κινέζων είναι παλιά, απλά η κυβέρνηση του Αλέξη Τσίπρα τα είχε βάλει στον… πάγο. Σε αντίθεση η νέα κυβέρνηση Μητσοτάκη δεν κουράζεται να επαναλαμβάνει δημόσια ότι είναι ανοικτή σε κινεζικές επενδύσεις».</p>
      <p>Στέφανος Γεωργακόπουλος</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>