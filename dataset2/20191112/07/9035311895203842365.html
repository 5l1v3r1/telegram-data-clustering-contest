<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/israil-ordusundan-gazze-ye-operasyon-islami-cihadin-komutani-ebu-el-ata-olduruldu"/>
    <meta property="og:site_name" content="euronews"/>
    <meta property="article:published_time" content="2019-11-12T07:08:21+00:00"/>
    <meta property="og:title" content="İsrail, İslami Cihad'ın komutanı Ebu El Ata'yı öldürdüğünü duyurdu"/>
    <meta property="og:description" content="İsrail ordusu Gazze Şeridi'nde bir eve yaptığı saldırıda Filistinli örgüt İslami Cihad'ın askeri kanadı Kudüs Seriyyeleri'nin önde gelen komutanlarından Beha Ebu El Ata'yı öldürdüğünü açıkladı. Saldırıda El Ata'nın karısı da hayatını kaybederken dört Filistinlinin de yaralandığı bildirildi."/>
  </head>
  <body>
    <article>
      <h1>İsrail, İslami Cihad'ın komutanı Ebu El Ata'yı öldürdüğünü duyurdu</h1>
      <address><time datetime="2019-11-12T07:08:21+00:00">12 Nov 2019, 07:08</time> by <a rel="author">Kerem Congar</a></address>
      <p>İsrail ordusu Gazze Şeridi'nde yaptığı saldırılarda Filistinli örgüt İslami Cihad'ın askeri kanadı Kudüs Seriyyeleri'nin komutanlarından Beha Ebu El Ata'yı öldürdüğünü açıkladı.</p>
      <p>Askeri operasyonda El Ata'nın eşi de hayatını kaybederken dört Filistinlinin de yaralandığı bildirildi.</p>
      <p>İsrail'in Suriye'nin başkenti Şam'da yaptığı benzer saldırıdaysa iki kişi hayatını kaybetti.</p>
      <p>İsrail ordusu yaptığı yazılı açıklamada, "İsrail Gizli Servisi Şin Bet ile ortaklaşa düzenlediğimiz saldırıda Gazze’de İslami Cihad'ın komutanı Beha Ebu El Ata’yı hedef aldık. Ebu El Ata, İsrail'i hedef alan birçok operasyona doğrudan katıldı." ifadesi kullanıldı. Açıklamada ayrıca El Ata'nın İsrail'e drone, keskin nişancı ve son günlerde yapılan füze saldırılarını organize ettiği kaydedildi.</p>
      <p>Kudüs Seriyyeleri Ebu El Ata'nın öldürüldüğü haberini doğruladı.</p>
      <p>Açıklamada, İsrail'e deprem etkisi yaratacak bir karşılık verileceği ifade edilirken, "El Ata kahraman cihadi bir faaliyetin tam ortasındaydı. Kaçınılmaz cevabımız Siyonist düşmanları sallayacak." açıklamalarına yer verildi.</p>
      <figure>
        <img src="https://static.euronews.com/articles/stories/04/29/47/14/808x518_cmsv2_acf0329b-f34a-51fd-ab26-ee8c3eb0880f-4294714.jpg"/>
        <figcaption>İsrail'in Suriye'nin başkenti Şam'da hedef aldığı evAFP</figcaption>
      </figure>
      <h3>Şam'daki saldırıda İslami Cihad'ın liderinin oğlu öldü iddiası</h3>
      <p>İsrail'in Şam'daki saldırısında İslami Cihad'ın lideri Akram al-Ajouri'nin evi hedef alındı ancak Al Ajouri'nin ölüp ölmediği henüz bilinmiyor. Suriye devlet ajansı Sana ise, Al Ajouri'nin oğlu Moaz'ın hayatını kaybettiğini duyurdu.</p>
      <p>Saldırının yapıldığı Şam'ın Mezzah adlı bölgesinde, üst düzey Suriyeli yetkililer yaşıyor ve mahallede yabancı ülkelerin elçilikleri de bulunuyor.</p>
      <h3>Hamas: El Ata'nın ölümü cezasız kalmayacak</h3>
      <p>Hamas'tan yapılan açıklamadaysa artan tansiyondan dolayı İsrail'in sorumlu olduğu ve El Ata'nın ölümünün cezasız kalmayacağı ifadelerine yer verildi.</p>
      <p>Öte yandan saldırı sonrası Gazze Şeridi'ne sınırı olan İsrail'in Aşdod kentinde roket sirenleri çaldı. Sosyal medyada paylaşılan bir videoda Gazze bölgesinden İsrail tarafına orta menzilli füzeler atıldığı ve İsrail'in bu füzeleri Demir Kubbe hava savunma sistemleriyle etkisiz hale getirdiği görülüyor. Yapılan açıklamada füze saldırısı sonrası ölen ya da yaralanan olmazken, polisin güvenlik gerekçesiyle Gazze'ye giden yolları geçici olarak kapattığı kaydedildi.</p>
      <figure>
        <img src="https://static.euronews.com/articles/stories/04/29/47/14/606x404_cmsv2_e0525a2f-4d17-53bb-8406-db3a24b76202-4294714.jpg"/>
        <figcaption>Avrupa Birliği (AB) Dış İlişkiler Konseyi Yüksek Temsilcisi Federica MogheriniAFP</figcaption>
      </figure>
      <h3>Federica Mogherini'den iki ülkeye tepki: Sivillerin olduğu yere füze atılamaz</h3>
      <p>Öte yandan Avrupa Birliği (AB) Dış İlişkiler Konseyi Yüksek Temsilcisi Federica Mogherini, İsrail ve Filistin'deki sivillerin hayatlarının öncelikli olduğunu belirterek, "Sivillerin yaşadığı yerlere füze atmak asla kabul edilemez ve bir an önce durması gerekmektedir." diye konuştu.</p>
      <p>Mogherini, AB'nin Filistin-İsrail arasındaki anlaşmazlığın çözümünde Mısır'ın çabalarına destek verdiğini ve 'şiddetin önlenmesi konusundaki tek yöntemin siyasi çözüm yolu' olduğunu ifade etti.</p>
      <ul>
        <li>
          <b>
            <a href="https://tr.euronews.com/2019/11/11/israil-kuvvetlerinin-plastik-mermiyle-arkadan-vurdugu-filistinli-o-gun-defalarca-oldum">İsrail kuvvetlerinin plastik mermiyle arkadan vurduğu Filistinli: 'O gün defalarca öldüm'</a>
          </b>
        </li>
        <li>
          <b>
            <a href="https://tr.euronews.com/2019/11/08/israil-basbakani-netanyahu-asiri-sagci-lideri-savunma-bakani-olarak-atadi">İsrail Başbakanı Netanyahu, aşırı sağcı lideri savunma bakanı olarak atadı</a>
          </b>
        </li>
      </ul>
    </article>
  </body>
</html>