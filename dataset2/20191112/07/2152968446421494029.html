<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/12/evo-morales-otletia-za-meksiko-shte-se-vyrna-s-novi-sili.429301"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T07:22:00+00:00"/>
    <meta property="og:title" content="Ево Моралес отлетя за Мексико: Ще се върна с нови сили!"/>
    <meta property="og:description" content="Страната предостави убежище на бившия боливийски президент | Dnes.bg"/>
  </head>
  <body>
    <article>
      <h1>Ево Моралес отлетя за Мексико: Ще се върна с нови сили!</h1>
      <h2>Страната предостави убежище на бившия боливийски президент</h2>
      <address><time datetime="2019-11-12T07:22:00+00:00">12 Nov 2019, 07:22</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Ево Моралес, който преди два дни подаде оставка под натиска на военните като президент на Боливия, съобщи, че отлита за Мексико - страната, която му предостави политическо убежище, предадоха Асошиейтед прес и Ройтерс.</p>
      <p>Според телевизия "Унител", цитирана от Ройтерс, мексиканският самолет е кацнал и отлетял от летището в боливийския град Чиморе, провинция Кочабамба, с 60-годишния Моралес на борда.</p>
      <p>"Братя и сестри, аз излитам за Мексико с благодарност за безкористността на тази братска страна, която ни предложи убежище, за да спаси нашите животи, - написа Моралес в Туитър. - Боли ме, че напускам страната по политически причини. Но аз винаги ще мисля за вас. Ще се върна скоро с нови сили и енергия."</p>
      <p>Моралес съобщи в Туитър и как след оставката си в неделя е бил укрит от членове на синдиката на производителите на кока в Кочабамба.</p>
      <p>"След като разграбиха и се опитаха да подпалят къщата ми във Вила Виктория, вандалските банди на (експрезидента Карлос) Меса и (Луис Фернандо) Камачо успяха да нахлуят и в моя дом в квартал Мажистерио в Кочабамба. . . Много съм благодарен на моите съседи, които успяха да спрат тези набези", писа Моралес, визирайки неговия съперник от опозицията в изборите, който не призна резултатите от вота, и предводителя на масовия бунт срещу резултатите от президентските избори през октомври, в които Моралес бе обявен за победител. Според мнозина изборите са били фалшифицирани.</p>
      <p>"Благодарен съм на братята от Федерацията на тропическата част на провинция Кочабамба (синдиката на производителите на листа на кока - б.р.), които се погрижиха за мене и ми предоставиха закрила", добавя още Моралес.</p>
      <p>Към туита си той прибавя и снимка, на която се вижда как лежи на постеля на пода. "Така прекарах първата нощ, след като бях принуден да се откажа от президентския пост заради държавния преврат, устроен от Карлос Меса и Луис Фернандо Камачо с помощта на полицията", пише Моралес. (БТА)</p>
    </article>
  </body>
</html>