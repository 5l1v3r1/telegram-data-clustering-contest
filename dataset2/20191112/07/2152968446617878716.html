<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/12/bez-e-trotinetki-po-ploshtite-samo-za-peshehodci-skorostta-do-25-km-ch.429302"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T07:10:00+00:00"/>
    <meta property="og:title" content="Без е-тротинетки по площите само за пешеходци. Скоростта - до 25 км/ч"/>
    <meta property="og:description" content="Задължителната минимална възраст за карането им е 14 г. | Dnes.bg"/>
  </head>
  <body>
    <article>
      <h1>Без е-тротинетки по площите само за пешеходци. Скоростта - до 25 км/ч</h1>
      <h2>Задължителната минимална възраст за карането им е 14 г.</h2>
      <address><time datetime="2019-11-12T07:10:00+00:00">12 Nov 2019, 07:10</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Електрическите тротинетки нямат право да се движат по площите, предназначени само за пешеходци. Това предвиждат промени в Закона за автомобилните превози, качен за обществено обсъждане, с които се регламентира използването на индивидуални електрически превозни средства.</p>
      <p>Водачите на такива скутери задължително трябва да носят каска, а в тъмните часове на денонощието – светлоотразителна жилетка и да карат с включени светлини. Те трябва да се движи по велоалеите, а когато няма такива – най-близо до дясната граница на платното за движение, предаде "Труд".</p>
      <p>Забранява се на шофьорите на тротинетки да се движат със скорост над 25 километра в час и да возят други хора. Те не могат да карат по улици I клас и пътища, на които максимално разрешената скорост е над 50 километра в час, както и по такива II клас без изградени велоалеи.</p>
      <p>Не се допуска още тротинетката да се движи успоредно до друга, да се управлява без ръце или да се тегли от автомобил.</p>
      <p>Въвежда се и задължителна минимална възраст, за да карате електрическа тротинетка – 14 години. От 14 до 16 години можете да се движите само по велоалеите с тротинетката. Задължително трябва да имате 16 години, за да я каратепо улици от II до VI клас и пътища с максимално разрешена скорост до 50 км в час.</p>
      <p>Всяка община ще може да приеме свои правила за ползването на електрически тротинетки, предвижда още законът.</p>
      <p>В него се въвеждат и нови изисквания към такситата. Ако шофьор вози пътници без включен апарат, ще му се отнема удостоверението за срок от една година. Същата санкция ще търпи и ако апаратът не е с оценено съответствие и/или не е преминал метрологичен контрол.</p>
      <p>С промяна в закона се забранява превозните средства от категории М2 и М3, които са предназначени за превоз на повече от 8 пътници, да се регистрират на физически лица.</p>
      <p>Според вносителите автобусите се използват за търговска цел, а в същото време няма пречка да се регистрират на физически лица, което е предпоставка за извършване на нерегламентирани превози в сивия сектор.</p>
      <p>Законът задължава още шофьорът на автобуса задължително да дава багажна разписка на пътника за всеки отделен багаж, който превозва.</p>
    </article>
  </body>
</html>