<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821016.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T07:30:00+00:00"/>
    <meta property="og:title" content="۱۴۰ سال زندان برای شیطان شرق پایتخت"/>
    <meta property="og:description" content="روزنامه خراسان نوشت؛ رسیدگی به این پرونده از آذر سال ۹۶ به دنبال شکایت مشابه چند زن جوان که در پراید سفید یک مرد شیطان صفت گرفتار شده و مورد آزار قرار گرفته بودند در دستور کار پلیس قرار گرفت. شواهد نشان می‌داد مرد شیطان صفت در پوشش مسافربر زنان جوان را به دام می‌انداخت و در خیابان‌های خلوت شرق تهران آن‌ها را آزار می‌داد."/>
  </head>
  <body>
    <article>
      <h1>۱۴۰ سال زندان برای شیطان شرق پایتخت</h1>
      <address>
        <time datetime="2019-11-12T07:30:00+00:00">12 Nov 2019, 07:30</time>
      </address>
      <p>مرد جوان که پنج زن را در شرق تهران در ارابه شیطانی اش گرفتار کرده و آن‌ها را آزار داده بود، دیروز به ۱۴۰ سال زندان محکوم شد. این شیطان وقتی پای میز محاکمه ایستاد، از زنان تهرانی طلب بخشش کرد.</p>
      <p>روزنامه خراسان نوشت؛ رسیدگی به این پرونده از آذر سال ۹۶ به دنبال شکایت مشابه چند زن جوان که در پراید سفید یک مرد شیطان صفت گرفتار شده و مورد آزار قرار گرفته بودند در دستور کار پلیس قرار گرفت. شواهد نشان می‌داد مرد شیطان صفت در پوشش مسافربر زنان جوان را به دام می‌انداخت و در خیابان‌های خلوت شرق تهران آن‌ها را آزار می‌داد.</p>
      <p><b>بازداشت پسر شیطان</b><br/>پلیس با اطلاعاتی که از این زنان به دست آورد، سرانجام مرد شیطان صفت را یافت و وی را بازداشت کرد. احسان ۳۱ ساله که مجرد است و هیچ سابقه کیفری در پرونده‌اش ندارد، جرم سیاهش را گردن گرفت و دیروز به اتهام پنج آدم ربایی، سرقت مقرون به آزار، ارتباط نامشروع، ایراد ضرب و جرح عمدی و آزار پنج زن جوان در شعبه چهارم دادگاه کیفری یک استان تهران پای میز محاکمه ایستاد.</p>
      <p><b>در دادگاه</b><br/>در ابتدای جلسه نماینده دادستان کیفرخواست را خواند و برای متهم اشد مجازات خواست. سپس شاکی‌ها به تشریح شکایت شان پرداختند. نخستین شاکی دختر جوانی بود که روبه روی قضات ایستاد و گفت: آن روز برادرم مرا در حوالی مینی سیتی از ماشین پیاده کرد تا به خانه برگردم. من از اتوبان عبور کردم و در لاین مخالف منتظر تاکسی ماندم. همان موقع یک پراید جلوی پایم ایستاد. می‌خواستم روی صندلی عقب بنشینم، اما راننده خودش، در جلو را برایم باز کرد و من روی صندلی شاگرد کنار راننده نشستم. راننده مرد قوی هیکلی بود. او پس از طی مسافتی به سمت خیابانی خلوت رفت. من به او اعتراض کردم، اما با مشت به صورتم زد که پیشانی و بالای ابرویم زخمی شد. او دست هایش را روی گلویم گذاشته بود و می‌خواست مرا خفه کند که ساکت شدم، سپس در خیابانی خلوت بدون توجه به التماس هایم مرا آزار داد و از ماشین به بیرون پرت کرد. من از این متهم شاکی هستم.</p>
      <p>دومین شاکی که زن جوانی بود به قضات گفت: من در حوالی خیابان نوبنیاد سوار پراید این مرد شدم. حرکات او مشکوک بود به همین دلیل تصمیم گرفتم زودتر از ماشین پیاده شوم. از راننده خواستم توقف کند، اما به حرفم گوش نداد. می‌خواستم در ماشین را باز کنم، اما راننده دستگیره در را دستکاری کرده بود. به همین دلیل در ماشین باز نمی‌شد. سپس او مرا به خیابانی خلوت برد و آزارم داد.</p>
      <p>وی که از به خاطر آوردن صحنه‌های دلهره آور به گریه افتاده بود افزود: من می‌خواستم مقاومت کنم، اما او به شدت مرا کتک زد و پیچ گوشتی را روی شکمم گذاشت و به شدت فشار داد که در این ماجرا کلیه ام آسیب دید. او به خواسته سیاهش رسید و مرا از ماشین به بیرون پرت کرد.</p>
      <p>وی گفت: این ماجرا تأثیر بدی در روحیه‌ام گذاشته و با این که حدود یک سال از این ماجرا گذشته جرئت ندارم به تنهایی از خانه خارج شوم.</p>
      <p>سومین زن نیز گفت:چهاردهم آذر ماه بود که در میدان رسالت سوار پراید متهم شدم تا از محل کار به خانه برگردم، اما راننده در زیر گذر اتوبان شهید بابایی وقتی که قصد داشتم از ماشین پیاده شوم با من درگیر شد و مرا کتک زد و سپس آزارم داد. او پس از سرقت کیفم، مرا در حوالی بیمارستان الغدیر از ماشین پیاده کرد و گریخت.</p>
      <p>دو زن دیگر نیز به تشریح شکایت شان پرداختند و برای متهم اشد مجازات خواستند.</p>
      <p><b>پشیمانی شیطان</b><br/>مرد شیطان صفت وقتی روبه روی قضات ایستاد، همه اتهاماتش را پذیرفت و گفت:قبول دارم که اشتباه کرده ام. پدرم به تازگی فوت کرده بود و من تحت تاثیر ماجرای فوت پدرم دچار افسردگی شده بودم. حال خودم را نمی‌فهمیدم و هنوز هم نمی‌دانم چرا دست به چنین کاری زدم. من مشکل روانی داشتم به همین دلیل بی هدف در خیابان‌ها پرسه می‌زدم. وی ادامه داد:من هیچ سابقه کیفری ندارم و این اولین خلافی است که مرتکب شده‌ام. به همین دلیل از شاکی‌ها و قضات دادگاه تقاضا دارم مرا ببخشند.</p>
      <p>در پایان جلسه قضات وارد شور شدند و متهم را به دلیل پنج آدم ربایی به پنج بار زندان ۲۲ و نیم ساله، به دلیل سرقت به ۱۵ سال زندان، به دلیل تخریب موبایل‌ها به چهار سال و نیم زندان، به دلیل ضرب و جرح به هفت سال و نیم زندان و به دلیل رابطه نامشروع به ۱۱۰ سال زندان محکوم کردند.</p>
      <p><b>تحلیل کارشناس از </b><b>شکارچیان زنان</b><br/>سرهنگ بازنشسته احسانی فر گفت: متاسفانه بیماران اجتماعی راه‌های زیادی برای شکار زنان و دختران دارند که البته همیشه از سهل انگاری طعمه هایشان سود می‌برند.</p>
      <p>یکی از متداول‌ترین روش‌ها برای شکار‌های شوم زنان و دختران، سوار کردن آن‌ها به بهانه مسافرکشی است که در سال‌های گذشته با توجه به گسترش شهر‌ها و ازدحام جمعیت شاهد رواج آن هستیم و همیشه زنان تنها به دلیل عجله در رسیدن به مقصد یا ارزان‌تر بودن قیمت یک خودروی شخصی نسبت به تاکسی یا خودرو‌های آژانس به این دام‌ها می‌افتند.</p>
      <p>باید متذکر شوم برخلاف تصوراتی که وجود دارد خلافکاران قیافه‌هایی متفاوت از دیگران ندارند و خیلی معمولی هستند پس نباید از روی چهره به کسی اعتماد کرد و پیر و جوان هم نمی‌شناسد.</p>
      <p>خودرو‌ها هم متفاوت نیستند، نباید تصور کنیم همه مانند خفاش شب از داخل خودرو دستگیره در را برداشته اند تا باز نشود. شاید خودروی بسیار مرتب و تمیزی هم باشد و نباید از ظاهر خودرو درباره سلامت راننده آن قضاوت کرد.</p>
      <p>زنانی که برای رسیدن به مقصد خودروی شخصی را انتخاب می‌کنند، گاهی برای امنیت خود معیار‌هایی دارند به ویژه این که اگر خودروی مسافرکش شخصی یک مسافر زن داشته باشد آن را انتخاب می‌کنند این درحالی است که شاید آن زن در مسیر کوتاهی از خودرو پیاده شود و راننده با آگاهی از آن نیت شوم خود را برنامه ریزی کرده باشد البته شاهد پرونده‌هایی بوده ایم که یک زن همدست راننده شیطان صفت بوده است و برای فریب زنان مسافر در صندلی جلو نشسته و شاهد اقدامات شیطانی راننده نیز بوده و از این صحنه فیلم برداری هم کرده است.</p>
      <p>ابتدا توصیه می‌شود زنان و دختران اگر تنها هستند به هیچ عنوان از خودرو‌های مسافرکش شخصی تایید نشده از سوی سازمان‌های مسئول استفاده نکنند، حتی اگر عجله دارند یا باید قیمت بیشتری بپردازند. از سوی دیگر مسئولان حمل و نقل عمومی شهر‌ها نیز موظفند بیشترین تمهیدات را در نظر بگیرند و ناوگان‌های اتوبوسرانی و مترو و تاکسی‌ها به اندازه‌ای سازمان یافته و تحت کنترل باشند تا شاهد استفاده اجباری از خودرو‌های مسافرکش نباشیم.</p>
    </article>
  </body>
</html>