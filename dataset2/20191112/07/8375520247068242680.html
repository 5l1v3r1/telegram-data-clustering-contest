<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/oleg-bahmatyuk-napisav-vidkritu-zayavu-volodimiru-zelenskomu-shchodo-tisku-silovikiv-na-biznes-639326.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T07:38:00+00:00"/>
    <meta property="og:title" content="Олег Бахматюк написав відкриту заяву Володимиру Зеленському щодо тиску силовиків на бізнес"/>
    <meta property="og:description" content="Бахматюк зазначає, що ситуація практично зайшла в тупик, а під загрозою опинилася компанія, у якій працює 27 тис. людей, яка виробляє 1% ВВП, яка платить 3 млрд грн податків і яка виплачує більше 3,5 млрд грн зарплати"/>
  </head>
  <body>
    <article>
      <h1>Олег Бахматюк написав відкриту заяву Володимиру Зеленському щодо тиску силовиків на бізнес</h1>
      <address>
        <time datetime="2019-11-12T07:38:00+00:00">12 Nov 2019, 07:38</time>
      </address>
      <h4>Бахматюк зазначає, що ситуація практично зайшла в тупик, а під загрозою опинилася компанія, у якій працює 27 тис. людей, яка виробляє 1% ВВП, яка платить 3 млрд грн податків і яка виплачує більше 3,5 млрд грн зарплати</h4>
      <p>Олег Бахматюк написав відкриту заяву президенту Володимиру Зеленського з приводу обшуків і затримань працівників його компанії. Бахматюк заявляє, що компанію, яка створює 27 тисяч робочих місць і платить мільярні податки, безпідставно тероризують силовики, та просить президента втрутитись.</p>
      <p>В структурах власника одного з найбільших українських агрохолдингів, групи компаній «Укрлендфармінг» Олега Бахматюка, відбулися обшуки і затримання працівників силовиками НАБУ. Це відбулося у рамках провадження по справі ліквідованого VAB банка, по якій вже колись проводились слідчі дії та експертизи кількома силовими органами і яка була офіційно закрита. Звернення бізнесмена до президента з проханням втрутитись в ситуацію було розміщене сьогодні вранці на офіційному <a href="https://www.ulf.com.ua/ua/press-centre/press-releases/12112019713/#from_page1">сайті</a> компанії.</p>
      <p>Зокрема Олег Бахматюк зазначає, що ситуація практично зайшла в тупик, а під загрозою опинилася компанія, в якій працює 27 тис. людей, яка виробляє 1% ВВП, яка платить 3 млрд грн податків і яка виплачує більше 3,5 млрд грн зарплати.</p>
      <p>«Ми абсолютно безсилі і беззахисні перед діями наших силових структур, - пише Бахматюк. -  Новостворені органи генеральної прокуратури чи новий генеральний прокурор, як і старий керівник НАБУ, вчергове поновили кримінальну справу, яка стосується провадження стосовно VAB банку. Справу, яка вже була досліджена усіма силовими структурами нашої держави - Національною поліцією, Службою безпеки України, прокуратурою. Було проведено масу експертиз, масу слідчих дій, обшуків. Фактично компанію тероризували протягом 5 років, а ми все шукали якогось конструктиву, стукали в двері, хотіли бути почутими. Ми пропонували сісти за стіл переговорів, щоб зберегти компанію, яка має великий вплив на економіку нашої держави. Ми хочемо чесної і відвертої розмови щодо ситуації, яка склалася з банками. Ми хочемо відкритості і конструктивних переговорів, що і  Вами декларувалося. Але ми бачимо, що і НАБУ, і органи Генеральної прокуратури працюють у рамках кон'юнктури, в якій закон не має жодного значення. А має значення намагання сподобатись, знайти чергову жертву».</p>
      <p>Бахматюк зазначає, що неодноразово робив пропозиції Фонду гарантування вкладів та НБУ конструктивно вирішити питання з заборгованістю банка і виплатити 8 мільярдів до бюджету, задіявши механізм реструктуризації і залучивши авторитетних міжнародних аудиторів.</p>
      <p>«Подібної пропозиції не робив жоден з власників ліквідованих або визнаних неплатоспроможними банків, - звертається до Зеленського Бахматюк. -  Востаннє ми свою пропозицію офіційно озвучили 27 жовтня, а вчора  були проведені слідчі дії, обшуки, затримуються наші працівники по давно дослідженим фактам. Фактично НАБУ бере на себе повноту влади призначати винних, а не проводити кримінальний процес». </p>
      <p>Також Олег Бахматюк заявив, що буде захищати компанію в міжнародних судах з залученням міжнародних юристів, та сподіватися на конструктивне вирішення питання. «Ми готові до конструктиву. І ми готові детально довести, що наші законні права порушені десятикратно. Що нас позбавили права бути почутими. Що десятки разів проти нас чинилися речі, абсолютно неприпустимі в європейському середовищі. Що потреба підмінює законність. Вдячний вам і прагну домовитись, щоб компанія працювала, щоб Фонд гарантування вкладів та Національний банк отримали максимально можливу економічну компенсацію, щоб ми працювали над створенням, а не боротьбою з економічними шакалами, детективами, прокурорами, суддями, що нищать компанію. Володимире Олександровичу, я закликаю Вас просто сказати своїм підлеглим: поверніться до закону і елементарної  логіки, сядьте за стіл переговорів і знайдіть рішення, яке буде вигідне державі і дозволить наповнити бюджет і  зберегти 27 тисяч робочих місць. Ми два роки просимо лише цього. Сподіваюся, що Вас вони почують».</p>
      <blockquote>
        <i>Олег Бахматюк - український бізнесмен, власник одного з найбільших агрохолдингів України «Укрлендфармінгу». Компанія працює в 600 населених пунктах 22 областей України, і створює 27 тисяч робочих місць, переважно в сільській місцевості. Компанія неодноразово відзначалася в різноманітних рейтингах як один з найкращих роботодавців країни.</i>
      </blockquote>
      <related>
        <a href="https://glavcom.ua/economics/finances/v-ukrlendfarming-rozpovili-yak-okupiti-investiciji-v-sistemi-kontrolyu-lishe-za-rik-637514.html"/>
        <a href="https://glavcom.ua/economics/finances/ukrlendfarming-telemetrichni-sistemi-ta-cifrovi-karti-pidvishchuyut-efektivnist-virobnictva-636799.html"/>
        <a href="https://glavcom.ua/economics/finances/konkurentni-zarplati-v-agrobiznesi-zaluchayut-v-galuz-vse-bilshe-molodi-menedzher-ukrlendfarminga-635297.html"/>
      </related>
    </article>
  </body>
</html>