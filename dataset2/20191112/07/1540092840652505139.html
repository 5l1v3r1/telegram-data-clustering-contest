<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197073/proanakritiki-h-stasi-polaki-tzanakopoyloy-to-kleidi"/>
    <meta property="og:site_name" content="CNN.gr"/>
    <meta property="article:published_time" content="2019-11-12T07:37:05+00:00"/>
    <meta property="og:title" content="Προανακριτική Επιτροπή: Τι στάση θα κρατήσουν Πολάκης - Τζανακόπουλος"/>
    <meta property="og:description" content="Το μέλλον της Προανακριτικής Επιτροπής κρίνεται σήμερα το απόγευμα στις 18:00 που έχει προγραμματιστεί η νέα συνεδρίαση , μετά την αναβολή της περασμένης..."/>
  </head>
  <body>
    <article>
      <h1>Προανακριτική Επιτροπή: Τι στάση θα κρατήσουν Πολάκης - Τζανακόπουλος</h1>
      <h2>Το μέλλον της Προανακριτικής Επιτροπής κρίνεται σήμερα το απόγευμα στις 18:00 που έχει προγραμματιστεί η νέα συνεδρίαση, μετά την αναβολή της περασμένης εβδομάδας λόγω της παρουσίας των Παύλου Πολάκη και Δημήτρη Τζανακόπουλου.</h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 09:37 , 12 November 2019</p>
      <p>Η στάση των δύο βουλευτών του <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>αποτελεί σύμφωνα με έμπειρους κοινοβουλευτικούς το κλειδί που θα «ξεκλειδώσει» τη διαδικασία που έχει μπλοκαριστεί εδώ και καιρό. Οι πληροφορίες αναφέρουν πως είναι εξαιρετικά πιθανό οι κύριοι Πολάκης και Τζανακόπουλος να παραστούν στη συνεδρίαση κι όταν τους ζητηθεί να αποχωρήσουν, να προβούν σε <b>καταγγελία</b> της Επιτροπής και της <b>παράνομης</b>, όπως αναφέρουν, απόφασης εξαίρεσής τους και μετά να φύγουν.</p>
      <p>Τη γραμμή αυτή φάνηκε να προαναγγέλλει ο εισηγητής του ΣΥΡΙΖΑ <a href="https://www.cnn.gr/eidhseis/tag/27040/spyros-lappas"><b>Σπύρος Λάππας</b></a>, ο οποίος σε συνέντευξή του την Παρασκευή, δήλωσε πως «θα προχωρήσουμε κανονικά με την υπόλοιπη ομάδα του ΣΥΡΙΖΑ».</p>
      <p>Σε κάθε περίπτωση, η Επιτροπή, ακόμη κι αν δεν οδηγηθεί σήμερα σε <b>νέο</b> «<b>ναυάγιο</b>», θεωρείται απίθανο να εξετάσει σήμερα ή έστω να ολοκληρώσει την κατάθεση του πρώην ισχυρού άνδρα της <a href="https://www.cnn.gr/eidhseis/tag/24153/novartis"><b>Novartis</b> </a>που έχει προγραμματιστεί για σήμερα.</p>
      <p>Κι αυτό γιατί θα πρέπει να συζητήσει και να λάβει απόφαση για το αίτημα Παπαγγελόπουλου να εξαιρεθούν οι <a href="https://www.cnn.gr/eidhseis/tag/44338/athanasios-pleyrhs"><b>Θανάσης Πλεύρης</b></a> και <a href="https://www.cnn.gr/eidhseis/tag/65806/kostas-kyranakhs"><b>Κώστας Κυρανάκης</b></a> από τη ΝΔ και <a href="https://www.cnn.gr/eidhseis/tag/3468/vasilis-kegkerogloy"><b>Βασίλης Κεγκέρογλου</b></a> από το ΚΙΝΑΛ.</p>
      <p>Στην αποψινή, κρίσιμη συνεδρίαση, <b>καθοριστικός είναι και ο ρόλος του πρόεδρου της Επιτροπής</b> Γιάννη Μπούρα, ο οποίος κρατά χαμηλούς τόνους και επιδιώκει να μην χαθεί άλλος πολύτιμος χρόνος. Αυτό επί της ουσίας επεσήμανε και στην επιστολή του προς τον Πρόεδρο της Βουλής <a href="https://www.cnn.gr/eidhseis/tag/1096/kostas-tasoylas"><b>Κώστα Τασούλα</b></a>, την περασμένη εβδομάδα και αυτό ανέφερε και στην άτυπη συνεδρίαση της ΚΟ της ΝΔ το Σάββατο στο ξενοδοχείο στο Καβούρι.</p>
      <p>Ο Γιάννης Μπούγας περιέγραψε την κατάσταση που έχει δημιουργηθεί, καθώς και τους λόγους που οδήγησαν την πλειοψηφία στην απόφαση εξαίρεσης των δύο βουλευτών του ΣΥΡΙΖΑ.</p>
      <p>Όλο το προηγούμενο διάστημα με τις συνεχείς αναβολές, ΝΔ και ΣΥΡΙΖΑ <b>ρίχνουν ο ένας στον άλλο το</b> «<b>μπαλάκι</b>» <b>των ευθυνών</b> για την πορεία της Επιτροπής.</p>
      <p>Και οι μεν και οι δε, εκτοξεύουν <b>κατηγορίες</b> ότι στόχος είναι να μην εξεταστεί ο πρώην ισχυρός άνδρας της Novartis, <a href="https://www.cnn.gr/eidhseis/tag/72140/konstantinos-froyzhs"><b>Κωνσταντίνος Φρουζής</b></a>.</p>
      <p>Σημειώνεται ότι η κατάθεση του έχει αναβληθεί τρεις φορές.</p>
      <p>«Αυτό που είδαμε να γίνεται <b>δεν θα ξαναγίνει</b>, θα διεξαχθεί κανονικά η συνεδρίαση», διαμήνυσε ο Πρόεδρος της Βουλής, ενώ κι ο <a href="https://www.cnn.gr/eidhseis/tag/215/kyriakos-mitsotakis"><b>Κυριάκος Μητσοτάκης</b></a> σε συνέντευξή του είπε πως είναι ξεκάθαρο ποιος δεν θέλει να γίνει η κατάθεση.</p>
      <h3>Τζανακόπουλος: Θα επιλεγούμε εμείς τον τρόπο που θα εκπροσωπούμε την ΚΟ του ΣΥΡΙΖΑ</h3>
      <p>Ο ίδιος ο <b>Δημήτρης Τζανακόπουλος</b>, μιλώντας στον ΣΚΑΪ σήμερα το πρωί, άφησε όλα τα ενδεχόμενα ανοιχτά. </p>
      <p>«Το ζητούμενο για εμάς είναι 1ον η υπεράσπιση της συνταγματικής νομιμότητας -η απόφαση εξαίρεσης μας είναι ανυπόστατη και δεν υφίσταται καν στο νομικό συμπάν- και 2ον δεν πρέπει να δοθεί απολύτως πρόσχημα στη ΝΔ ώστε να συνεχίσει να παρακωλύει και να εμποδίσει τη λειτουργία της Επιτροπής... Σταθμίζοντας αυτές τις δυο αρχές, στη βάση των όποιων πορευτήκαμε και τις προηγούμενες εβδομάδες θα καθορίσουμε τη στάση μας» ανέφερε χαρακτηριστικά, και συμπλήρωσε: </p>
      <blockquote>«Είμαστε μέλη της Επιτροπής, δεν έχουμε αντικατασταθεί από τον πρόεδρό μας, και θα επιλεγούμε εμείς τον τρόπο που θα εκπροσωπούμε την ΚΟ του ΣΥΡΙΖΑ στην Προανακριτική». </blockquote>
      <p>Υπογράμμισε, μάλιστα, ότι ο κ. Φρουζής θα έπρεπε να είχε καταθέσει τρεις εβδομάδες πριν, κάτι που δεν έγινε «με ευθύνη της ΝΔ».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197043/o-papaggelopoylos-zita-exairesi-voyleyton-tis-nd-poy-eixan-emploki-stin-ypothesi-tis-novartis">Ο Παπαγγελόπουλος ζητά εξαίρεση βουλευτών της ΝΔ που είχαν εμπλοκή στην υπόθεση της Novartis</a>
        </li>
        <li>
          <a href="https://www.cnn.gr/news/ellada/story/197010/novartis-o-eisaggeleas-toy-areioy-pagoy-zita-tin-anathesi-tis-ypothesis-se-efetes">Novartis: Ο εισαγγελέας του Αρείου Πάγου ζητά την ανάθεση της υπόθεσης σε εφέτες</a>
        </li>
        <li>
          <a href="https://www.cnn.gr/news/politiki/story/196978/syriza-gia-ypothesi-novartis-sto-arxeio-to-skelos-gia-samara-giati-den-vrethikan-ta-xrimata">ΣΥΡΙΖΑ για υπόθεση Novartis: Στο αρχείο το σκέλος για Σαμαρά, γιατί δεν βρέθηκαν τα χρήματα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
        <li>
          <a href="https://www.cnn.gr/eidhseis/tag/26199/dhmhtrhs-tzanakopoylos">ΔΗΜΗΤΡΗΣ ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
        <li>
          <a href="https://www.cnn.gr/eidhseis/tag/5528/dimitris-papaggelopoylos">ΔΗΜΗΤΡΗΣ ΠΑΠΑΓΓΕΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/72010/ypothesh-novartis">ΥΠΟΘΕΣΗ NOVARTIS</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197073/snapshot/2748351.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197008/snapshot/2753450.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197057/snapshot/2754192.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197061/snapshot/1.jpg"/>
      </figure>
    </article>
  </body>
</html>