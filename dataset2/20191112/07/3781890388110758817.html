<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741267"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T07:50:00+00:00"/>
    <meta property="og:title" content="'ถวัลย์'ฟื้นขอทนายพกปืน หลัง'บัญชา'ถูกยิงตายคาศาล"/>
    <meta property="og:description" content="นายกสภาทนายความเสียใจ “ทนายบัญชา”ถูกยิงศาลจันทบุรี ฟื้นเเนวคิดขอทนายพกปืนได้ เหตุจากทนายความไม่มีอะไรป้องกันตัว ในมือมีแต่กระเป๋าเอกสาร"/>
  </head>
  <body>
    <article>
      <h1>'ถวัลย์'ฟื้นขอทนายพกปืน หลัง'บัญชา'ถูกยิงตายคาศาล</h1>
      <address>
        <time datetime="2019-11-12T07:50:00+00:00">12 Nov 2019, 07:50</time>
      </address>
      <p>
        <b>นายกสภาทนายความเสียใจ “ทนายบัญชา”ถูกยิงศาลจันทบุรี ฟื้นเเนวคิดขอทนายพกปืนได้ เหตุจากทนายความไม่มีอะไรป้องกันตัว ในมือมีแต่กระเป๋าเอกสาร</b>
      </p>
      <p>เมื่อวันที่ 12 พ.ย. ที่สภาทนายความ ในพระบรมราชูปถัมภ์ ว่าที่ร้อยตรี ดร.ถวัลย์ รุยาพร นายกสภาทนายความ กล่าวถึงเหตุการณ์ยิงกันที่ศาลจังหวัดจันทบุรี มีผู้บาดเจ็บเเละเสียชีวิต ซึ่ง1ในนั้น มีนายบัญชา ปรมีศณาภรณ์ อายุ 61 ปี ทนายความเเละอนุกรรมาธิการประจำคณะกรรมาธิการการศึกษาตรวจสอบเรื่องการทุจริตและประพฤติมิชอบวุฒิสภา เสียชีวิตว่าเหตุการณ์นี้นับว่าน่าตกใจเนื่องจากเป็นการยิงกันในศาลซึ่งการดำเนินคดีในปกติแล้วกว่าจะมีความไม่พอใจกันแต่ก็ต้องว่ากันไปด้วยตามกระบวนการขั้นตอนของกฎหมายซึ่งยังมีชั้นอุทธรณ์และชั้นฎีกา<br/><br/>ดร.ถวัลย์ กล่าวต่อว่า แต่ไม่ควรถึงขนาดที่จะต้องมาใช้กำลังหรือยิงกัน นับเป็นเหตุที่ไม่คาดฝันไม่น่าเชื่อว่าจะเกิดเหตุลักษณะนี้ได้ ตนก็มีความเป็นห่วงสวัสดิภาพของทนายความ เราก็จะต้องมีแนวทางให้ทนายความป้องกันตัวเองได้ด้วยส่วนหนึ่ง ซึ่งเราก็มีโครงการเกี่ยวกับว่าเราจะป้องกันตัวได้อย่างไร เพราะปกติแล้วทนายความก็ไม่มีอะไรในมือมีแต่กระเป๋าเอกสารเท่านั้น ต่อไปทางสภาทนายความจะต้องนำไปประชุมระดมเเนวคิด ซึ่งที่ผ่านมาเราเคยนำเสนอเกี่ยวกับเรื่องที่ว่าทนายความอาจจะจำเป็นที่จะต้องมีอาวุธปืนพกพาไว้ป้องกันตัว เนื่องจากต้องเดินทางไปทั่วประเทศซึ่งเป็นการเดินทางไกล บางทีก็มีการพบทรัพย์สินไปด้วย เเละทำงานที่มีความขัดเเย้งเข้ามาเกี่ยว<br/><br/>“ผมกับท่านทนายบัญชาก็รู้จักกันดีผมก็ขอแสดงความเสียใจกับครอบครัว ซึ่งทางสภาทนายความก็จะหาแนวทางเพื่อช่วยเหลือในกรณีนี้ต่อไป” นายกสภาทนายความ กล่าว.</p>
    </article>
  </body>
</html>