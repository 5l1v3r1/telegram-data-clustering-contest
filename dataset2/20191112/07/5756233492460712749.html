<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621067/%D8%AD%DA%A9%D9%85-%D8%AC%D8%A7%D9%84%D8%A8-%D9%82%D8%A7%D8%B6%DB%8C-%D8%A8%D8%B1%D8%A7%DB%8C-%D9%85%D9%82%D8%B5%D8%B1%D8%A7%D9%86-%D9%85%D8%B1%DA%AF-%D9%85%D8%A7%D8%AF%D8%B1-%D8%A8%D8%A7%D8%B1%D8%AF%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T07:55:00+00:00"/>
    <meta property="og:title" content="حکم جالب قاضی برای مقصران مرگ مادر باردار"/>
    <meta property="og:description" content="پزشک متخصص زنان و پرسنل اتاق زایمان یکی از بیمارستان‌های کهنوج به اتهام قصور در مرگ مادر باردار به پرداخت دیه، آموزش رایگان به زنان و نوشتن مقاله‌هایی درباره روش‌های پیشگیری از مرگ و میر مادر و نوزاد محکوم شدند."/>
  </head>
  <body>
    <article>
      <h1>حکم جالب قاضی برای مقصران مرگ مادر باردار</h1>
      <address>
        <time datetime="2019-11-12T07:55:00+00:00">12 Nov 2019, 07:55</time>
      </address>
      <p>
        <i>پزشک متخصص زنان و پرسنل اتاق زایمان یکی از بیمارستان‌های کهنوج به اتهام قصور در مرگ مادر باردار به پرداخت دیه، آموزش رایگان به زنان و نوشتن مقاله‌هایی درباره روش‌های پیشگیری از مرگ و میر مادر و نوزاد محکوم شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سهراب سالاری، رئیس دادگستری شهرستان کهنوج -استان کرمان- در تشریح این خبر گفت: چندی قبل خانواده زن جوانی که پس از زایمان به‌دلیل مراقبت ناکافی کادر درمانی بیمارستان جانش را از دست داده بود، برای شکایت به شعبه 101 دادگاه کیفری 2 شهر کهنوج رفته و خواهان رسیدگی به پرونده و شناسایی مقصران این ماجرا شدند. با شروع تحقیقات و براساس نظریه کمیسیون پزشکی سرانجام مشخص شد پزشک متخصص زنان و زایمان، 2 پرستار و یک ماما به‌دلیل مراقبت نامناسب از بیمار بعد از زایمان به اتهام قتل غیرعمدی ناشی از قصور پزشکی به میزان 80 درصد مقصر هستند.</p>
      <p>وی افزود: قاضی پرونده پس از شنیدن اظهارات طرفین، دفاعیات متهمان و مدارک و اسناد پرونده، ماما و دو پرستار را به پرداخت 30 درصد دیه کامل زن مسلمان به طور مشترک و متخصص زنان و زایمان را به پرداخت 50 درصد دیه کامل زن مسلمان محکوم کرد. از جنبه عمومی جرم نیز هر یک از متهمان به تحمل یک سال حبس تعزیری محکوم شدند اما با توجه به‌موقعیت اجتماعی متهمان و اینکه سابقه کیفری نداشته و جرم غیرعمدی مرتکب شده‌اند، مامای خاطی را به نگارش مقاله‌ای با موضوع راه‌های پیشگیری از مرگ و میر نوزاد و مادر ناشی از سزارین، هر یک از پرستاران خاطی را به نگارش مقاله‌هایی با موضوع حیطه مسئولیت پزشک و پرستار و بررسی عوامل غیرانسانی در مرگ و میر مادر و نوزاد در جریان سزارین با رویکرد پیشگیرانه محکوم کردند که این مقالات باید به تأیید سه نفر از اعضای هیأت علمی دانشگاه علوم پزشکی شهرستان جیرفت برسد.</p>
      <figure>
        <img src="https://aftabnews.ir/files/fa/news/1398/8/21/358116_930.jpeg"/>
      </figure>
      <p>رئیس دادگستری شهرستان کهنوج ادامه داد: متخصص زنان و زایمان نیز به برگزاری دوره آموزشی 20 روزه، روزانه دو ساعت با موضوع مراقبت‌های ویژه دوران بارداری برای بانوان شهرستان کهنوج تحت نظارت رئیس مرکز بهداشت شهرستان کهنوج ملزم شده است. در صورتی که هر یک از متهمان در اجرای این احکام قصور کنند، مجازات حبس برایشان اعمال خواهد شد.</p>
    </article>
  </body>
</html>