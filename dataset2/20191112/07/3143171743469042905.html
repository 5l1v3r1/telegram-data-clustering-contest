<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/applausi-per-suore-ebbasta.html"/>
    <meta property="og:site_name" content="Tempostretto"/>
    <meta property="article:published_time" content="2019-11-12T07:02:51+00:00"/>
    <meta property="og:title" content="Applausi per Suore Ebbasta"/>
    <meta property="og:description" content="“Suore Ebbasta” dei “Barcollanti”, un’ora e mezza di cabaret esilarante, completamente inedito, ha inaugurato la Stagione della Luna"/>
  </head>
  <body>
    <article>
      <h1>Applausi per Suore Ebbasta</h1>
      <address><time datetime="2019-11-12T07:02:51+00:00">12 Nov 2019, 07:02</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>“Sono un’attrice. No, non ridete. Questa non è una battuta. E se riesco a non farvi capire quanto mi faccia male quando mi prendete in giro per questo mio mestiere, ecco, è perché so interpretare il mio ruolo, perché recito; perché sono un’attrice”.</p>
      <p>È il monologo, serio intimista e incisivo, di <b>Gaia Scorza</b> che conclude “<b>Suore Ebbasta</b>” dei “<b>Barcollanti</b>”, un’ora e mezza di cabaret esilarante, completamente inedito, vibrante di testi originali e battute strappa-risate, cucito dalla giocoleria di parole e canzoni stile Oblivion di <b>Davide Caputo</b> e dalle cover suggestive de “<b>I 2 perché</b>” (<b>Silvia La Face e Riccardo Ingegneri</b>).</p>
      <h4>Inaugurazione della stagione della Luna</h4>
      <p>Il doppio sold out e le continue ovazioni tributate a “<b>Suore Ebbasta</b>” al piccolo Teatro della Luna Obliqua inaugurano nel migliore dei modi “<b>La Stagione della Luna</b>” <b>di Sasà Neri</b>. Tutto, dai testi ai costumi, dai movimenti scenici alle caratterizzazioni è frutto della creatività e del lavoro degli stessi attori. Che in scena sorprendono ben oltre il previsto, con la giusta dose di politicamente scorretto, tra ritmo serrato, cast a incastro e la vis comica straripante persino dai più “insospettabili”.</p>
      <h4>Due spettacoli diversi</h4>
      <p>Ma c’è di più. Anziché essere l’uno la replica dell’altro, i due spettacoli, quello del sabato sera e quello della domenica pomeriggio, sono totalmente diversi. Gli sketch erano troppi per andare tutti in una sola tornata. E troppo buoni perché Sasà Neri si convincesse ad eliminarli dalla scaletta.</p>
      <p>Si passa dai due sketch con la suora rap che danno il nome allo spettacolo (<b>Laura Motta e Sabrina La Bella con Simone Siclari, Ferdinando Crisafulli, Francesco Gerbino, Roberta Messina, Carol Minutoli, Eleonora Mondello</b>) alla storia di Suor Dinazione (<b>Arianna Cama</b>), dalla suora romana che si confida al telefono con Gesù (<b>Mariangela Bruno)</b> alle due suore danzatrici (<b>Emilia Cacciola </b>e<b> Miriana Saja</b>), dalla ballerina sexy che racconta le vicende della Compagnia dei Balocchi (<b>Laura Fiorello</b>) all’interrogatorio con macchina della verità (<b>Giorgio Galipò </b>con Francesco Gerbino e Davide Caputo), dall’attrice che bisticcia con la sua ansia (ancora Gaia Scorza con <b>Alice Ingegneri</b>), alla moglie gelosa del gangster (<b>Nicoletta Tranfo </b>ancora con Davide Caputo), dal ragazzo in lite con la madre (<b>Santi Lembo</b> ancora con Alice Ingegneri) al prete che balla sbagliando il sermone (<b>Giuseppe Messina</b>).</p>
      <p>E nel gran finale, tutti a sorpresa sul palco (raggiunti da <b>Marina Cacciola, Chiara Frisone, Alessandra ed Elisabetta Gugliandolo, Caterina Pastura, Aurora De Domenico, Viviana Romano e Noemi Trifirò</b>) per cantare “Hail Holy Queen” (da Sister Act), anteprima di “<b>Sono solo quattro sorelle</b>”, il musical della Compagnia dei Balocchi a debutto il <b>22 novembre</b> al <b>Teatro Annibale</b> con <b>Margherita Frisone</b> protagonista, la regia di <b>Sasà Neri </b>e la direzione musicale di <b>Giulio Decembrini </b>(info e prenotazioni tel. 340.9391685).</p>
      <h3>Articoli correlati</h3>
    </article>
  </body>
</html>