<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/pogljad/bezpeka/soldat-vlasnym-bazhannyam-chy-skasovuvaty-vijskovyj-pryzov-ukrayini"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T07:38:01+00:00"/>
    <meta property="og:title" content="Солдат за власним бажанням: чи скасовувати військовий призов в Україні"/>
    <meta property="og:description" content="Міністр оборони України Андрій Загороднюк заявив про бажання скасувати військовий призов. Загороднюк додав, що перехід на професійну армію не буде швидким."/>
  </head>
  <body>
    <article>
      <h1>Солдат за власним бажанням: чи скасовувати військовий призов в Україні</h1>
      <address><time datetime="2019-11-12T07:38:01+00:00">12 Nov 2019, 07:38</time> by <a rel="author">Ігор Лосєв, Микола Сунгуровський</a></address>
      <p>
        <b>В умовах війни скасовувати військовий призов не можна. Отже, Україна зробить ще один крок до капітуляції. Таку точку зору в коментарі «Слово і Діло» озвучив військовий експерт, історик Ігор Лосєв.</b>
      </p>
      <p>«<i>Звісно, якщо ми не збираємося боротися проти агресора та відстоювати свою незалежність, тоді все логічно й можна говорити про скасування призову</i>», – підкреслив Лосєв.</p>
      <p>На думку експерта, в умовах війни прийнятна тільки одна модель – загальна мобілізація. На його погляд, в Україні поки що немає підстав та можливостей говорити про контрактну армію – не так багато бажаючих підписувати контракти.</p>
      <p>«<i>Всі громадяни під час війни повинні бути готові захищати свою країну. Це не мирний час, коли можна брати до уваги бажання або небажання солдата. Вибір невеликий – або ти захищаєш Батьківщину, або ти дезертир. У США та Британії під час Другої світової війни була загальна мобілізація з жорсткими заходами до тих, хто ухилився служити. Ніхто не говорив тоді чомусь про демократію</i>», – прокоментував Ігор Лосєв.</p>
      <p>Директор військових програм Центру Разумкова Микола Сунгуровський зауважив, що зараз в Україні потрібна змішана система призову.</p>
      <p>За його словами, призов повинен бути невеликий, а основний кістяк – контракт.</p>
      <p>«<i>Необхідно вести роботу щодо підвищення професіоналізму абсолютно на всіх рівнях. Це питання призову, підготовки офіцерів, контрактників. Багато залежить від оснащення озброєнням, розмірів та якості соціального пакету як для призовників, так і контрактників</i>», – пояснив фахівець.</p>
      <related>
        <a href="https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku"/>
      </related>
      <p>Експерт наголосив, що проблема з ухильниками існувала завжди. Однак зараз один з головних аспектів відмови молодих людей від призову полягає в неадекватній поведінці держави в питаннях війни і миру.</p>
      <p>«<i>Коли держава «косить» від війни, марно чекати від призовника, що він не буде «косити» від армії</i>», – підкреслив Сунгуровський. Він додав, що для призовника служба в армії повинна бути привабливою.</p>
      <p>«<i>Тобто потрібно створити систему таких моральних і матеріальних стимулів, які б забезпечували привабливість служби в армії на тлі всіх інших можливостей на ринку праці. Коли держава в стані кризи, це взагалі сприятливий момент для збільшення кількості людей, які бажають служити в армії. Так було і є скрізь, крім України</i>», – пояснив Микола Сунгуровський.</p>
      <p>Нагадаємо, міністр оборони України<a href="https://www.slovoidilo.ua/persony/zahorodniuk-andrii-pavlovych"> Андрій Загороднюк</a> заявив про бажання скасувати військовий призов. Загороднюк додав, що перехід на професійну армію не буде швидким.</p>
      <p>«Слово і Діло» вивчило, <a href="https://www.slovoidilo.ua/2019/04/11/infografika/polityka/yak-zminyuvalysya-zarplaty-ta-pensiyi-ukrayinskyx-vijskovyx-2014-2019-roku">як змінювалися зарплати та пенсії військовослужбовців під час війни з Росією.</a></p>
      <p>Чи допоможе армії найбільший бюджет 2020 року – читайте <a href="https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku">в авторській колонці</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku"/>
        <a href="https://www.slovoidilo.ua/2019/11/11/novyna/bezpeka/ministr-oborony-planuye-skasuvaty-vijskovyj-pryzov"/>
        <a href="https://www.slovoidilo.ua/2019/10/31/novyna/finansy/nabuv-chynnosti-zakon-pro-materialnu-vidpovidalnist-vijskovyx"/>
        <a href="https://www.slovoidilo.ua/2019/04/11/infografika/polityka/yak-zminyuvalysya-zarplaty-ta-pensiyi-ukrayinskyx-vijskovyx-2014-2019-roku"/>
      </related>
    </article>
  </body>
</html>