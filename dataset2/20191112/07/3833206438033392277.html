<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Tova-sa-zadulzheniyata-i-zabranite-na-vodachite-na-elektricheski-trotinetki-913019"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T07:41:00+00:00"/>
    <meta property="og:title" content="Това са задълженията и забраните на водачите на електрически тротинетки"/>
    <meta property="og:description" content="С промени в Закона за автомобилните превози се уреждат правила за движение на електрическите тротине..."/>
  </head>
  <body>
    <article>
      <h1>Това са задълженията и забраните на водачите на електрически тротинетки</h1>
      <address>
        <time datetime="2019-11-12T07:41:00+00:00">12 Nov 2019, 07:41</time>
      </address>
      <p>С промени в Закона за автомобилните превози се уреждат правила за движение на електрическите тротинетки. Проектът е публикуван в Портала за обществени консултации на Министерския съвет.</p>
      <p>Индивидуално електрическо превозно средство (т. нар. тротинетка) е пътно превозно средство, оборудвано с електрически двигател и максимална конструктивна скорост, надвишаваща шест километра в час без или с място за сядане със собствена маса до 50 килограма. Не са индивидуални електрически превозни средства инвалидните колички, обслужващи лица с увреждания.</p>
      <p>"Самобалансиращо се превозно средство" е превозно средство с едно колело или с две успоредно разположени колела, задвижвано от двигател, чиято максимална конструктивна скорост не надвишава 25 km/h, за което е характерно присъщо нестабилно равновесие и което се нуждае от спомагателна контролна система, за да се поддържа в равновесие".</p>
      <p>Тротинетките трябва да имат бяла или жълта добре различима светлина отпред и устройство за излъчване на червена светлина отзад.</p>
      <p>
        <b>Водачът на индивидуално електрическо превозно средство при движение е длъжен:</b>
      </p>
      <p>-да ползва в тъмните часове на денонощието и/или при намалена видимост светлоотразителни елементи върху видимата част на облеклото, позволяващи да бъде лесно забелязан;</p>
      <p>-да се движи по изградената велосипедна инфраструктура, а при липса на такава - възможно най-близо до дясната граница на платното за движение;</p>
      <p>-в тъмните часове на денонощието и/или при намалена видимост да управлява индивидуалното електрическо превозно средство с включени светлини;</p>
      <p>-да се движи с изправна спирачна система на управляваното индивидуално електрическо превозно средство;</p>
      <p>-да ползва каска.</p>
      <p> <b>На водача на индивидуалното електрическо превозно средство е забранено:</b></p>
      <p>-да се движи по улици I клас и пътища, на които максимално разрешената скорост е над 50 километра в час;</p>
      <p>-да се движи по улици II клас без изградена велосипедна инфраструктура;</p>
      <p>-да се движи в зони, обозначени с пътен знак В9 - Забранено е влизането на велосипеди;</p>
      <p>-да се движи по улици, обозначени с пътен знак Г13 - "Пътна лента или платно за движение само на превозни средства от редовните линии";</p>
      <p>-да развива скорост по-висока от 25 километра в час;</p>
      <p>-да превозва други лица;</p>
      <p>-да се движи успоредно до друго индивидуално електрическо превозно средство или двуколесно пътно превозно средство;</p>
      <p>-да управлява превозното средство без да държи кормилото с ръка;</p>
      <p>-да се движи в непосредствена близост до друго пътно превозно средство или да се държи за него;</p>
      <p>-да превозва, тегли или тласка предмети, които пречат на управлението на превозното средство или създават опасност за другите участници в движението;</p>
      <p>да управлява превозното средство по площите, предназначени само за пешеходци;</p>
      <p>да използва мобилен телефон при управлението на индивидуално електрическо превозно средство.</p>
      <p>Минималната възраст на водача за управление на индивидуално електрическо превозно средство е: шестнадесет години - по велосипедна инфраструктура, улици от II до VI клас и пътища с максимално разрешена скорост до 50 километра в час и четиринадесет години - само по велосипедни алеи.</p>
    </article>
  </body>
</html>