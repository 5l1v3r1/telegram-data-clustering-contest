<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-indore-chief-curator-reveals-nature-of-pitch-ahead-of-india-vs-bangladesh-1st-test-2844907.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T07:04:33+00:00"/>
    <meta property="og:title" content="INDvsBAN: टेस्ट से पहले पिच क्यूरेटर ने बताया, कैसी है इंदौर की पिच"/>
    <meta property="og:description" content="India vs Bangladesh, 1st Test Match at Indore: भारत और बांग्लादेश के बीच 14 नवंबर से टेस्ट सीरीज का आगाज हो रहा है। दो मैचों की सीरीज का पहला टेस्ट इंदौर के होल्कर स्टेडियम में खेला जाएगा। भारत ने..."/>
  </head>
  <body>
    <article>
      <h1>INDvsBAN: टेस्ट से पहले पिच क्यूरेटर ने बताया, कैसी है इंदौर की पिच</h1>
      <address><time datetime="2019-11-12T07:04:33+00:00">12 Nov 2019, 07:04</time> by <a rel="author">मनीष के पाठक,इंदौर</a></address>
      <p><b>India vs Bangladesh, 1st Test Match at Indore: </b>भारत और बांग्लादेश के बीच 14 नवंबर से टेस्ट सीरीज का आगाज हो रहा है। दो मैचों की सीरीज का पहला टेस्ट इंदौर के होल्कर स्टेडियम में खेला जाएगा। भारत ने हाल ही में बांग्लादेश को 3 मैचों की टी-20 सीरीज में 2-1 से मात दी है। अब टीम का सारा ध्यान टी-20 से टेस्ट की तरफ मुड़ गया। भारत और बांग्लादेश की टीमें इंदौर पहुंच गई हैं और प्रैक्टिस में जुट गई हैं। ऐसे में इंदौर में खेले जाने वाले पहले टेस्ट मैच में पिच को लेकर भी चर्चा शुरू हो गई है। </p>
      <p>टीम इंडिया ने अपनी गेंदबाजी से पिच के रुख को हर बार मात दी है। दक्षिण अफ्रीका के खिलाफ 3-0 की जीत के बाद कोच रवि शास्त्री ने कहा था कि उनकी दिली इच्छा है कि टीम इंडिया अपनी इक्वेशन में से पिच को बाहर कर दें और अपनी क्षमताओं पर भरोसा रखें। बांग्लादेश के खिलाफ टेस्ट मैच से पहले एक बार फिर पिच को लेकर चर्चा शुरू हो गई है। </p>
      <p>एमपीसीए के प्रमुख क्यूरेटर समंदर सिंह चौहान का कहना है कि यहां की पिच सपोर्टिंग पिच है, जो सबके लिए सहायक होगी। चौहान ने बताया, ''यह अच्छी विकेट है, इसमें हर व्यक्ति के लिए कुछ न कुछ मौजूद है। पिच पांचों दिन अच्छी रहेगी।''</p>
      <h3>
        <a href="https://www.livehindustan.com/cricket/story-india-vs-bangladesh-rishabh-pant-is-doing-thankless-job-says-sunil-gavaskar-2844872.html">ऋषभ पंत के सपोर्ट में आए गावस्कर, कहा- वह थैंकलेस जॉब कर रहे हैं</a>
      </h3>
      <h3>
        <a href="https://www.livehindustan.com/cricket/story-newly-discovered-species-of-spider-named-after-sachin-tendulkar-2844869.html">सचिन तेंदुलकर के नाम पर रखा गया मकड़ी की इस नई प्रजाति का नाम</a>
      </h3>
      <p>हालांकि, पिछले कुछ दिनों से इंदौर में बादल छाए हुए हैं। इससे तैयारियों पर भी असर पड़ा है। चौहान के अऩुसार, ''पिच को कवर करके रखा गया है ताकि सरफेस को नुकसान न पहुंचे।'' उन्होंने कहा, ''पिछले कुछ दिनों से मौसम परेशानी बना हुआ है, लेकिन हमने पूरी तैयारी की है। अब मौसम भी साफ है।''</p>
      <p>प्रमुख क्यूरेटर ने कहा कि उन्हें टीम इंडिया की तरफ से कोई दिशा निर्देश नहीं मिले कि किस तरह की पिच तैयार की जाए। उन्होंने बताया, ''भारतीय टीम प्रबंधन की तरफ से उन्हें कोई निर्देश नहीं मिले। हम जानते हैं कि टीम इंडिया की ताकत क्या है और उसी के अनुरूप पिच तैयार की गई है।''</p>
      <p>बता दें कि पहले टेस्ट के बाद भारतीय टीम ऐतिहासिक डे नाइट मैच के लिए कोलकाता के ईडन गार्डन्स में बांग्लादेश से भिड़ेगी।</p>
    </article>
  </body>
</html>