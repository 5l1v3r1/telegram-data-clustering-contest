<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/nuove-partite-iva-una-su-due-sceglie-il-regime-forfettario/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-12T07:07:35+00:00"/>
    <meta property="og:title" content="Nuove partite Iva: una su due sceglie il regime forfettario"/>
    <meta property="og:description" content="L’attrazione per la flat tax spinge in alto l’apertura di nuove partite Iva. Complessivamente nel terzo trimestre del 2019 sono state aperte 101.498 nuove partite Iva con una crescita del + 5,7% rispetto all’anno passato. Una su due tra quelle aperte da inizio anno hanno optato per il regime forfettario. È quanto emerge dall’aggiornamento sull’Osservatorio delle partite Iva del dipartimento delle Finanze da cui emerge che da gennaio a settembre sono oltre 217mila autonomi e mini-imprese (50,6%) che hanno scelto il regime agevolato con imposta sostitutiva al 15% (o al 5% per le start up) su un totale di quasi 434mila nuove aperture di attività. A questi 217mila si aggiungono altri 285mila nuovi forfettari che sono passati dal regime ordinario a quello agevolato così come è emerso dalla dichiarazione Iva presentata a ottobre. I dati del terzo trimestre Nel terzo trimestre, lo studio ha evidenziato che ben il 72,3% delle nuove aperture di partita Iva è stato operato da persone fisiche, il 21,6% da società di capitali…"/>
  </head>
  <body>
    <article>
      <h1>Nuove partite Iva: una su due sceglie il regime forfettario</h1>
      <address><time datetime="2019-11-12T07:07:35+00:00">12 Nov 2019, 07:07</time> by <a rel="author">Mariangela Tessa</a></address>
      <p>L’attrazione per la<b> flat tax</b> spinge in alto l’apertura di <b>nuove partite Iva. </b>Complessivamente nel terzo trimestre del 2019 sono state aperte<b> 101.498 nuove partite Iva</b> con una crescita del + 5,7% rispetto all’anno passato. Una su due tra quelle aperte da inizio anno hanno optato per il regime forfettario.</p>
      <p>È quanto emerge dall’aggiornamento sull’<b>Osservatorio delle partite Iva del dipartimento delle Finanze</b> da cui emerge che da gennaio a settembre sono oltre<b> 217mila autonomi e mini-imprese (50,6%)</b> che hanno scelto il regime agevolato con imposta sostitutiva al 15% (o al 5% per le start up) su un totale di quasi 434mila nuove aperture di attività.</p>
      <p>A questi 217mila si aggiungono altri 285mila nuovi forfettari che sono passati dal regime ordinario a quello agevolato così come è emerso dalla dichiarazione Iva presentata a ottobre.</p>
      <h3>I dati del terzo trimestre</h3>
      <p>Nel terzo trimestre, lo studio ha evidenziato che ben<b> il 72,3% delle nuove aperture di partita Iva è stato operato da persone fisiche,</b> il 21,6% da società di capitali, il 3,2% da società di persone, con “non residenti” e “altre forme giuridiche” al 2,5%.</p>
      <p>Come dicevamo, l’aumento delle<a href="https://www.wallstreetitalia.com/trend/Iva/page/3/"><b> Partite IVA</b> </a>per le persone fisiche (+8,3% rispetto all’anno scorso), è stato trainato dalle adesioni al regime forfettario che rappresenta il 48,4% delle nuove aperture, con un aumento del 30,4% rispetto allo stesso periodo dell’anno precedente.</p>
      <p>In calo le forme societarie che scendono a -3,6% per le società di capitali e -4,9% per le società di persone. Da segnalare inoltre il notevole aumento delle aperture da parte di soggetti non residenti (+44%), come già rilevato in altri trimestri, legato allo sviluppo della web economy.</p>
      <h3>Incognite sul futuro</h3>
      <p>Il boom delle nuove aperture si spiega in parte alla luce delle semplificazioni introdotte dalla<b> legge di Bilancio</b> dello scorso anno che, oltre ad elevare la soglia del regime della flat tax a ricavi o compensi fino a 65mila euro annui, ha anche eliminato i vincoli su beni strumentali, compensi a collaboratori e addetti impiegati e il limite dei 30mila euro per chi ha redditi da lavoro dipendente o pensione.</p>
      <p><a href="https://www.wallstreetitalia.com/partite-iva-stretta-del-governo-per-regime-forfettario-fino-a-65-mila-euro/">Gli ultimi due punti sono tuttavia al vaglio del governo giallorosso. E rischiano di essere spazzati via dalla prossima manovra</a> con l’obiettivo di limitare gli abusi e limitare la possibilità di ulteriore perdita di gettito legata all’applicazione dell’imposta sostitutiva, che appunto si “sostituisce” a Irpef e addizionali e all’Irap. Se così fosse, non è escluso un repentino cambio di marcia.</p>
    </article>
  </body>
</html>