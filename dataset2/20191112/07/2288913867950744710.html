<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711579"/>
    <meta property="og:site_name" content="De Standaard"/>
    <meta property="article:published_time" content="2019-11-12T07:07:00+00:00"/>
    <meta property="og:title" content="Slotmanche WK rally wordt afgelast door bosbranden in Australië"/>
    <meta property="og:description" content="De rally van Australië, de slotwedstrijd van het WK rally 2019, is vanwege de bosbranden ten noorden van New South Wales geannuleerd. Het plan om de rally ..."/>
  </head>
  <body>
    <article>
      <h1>Slotmanche WK rally wordt afgelast door bosbranden in Australië</h1>
      <address>
        <time datetime="2019-11-12T07:07:00+00:00">12 Nov 2019, 07:07</time>
      </address>
      <p>
        <b>De rally van Australië, de slotwedstrijd van het WK rally 2019, is vanwege de bosbranden ten noorden van New South Wales geannuleerd. Het plan om de rally in te korten tot 90 km werd daarmee van tafel geveegd. Het WRC-gala dat traditiegetrouw georganiseerd wordt na afloop van de slotwedstrijd werd eveneens geannuleerd. Deze editie zou voorlopig de laatste WK rally geweest zijn. Australië heeft op de kalender van 2020 geen plaats gekregen.</b>
      </p>
      <p>North South Wales maakt zijn ergste bosbranden ooit mee waardoor de noodtoestand er is afgekondigd. De bosbranden zijn intussen genaderd tot op 20 km van het stadcentrum van Sydney. Na overleg met de lokale overheid, de hulpdiensten en de FIA (wereld automobielsportfederatie) beslisten de organisatoren de wedstrijd af te gelasten.</p>
      <p>De organisatoren van de rally van Australië maakten het nieuws in de loop van dinsdagnamiddag lokale tijd na overleg met de lokale overheid, de hulpdiensten en de FIA, bekend. De bosbranden in New South Wales zijn de ergste ooit in die buurt. De branden zijn intussen genaderd tot op 20 km van het stadscentrum van Sydney. Het nieuws werd via Twitter de wereld ingestuurd. “Kennards Hire Rally Australia zal vanwege de ernstige bosbranden die de streek ten noorden van North South Wales teisteren niet doorgaan. De annulering van het evenement komt er na uitgebreid overleg met de regering van North South Wales, de FIA, de hulpdiensten en de lokale overheid. Dank voor jullie steun en begrip.”</p>
      <p>Volgens organisator Andrew Papadopoulos is deze beslissing de enige echte optie gezien het uitroepen van de noodtoestand. “Rekening houdend met de veiligheid van de gemeenschap en iedereen die bij de rally betrokken is, is het niet gepast om de rally te organiseren. Het is jammer dat we dit evenement op deze manier moeten beëindigen. Het belangrijkste is dat alle deelnemers, officials en de hele gemeenschap veilig is.”</p>
      <p>De FIA maakte het nieuws vervolgens officieel door een korte mededeling te verspreiden met daarin de afgelasting van de rally van Australië. De rally van Australië 2019 zou voorlopig de laatste WK-editie geweest zijn. Australië is niet opgenomen op de WK-kalender van volgend jaar. Die beslissing werd eerder genomen en staat los van de huidige situatie.</p>
      <p>
        <b>Thierry Neuville is voor vijfde keer vicewereldkampioen</b>
      </p>
      <p>Thierry Neuville (Hyundai i20 Coupe WRC) is zo voor de vijfde keer in zijn carrière vicewereldkampioen rally. Ott Tänak (Toyota Yaris WRC) won drie weken geleden de wereldtitel. Neuville eindigt in de eindstand als tweede op 36 punten van de Est. Zesvoudig wereldkampioen Sébastien Ogier (Citroën C3 WRC) eindigt als derde.</p>
      <p>Voor Thierry Neuville en alle andere deelnemers aan het WK rally eindigt het seizoen in mineur. De Belg toont via Twitter begrip voor de situatie. “Dit is de enige juiste beslissing omdat de veiligheid voor iedereen het meest belangrijkste is. Onze gedachten gaan uit naar de lokale gemeenschap, bij wie sommigen geliefden verloren hebben en anderen hun thuis, en de brandweerlui die heel hard hun best doen om de veiligheid te garanderen.”</p>
      <p>Nadat hij in 2013 met een Ford Fiesta RS WRC als tweede eindigde in het WK rally, is het nu de vierde keer op rij dat Thierry Neuville met een Hyundai tweede eindigt in het WK. Vier keer moest de Belg zijn meerdere erkennen in de Fransman Ogier. Dit jaar was Ott Tänak te sterk. De Est zou in Australië zijn laatste wedstrijd voor Toyota gereden hebben. Vanaf 2020 wordt Tänak teammaat van Thierry Neuville.</p>
    </article>
  </body>
</html>