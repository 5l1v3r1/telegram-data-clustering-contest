<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-lata-mangeshkar-stabilising-to-be-kept-on-ventilation-for-few-days-2844921.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T07:01:41+00:00"/>
    <meta property="og:title" content="लता मंगेशकर की तबीयत में सुधार, अभी कुछ दिनों तक रहेंगी वेंटिलेटर पर"/>
    <meta property="og:description" content="बॉलीवुड की मशहूर गायिका लता मंगेशकर का इलाज मुंबई के हॉस्पिटल में चल रहा है और वह आईसीयू में भर्ती हैं। हॉस्पिटल के डॉक्टरों का कहना है कि लता मंगेशकर की हालात में सुधार है लेकिन उन्हें कुछ..."/>
  </head>
  <body>
    <article>
      <h1>लता मंगेशकर की तबीयत में सुधार, अभी कुछ दिनों तक रहेंगी वेंटिलेटर पर</h1>
      <address><time datetime="2019-11-12T07:01:41+00:00">12 Nov 2019, 07:01</time> by <a rel="author">लाइव हिन्दुस्तान टीम,नई दिल्ली</a></address>
      <p>बॉलीवुड की मशहूर गायिका लता मंगेशकर का इलाज मुंबई के हॉस्पिटल में चल रहा है और वह आईसीयू में भर्ती हैं। हॉस्पिटल के डॉक्टरों का कहना है कि लता मंगेशकर की हालात में सुधार है लेकिन उन्हें कुछ दिनों के लिए वेंटिलेटर में रखा जाएगा। </p>
      <p>लता मंगेशकर जिस हॉस्पिटल में एडमिट हैं वहां के डॉक्टर्स का कहना है कि लता मंगेशकर का निमोनिया का इलाज चल रहा है और उनकी उम्र को देखते हुए हम रिस्क नहीं ले सकते। उन्हें एंटीबायोटिक्स दिया जा रहा है। कार्डियोलॉजिस्ट और बाकी डॉक्टर्स भी उन पर नजर रख रहे हैं। हालांकि हॉस्पिटल ने इस मामले पर कोई भी ऑफिशयल स्टेटमेंट जारी करने से मना किया है।</p>
      <p>बता दें कि सोमवार 2.30 बजे लता मंगेशकर को हॉस्पिटल में एडमिट कराया गया है। उस वक्त उन्हें सांस की दिक्कत बताई जा रही थी। लता मंगेशकर की बहन की बेटी रचना ने इस पर कहा था, लता दीदी को कुछ वायरल चेस्ट इंफेक्शन था जिस वजह से उन्हें हॉस्पिटल लाया गया। उनकी हालत में अब सुधार है।</p>
      <p>स्वर साम्राज्ञी ने 28 सितंबर को अपना 90वां जन्मदिन मनाया था। वर्ष 2001 में उन्हें भारत का सर्वोच्च नागरिक सम्मान 'भारत रत्न' दिया गया था। उन्होंने 36 भारतीय भाषाओं में गाने रिकार्ड कराए हैं। </p>
      <p>
        <a href="https://www.livehindustan.com/entertainment/story-lata-mangeshkar-admitted-in-mumbai-hospital-2843402.html">स्वर कोकिला लता मंगेशकर आईसीयू में, हालत में हो रहा है सुधार</a>
      </p>
      <p>28 सितंबर, 1929 को जन्मीं लता मंगेशकर को कई राष्ट्रीय और अंतर्राष्ट्रीय पुरस्कारों के अलावा दादा साहब फाल्के पुरस्कार और फ्रांस के सवोर्च्च नागरिक पुरस्कार, ऑफिसर ऑफ द लीजन ऑफ ऑनर से भी सम्मानित किया गया है।</p>
      <p>उन्होंने साल 1948 से 1974 के बीच 25 हजार से अधिक गाने गाए। वर्ष 1974 में गिनीज बुक ऑफ रिकॉर्ड्स ने उन्हें इतिहास में सबसे अधिक गाने गाकर रिकॉर्ड दर्ज करवाने वाले कलाकार के रूप में स्थान दिया। </p>
      <p>
        <b>(इनपुट एजेंसी से भी)</b>
      </p>
    </article>
  </body>
</html>