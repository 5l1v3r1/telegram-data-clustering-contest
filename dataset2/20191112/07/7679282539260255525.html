<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-sadak-par-padi-thi-betiyon-ki-laash-saamne-se-nikal-gaye-pita-aur-bhai-2844944.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T07:21:09+00:00"/>
    <meta property="og:title" content="सड़क पर पड़ी थी बेटियों की लाश सामने से निकल गए पिता और भाई, जानें पूरा मामला"/>
    <meta property="og:description" content="सिकंदराबाद के मीठेपुर गांव के रहने वाले यासीन का परिवार एक पल में उजड़ गया। हादसे के समय यासीन और बड़ा बेटा दूसरी कार में सवार थे। इनकी कार पीछे चल रही थी। जब यह घटनास्थल के सामने से निकले तो..."/>
  </head>
  <body>
    <article>
      <h1>सड़क पर पड़ी थी बेटियों की लाश सामने से निकल गए पिता और भाई, जानें पूरा मामला</h1>
      <address><time datetime="2019-11-12T07:21:09+00:00">12 Nov 2019, 07:21</time> by <a rel="author">ग्रेटर नोएडा | संवाददाता</a></address>
      <p>सिकंदराबाद के मीठेपुर गांव के रहने वाले यासीन का परिवार एक पल में उजड़ गया। हादसे के समय यासीन और बड़ा बेटा दूसरी कार में सवार थे। इनकी कार पीछे चल रही थी। जब यह घटनास्थल के सामने से निकले तो लोगों की भीड़ इकट्ठा थी। सड़क पर यासीन की दो बेटियों की लाश पड़ी थी। वह उनके सामने से निकल गए। लेकिन पता नहीं चला कि हादसे का शिकार हुआ परिवार उनका अपना ही था।</p>
      <p>यासीन के बेटे मोइन मेवाती ने बताया कि परिवार के लोग तीन गाड़ियों और बाइक से बल्लभगढ़ से मीठेपुर के लिए एक साथ निकले थे। जिस कार का एक्सीडेंट हुआ वह आगे चल रही थी। मोइन ने बताया कि उसके पिता यासीन पीछे चल रही कार में थे। जब वह सिरसा टोल प्लाजा के समीप से गुजरे तो उन्होंने देखा कि कोई हादसा हुआ। सड़क पर लोग खड़े हुए थे। इस बीच यासीन ने ड्राइवर से कार रोकने के लिए कहा। लेकिन ड्राइवर ने कहा कि अपना कोई नहीं है। इसलिए उसने कार नहीं रोकी, जबकि यासीन ने कहा था कोई बात नहीं कोई तो होगा एक बार देख लेते हैं। लेकिन उन्हें नहीं पता था कि यहां अपने ही मदद के लिए चिल्ला रहे थे। काफी दूर निकलने पर यासीन को कुछ आभास हुआ और उन्होंने हादसे का शिकार हुई कार के ड्राइवर को फोन लगाया। लेकिन फोन नहीं मिला। कुछ देर बाद सूचना मिली कि उनके परिवार के लोग हादसे का शिकार हो गए। वह अस्पताल पहुंचे तो पांच लोगों की मौत हो चुकी थी।</p>
      <p>
        <b>भात देकर लौट रहा था परिवार</b>
      </p>
      <p>ग्रेटर नोएडा में ईस्टर्न पेरिफेरल एक्सप्रेस वे पर रविवार की रात हादसे का शिकार हुए परिवार के लोग हरियाणा के बल्लभगढ़ से भात देकर लौट रहे थे।  गुलावठी (बुलन्दशहर) के मीठेपुर गांव के रहने वाले यासीन मेवाती के परिवार के लोग हरियाणा के बल्लभगढ़ में भात देने गए थे। यहां यासीन की दो भांजियों की <br/>शादी थी। परिवार के सदस्य तीन गाड़ियों से भात देकर वापस गांव मीठेपुर लौट रहे थे। यासीन के परिवार के 13 सदस्य एक कार में सवार थे, जिनमें महिलाएं और बच्चे भी शामिल थे। </p>
      <p>
        <b>पांच साल के बच्चे ने देखा मौत का मंजर</b>
      </p>
      <p>ग्रेटर नोएडा के सरकारी अस्पताल में भर्ती यासीन के पांच साल के बेटे रूबियान को हल्की चोट लगी है। रूबियान हादसे के समय होश में था। उसने परिजनों को बताया कि हादसे के समय किसी के सिर तो किसी के हाथ-पैर से खून निकल रहा था। कुछ इधर-उधर पड़े हुए थे।</p>
      <p><b>''</b>सिरसा टोल प्लाजा के पास किसी वाहन ने एक कार में टक्कर मारी है। जिसमें सात सदस्यों की मौत हो गई है। छह घायल हुए हैं। पुलिस टक्कर मारने वाले वाहन का पता लगाने के लिए एक्सप्रेस वे के टोल प्लाजा पर लगे सीसीटीवी फुटेज खंगाल रही है।<b>'' - कुमार रणविजय सिंह,</b> एसपी देहात, ग्रेटर नोएडा </p>
    </article>
  </body>
</html>