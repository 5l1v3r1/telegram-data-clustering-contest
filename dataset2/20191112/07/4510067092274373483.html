<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/meci-pentru-stadion-primaria-lui-bolojan-se-judeca-cu-fratii-maghiar-pentru-terenul-pe-care-ar-urma-sa-se-ridice-viitorul-stadion-municipal-din-oradea-152728.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T07:57:00+00:00"/>
    <meta property="og:title" content="Meci pentru stadion: Primăria lui Bolojan se judecă cu frații Maghiar pentru terenul pe care ar urma să se ridice viitorul stadion municipal din Oradea"/>
    <meta property="og:description" content="Primăria lui Ilie Bolojan se judecă cu fiii fostului rector Teodor Maghiar pentru un teren de 2 milioane euro pe care vrea să construiască viitorul stadion municipal. După ce s-a aflat că au intrat în posesia pământului într-o manieră dubioasă și cu acte măsluite, medicii Adrian și Doru Maghiar au cerut și obținut strămutarea procesului din județ, ca să fugă de ochii BIHOREANULUI și de influența primarului Ilie Bolojan."/>
  </head>
  <body>
    <article>
      <h1>Meci pentru stadion: Primăria lui Bolojan se judecă cu frații Maghiar pentru terenul pe care ar urma să se ridice viitorul stadion municipal din Oradea</h1>
      <address><time datetime="2019-11-12T07:57:00+00:00">12 Nov 2019, 07:57</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/01_stadion_Bolojan_Maghiar.jpg"/>
          <figcaption>ŞAH LA BOLOJAN! În timp ce primarul Ilie Bolojan (foto stânga) a cerut funcţionarilor să pregătească documentaţia pentru viitorul stadion municipal, Adrian Maghiar (foto dreapta) îi cere să aştepte sfârşitul procesului. "Până se termină, noi suntem proprietari. Bunul-simţ, moralitatea îi impuneau să fie rezervat până se pronunţă instanţa", îi reproşează edilului Adrian Maghiar</figcaption>
        </figure>
        <figure>
          <img src="https://cdn.ebihoreanul.ro/static/gallery_big/02-teren_fratii-Maghiar.jpg"/>
          <figcaption>BLANA URSULUI DIN PĂDURE. Primarul Ilie Bolojan e convins că judecătorii vor da dreptate municipalităţii, anulând actele prin care Adrian şi Doru Maghiar s-au împroprietărit pe terenul de la marginea oraşului spre Băile Felix. De aceea a şi cerut funcţionarilor să pregătească documentaţia pentru construirea stadionului încă înainte ca magistraţii să dea sentinţa definitivă</figcaption>
        </figure>
      </slideshow>
      <p>
        <b>Primarul Ilie Bolojan anunţa în septembrie intenţia construirii unui nou stadion, la ieşirea din oraş spre Băile Felix, pe un teren de 4 hectare aflat lângă intersecţia dintre şoseaua de centură şi DN 76. Amplasamentul e disputat în Justiţie, spunea atunci edilul, fără să dezvăluie cu cine, precizând doar că se aşteaptă ca judecătorii să-l tranşeze până la sfârşitul anului, evident în favoarea oraşului.</b>
      </p>
      <p>Împricinaţii sunt fraţii Adrian şi Teodor Maghiar jr., fiii fostului rector al Universităţii Oradea, Teodor Maghiar, care, deşi juriştii municipalităţii le impută că s-au înstăpânit fraudulos pe terenul oraşului, resping acuzele. "Nu mi se pare normal ca în timpul unui proces să zici că o să câştigi înainte ca acest lucru să se întâmple", le reproşează Adrian Maghiar.</p>
      <p>
        <b>Efectul de bumerang</b>
      </p>
      <p>Războiul pe terenul evaluat la peste 2 milioane euro a fost declanşat de Primărie în 2016 după ce, în urma unui alt litigiu dintre aceiaşi combatanţi, Tribunalul Bihor obligase municipalitatea să achite despăgubiri de 198.912 euro fraţilor Adrian şi Doru Maghiar.  </p>
      <p>Daunele fuseseră decise în schimbul a 4.000 metri pătraţi din aceeaşi proprietate, pe care Maghiarii au fost forţaţi s-o cedeze oraşului în 2005, pentru construirea centurii între Calea Aradului şi Nufărul, după ce, iniţial, în procedura de expropriere, li s-au oferit doar 46.000 lei.</p>
      <p>La acea vreme, verificând actele, funcţionarii Primăriei au descoperit că fiii fostului rector obţinuseră terenul în urmă cu peste un deceniu, pe 11 octombrie 1995, de la doi necunoscuţi, Sallerbec Aurora Irma şi Paisz Ladislau, printr-un contract de donaţie. Problema e că aceştia ajunseseră proprietari cu doar două zile mai devreme, în baza unei adeverinţe cu ştersături şi modificări prin care amplasamentul a fost "mutat" din zona Aeroportului înspre ieşirea spre Felix, "cu front la DN 76, în zona de servicii a Oradiei", deci într-o zonă mai scumpă.</p>
      <p>
        <b>Despăgubiri suspendate</b>
      </p>
      <p>Cu aceste date, pe 25 ianuarie 2016, Primăria a atacat soluţia Tribunalului, cerând respingerea pretenţiilor fraţilor Maghiar. Concomitent, juriştii au intentat o altă acţiune la Judecătoria Oradea, îndreptată atât împotriva primilor proprietari, Sallerbec şi Paisz, cât şi a fraţilor Maghiar, cerând anularea adeverinţei falsificate, a titlurilor de proprietate emise în baza ei şi a actului de donaţie.</p>
      <p>Urmarea? În procesul de despăgubiri, Curtea de Apel Oradea a desfiinţat pe 17 noiembrie 2016 soluţia Tribunalului şi a dispus rejudecarea cazului la Judecătoria Oradea. Aici, anul acesta, pe 19 septembrie, procesul a fost suspendat până la soluţionarea definitivă a litigiului declanşat de Primărie.</p>
      <p>Prudenţa instanţei ar putea fi justificată de faptul că până acum în procesul de fond funciar două instanţe s-au pronunţat în favoarea Primăriei. Prima a fost Judecătoria Oradea, care solicitase expertizarea adeverinţei contestate, iar după ce specialiştii au stabilit că aceasta a fost măsluită, pe 19 februarie 2018, a constatat "nulitatea absolută" a documentului, a întabulărilor, precum şi a contractului de donaţie încheiat în favoarea fiilor fostului rector.</p>
      <p>
        <b>Presa cea părtinitoare</b>
      </p>
      <p>Procesul trebuia să continue la Tribunalul Bihor, dar cei doi au cerut Curţii de Apel să fie strămutat, motivând că "judecarea imparţială ar putea fi influenţată de calitatea părţilor, de natura şi obiectul cauzei", dar şi de mediatizarea în presa locală "într-o modalitate părtinitoare", care în opinia lor a creat comunităţii o părere nefavorabilă "asupra persoanelor şi a drepturilor de care beneficiază".</p>
      <p>Aşa a ajuns cazul, pe 27 septembrie 2018, la Tribunalul Satu Mare, unde fiii fostului rector au cerut rejudecarea întregului proces de la zero. Motivul? Aurora Sallerbec şi Paisz Ladislau, beneficiarii adeverinţei false, de la care primiseră terenul, au murit înainte să înceapă litigiul şi, ca atare, hotărârea judecătorească de la Oradea era lovită de nulitate, fiind pronunţată împotriva unor persoane decedate. Pe 20 decembrie 2018, Tribunalul Satu Mare le-a dat dreptate, dispunând rejudecarea. Dar, întrucât Curtea de Apel stabilise că procesul nu se putea întoarce la Oradea, dosarul a fost mutat la Judecătoria Carei, cu amendamentul de a fi introduşi în cauză şi moştenitorii lui Sallerbec şi Paisz.</p>
      <p>
        <b>"E tare şi mare"</b>
      </p>
      <p>Culmea e că şi la Carei, departe de presa "părtinitoare", fraţii Maghiar au obţinut o nouă înfrângere. Anul acesta, pe 11 iulie, instanţa de acolo a decis că Primăria Oradea avea dreptate, deoarece terenul nu aparţinuse niciodată lui Sallerbec şi Paisz Ladislau şi, ca atare, nu îl puteau dona.</p>
      <p>Instanţa a dispus anularea adeverinţei măsluite, a titlului de proprietate şi a contractului de donaţie. Pe de altă parte, moştenitorii lui Sallerbec şi Paisz vor primi un nou titlu de proprietate, pe amplasamentul real, lângă Aeroport, Oficiul de Cadastru fiind obligat "să facă întăbularea titlului de proprietate".</p>
      <p>Previzibil, fiii fostului rector au atacat decizia nefavorabilă, iar procesul a fost reluat luna trecută la Tribunalul Satu Mare. Până la deznodământ, Adrian Maghiar îi cere, însă, edilului Ilie Bolojan să abă "bun-simţ şi moralitate" şi să nu atenteze la proprietatea sa.</p>
      <p>"Dânsul e tare şi mare, dar nu e normal să se antepronunţe într-un proces care încă e pe rol. Poate are dreptate 99%, dar chiar şi aşa, până la un verdict definitiv, eu sunt proprietar. Deci ori alege alt loc pentru stadion, ori mută investiţia pentru mai târziu. Are alt teren în apropiere, de ce îi trebuie tocmai terenul lui Maghiar?", a declarat <b>BIHOREANULUI </b>Adrian Maghiar.</p>
      <p>Acesta e hotărât să folosească toate pârghiile pentru a-şi păstra dreptul asupra terenului cumpărat, zice el, în urma unui anunţ din ziar, pentru care a semnat "ca primarul" un contract în care vânzătorul menţionase nu că nu-i vindea, ci că-i dona terenul, doar ca să fenteze plata impozitelor.</p>
      <p>
        <b>"Îl simpatizez"</b>
      </p>
      <p>Maghiar susţine că a descoperit că avea o problemă cu actele terenului abia în 2011, când el şi fratele său au girat cu acesta un credit pentru Spitalul Pelican, în documente apărând că fusese primit ca donaţie, iar în CF că a fost cumpărat. "Banca ne-a cerut să rectificăm, dar unde să-l mai găsesc pe om, ca să-i cer să modificăm contractul? Eu am cumpărat terenul, nu mi l-a făcut el cadou. Pentru că nu l-am găsit, am fost obligaţi să corectăm CF-ul în baza contractului în care se stipula că a fost donaţie", zice Maghiar, respingând acuza că în mod conştient ar fi beneficiat de o escrocherie imobiliară. "Dacă făceam o ilegalitate, puteam să-l revând oricând. N-a fost nicio escrocherie şi voi merge până în pânzele albe ca să demonstrez asta", spune el. </p>
      <figure>
        <img src="https://www.ebihoreanul.ro/user_files/02_maghiar.jpg"/>
      </figure>
      <p>De ce a cerut, împreună cu fratele său, strămutarea procesului? Pentru că la Oradea nu avea şansa unui proces corect, zice Maghiar. "Analizaţi procesele pe care le are domnul primar. Ştiţi cum a fost la Oradea? Ceva de genul "Haide repede, să terminăm, pentru că e terenul primarului. N-am nimic cu dânsul, chiar îl simpatizez, l-am şi votat, pentru că a făcut ceva pentru oraşul acesta. Dar ştiţi cum e, prea multă putere strică la moralitate. La fel a fost şi cu bătrânul meu", zice Adrian Maghiar, referindu-se la tatăl său, fostul rector <i>(foto)</i>, cunoscut pentru stilul autoritar în care a condus Universitatea, impunându-şi voinţa chiar călcând pe drepturile altora.</p>
      <p>Atât doar că, explică acum fiul, aşa ceva nu îi e permis primarului. "În cazul nostru, bunul-simţ, moralitatea îi impuneau să fie rezervat până se pronunţă instanţa şi decide dacă idiotul ăla cu care se judecă are dreptate sau nu", susţine Adrian Maghiar, care – dacă sentinţa nu va fi "întoarsă" – va rămâne şi fără despăgubirile de aproape 200.000 euro pretinse oraşului, şi fără terenul de 2 milioane euro pe care Primăria va putea ridica stadionul plănuit.</p>
      <hr/>
      <p>
        <b>MAFIA LUI STERIAN<br/>Alt teren, altă donaţie, tot anulată</b>
      </p>
      <p>Fraţii Maghiar au mai fost implicaţi într-o combinaţie controversată, cu un teren de 5.600 metri pătraţi din zona Podgoria care le-ar fi fost donat de un anume Pavel Negrău, fiul unuia dintre complicii vestitului topograf Marin Sterian, autorul celei mai mari escrocherii cu terenuri făcute vreodată în Oradea, trimis în judecată de DIICOT pentru furtul a 30 hectare din Dealul Viilor şi din marginea şoselei de centură. Faptele comise în perioada 1992-2001 au produs oraşului un prejudiciu de 96 miliarde lei vechi (echivalentul a 2 milioane euro) calculat pentru anii 90, când terenurile aveau preţuri derizorii.</p>
      <p>În ce priveşte cei 5.600 mp, Sterian, care a murit înainte să fie condamnat, falsificase un titlu de proprietate pe numele tatălui lui Negrău sr. pentru 3,2 hectare de teren, în baza unei declaraţii în fals cum că acesta ar fi cumpărat pământul în perioada comunistă. Negrău a murit înaintea eliberării titlului, care a fost ridicat de fiul său, iar în final terenul a fost împărţit între VIP-urile oraşului, între care şi fiii fostului rector Teodor Maghiar.</p>
      <p>Daţi în judecată de Primărie în 2012, care a cerut anularea actelor frauduloase, cei doi Maghiar au pierdut procesul, fiind obligaţi să restituie terenul oraşului. "Când mi s-a zis că nu e în regulă, am cedat, deşi şi omul acela a primit bani de la mine", susţine, acum, Adrian Maghiar.</p>
    </article>
  </body>
</html>