<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/zdorove/20191112-shho-take-pnevmoniya-symptomy-ta-likuvannya-infografika/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T07:00:56+00:00"/>
    <meta property="og:title" content="Що таке пневмонія: симптоми та лікування"/>
    <meta property="og:description" content="Факти ICTV зібрали все, що потрібно знати про пневмонію і як її лікувати."/>
  </head>
  <body>
    <article>
      <h1>Що таке пневмонія: симптоми та лікування</h1>
      <address>
        <time datetime="2019-11-12T07:00:56+00:00">12 Nov 2019, 07:00</time>
      </address>
      <p>Факти ICTV зібрали все, що потрібно знати про пневмонію і як її лікувати.</p>
      <p>У світі від пневмонії кожні 20 секунд помирає одна дитина, тому у Всесвітній день боротьби з пневмонією (12 листопада) нагадуємо про серйозність цього захворювання, як його розпізнати та запобігти.</p>
      <h3>Що таке пневмонія?</h3>
      <p>Пневмонією називають запальний процес у тканинах легенів. Звідси її друга назва – запалення легенів. Збудниками захворювання найчастіше є бактерії, грибки, аденовірус, стрептококи, стафілококи і хламідії. Будь-яка застуда, грип або ГРЗ може мати ускладнення і викликати пневмонію.</p>
      <p>Також пневмонія може розвиватися внаслідок впливу неінфекційних факторів – травм грудної клітини, іонізуючого випромінювання, токсичних речовин, алергії.</p>
      <p><b>Читайте</b>: <a href="https://fakty.com.ua/ua/ukraine/20190910-programa-medychnyh-garantij-shho-likuvatymut-bezkoshtovno-u-2020-rotsi/">Програма медичних гарантій: що лікуватимуть безкоштовно у 2020 році</a></p>
      <p>Щорічно від пневмонії <b>вмирають 1,1 млн дітей</b> у віці до 5 років.</p>
      <p>Найбільш поширене захворювання у країнах Південної Азії та Африки. В Україні щороку реєструється <b>до 1,5 млн випадків</b> захворювання пневмонією, при цьому фіксується <b>до 30% летальних випадків</b> – в основному серед чоловіків працездатного віку.</p>
      <h4>Хто в групі ризику:</h4>
      <ul>
        <li>діти до 5 років;</li>
        <li>люди після 65 років;</li>
        <li>курці та алкоголіки;</li>
        <li>люди, які страждають хронічними захворюваннями (цукровий діабет, астма, хронічна обструктивна хвороба легенів, серцево-судинні захворювання);</li>
        <li>госпіталізовані пацієнти, які перебувають на штучній вентиляції легенів;</li>
        <li>люди з ВІЛ/СНІД, або ті, хто перенесли хіміотерапію, трансплантацію органів.</li>
      </ul>
      <h4>Як передається:</h4>
      <ul>
        <li>повітряно-крапельним шляхом від зараженої людини;</li>
        <li>за допомогою збудників пневмонії, що живуть в організмі: стафілококів, стрептококів, пневмококів, кишкової та гемофільної палички;</li>
        <li>за допомогою паразитів і вірусів (мікоплазми, хламідій, аденовірусів, риновірусів, вірусів грипу і герпесу);</li>
        <li>за допомогою грибів сandida;</li>
        <li>як ускладнення бронхіту та інших респіраторних захворювань.</li>
      </ul>
      <h3>Головні симптоми пневмонії</h3>
      <p>За останні роки лікарі все частіше відзначають безсимптомний перебіг захворювання, коли немає ні підвищеної температури, ні мокротиння, ні навіть кашлю. Нерідко така пневмонія лікується із запізненням, що загрожує розвитком ряду ускладнень.</p>
      <h4>Пневмонія може проявлятися так:</h4>
      <ul>
        <li>висока температура більше трьох днів;</li>
        <li>кашель з мокротинням зеленого або коричневого кольору;</li>
        <li>іноді кров’яні виділення при кашлі;</li>
        <li>біль у грудях при диханні;</li>
        <li>відчуття нестачі повітря;</li>
        <li>втрата апетиту;</li>
        <li>головний біль та слабкість;</li>
        <li>можливі нудота та блювота.</li>
      </ul>
      <h3>Лікування пневмонії</h3>
      <p>При появі вищеперелічених симптомів необхідно <b>терміново звернутися до лікаря</b>, щоб вчасно почати лікування сучасними антибактеріальними препаратами.</p>
      <p>Підбір антибіотика здійснює лікар, ніяке <b>самолікування неприпустимо!</b></p>
      <p>Пацієнти з пневмонією найчастіше підлягають обов’язковій госпіталізації. Лікування запалення легенів на дому допустимо лише в тому випадку, коли діагноз не викликає сумнівів, а хвороба протікає в легкій формі і без ускладнень.</p>
      <p><b>Пам’ятайте!</b> Пневмонія небезпечна ускладненнями, що становлять загрозу не лише здоров’ю, а й життю людини. Плеврит, емпієма плеври, обструкція, абсцес і гангрена легені, сепсис, набряк легенів, перикардит і менінгіт – лише неповний їх перелік. У разі неадекватного лікування запалення легенів загрожує летальним результатом.</p>
      <h3>Методи діагностики</h3>
      <p>Лише за симптомами діагностувати пневмонію неможливо, бо можна сплутати її з інших інфекційними захворюванями.</p>
      <p>Тому лікар після огляду хворого зазвичай призначає <b>аналіз крові</b> (загальний та біохімічний аналізи), <b>аналіз мокротиння</b> (щоб визначити збудник) та <b>рентген грудної клітки</b>.<b> </b></p>
      <figure>
        <img src="https://fakty.com.ua/wp-content/uploads/2017/11/11/2017_11_07_Pnevvonia.png?1510436556"/>
      </figure>
      <h3>Профілактика пневмонії</h3>
      <p>Найефективніший спосіб профілактики – <b>вакцинація проти гемофільної інфекції Hib, кору, кашлюка та пневмококу</b>. В Україні вакцина проти пневмококової інфекції не включена до Національного календаря щеплень, тому батьки можуть щепити свою дитину лише за власний рахунок.</p>
      <p>Для дітей – це виключно грудне вигодовування протягом перших 6 місяців життя.</p>
      <p>Уникнення переохолодження.</p>
      <p>Закалювання організму.</p>
      <p>Повноцінне харчування для підтримання імунітету.</p>
      <p>Лікарі розповіли, <a href="https://fakty.com.ua/ua/videos/yak-uberegtysya-vid-sezonnyh-hvorob-porady-likariv/">як вберегтися від сезонних хвороб.</a></p>
    </article>
  </body>
</html>