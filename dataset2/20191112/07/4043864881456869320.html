<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231686/"/>
    <meta property="og:site_name" content="Українська правда"/>
    <meta property="article:published_time" content="2019-11-12T07:13:56+00:00"/>
    <meta property="og:title" content="Пристайко: Українці вимагають від Зеленського спроб домовитися з Путіним"/>
    <meta property="og:description" content="Голова МЗС: “Ми, українці, які дали шанс Володимиру Зеленському стати президентом і повести цю країну вперед, не тільки розраховуємо, а вимагаємо від нього, щоб він зробив цю спробу. Він її зараз робить, ми зараз це спостерігаємо”."/>
  </head>
  <body>
    <article>
      <h1>Пристайко: Українці вимагають від Зеленського спроб домовитися з Путіним</h1>
      <address>
        <time datetime="2019-11-12T07:13:56+00:00">12 Nov 2019, 07:13</time>
      </address>
      <p>Президент Володимир Зеленський намагається налагодити взаємодію з лідером Росії Володимиром Путіним у відповідь на очікування українців та в інтересах України.</p>
      <p><b>Джерело:</b> заява міністра закордонних справ Вадима Пристайка в ефірі "<a href="https://svoboda.ictv.ua/ua/videos/zustrich-u-normandskomu-formati-prystajko-rozkryv-hid-peregovoriv/">Свободи слова</a>" на ICTV, "<a href="https://www.ukrinform.ua/rubric-polytics/2816185-zelenskij-robit-sprobu-domovitisa-z-putinim-bo-cogo-hocut-ukrainci-pristajko.html">Укрінформ</a>".</p>
      <p><b>Пряма мова Пристайка</b>: "Кожний глава держави робить чесну спробу не те, щоб домовитися з Путіним, а знайти якусь можливість взаємодіяти, можливість так побудувати відносини, щоб не вмирали люди, щоб наша торгівля якщо не процвітала, то хоча б не вмирала.</p>
      <p>І я вважаю, що ми, українці, які дали шанс конкретній людині – Володимиру Зеленському – стати президентом і повести цю країну вперед, не тільки розраховуємо, а вимагаємо від нього, щоб він зробив цю спробу. Він її зараз робить, ми зараз це спостерігаємо".</p>
      <p><b>Деталі:</b> Голова МЗС додав, що Україна заради зустрічі лідерів "нормандської четвірки" виконала доволі болісні для суспільства умови.</p>
      <p>"Давайте сядемо і спробуємо домовитися. Я вважаю, що без перебільшення, це критичний момент нашої історії", – сказав міністр.</p>
      <p>Водночас Пристайко визнав, що не покладає великих надій на очікувану зустріч президентів України і Росії.</p>
      <p>"Ми з вами – особливо ті, хто довго в цьому "бізнесі", як я, – усвідомлюємо, що навряд чи вдасться досягти якогось серйозного значного прогресу. Але, з другого боку, не спробувати ми не можемо перед народом", – сказав міністр.</p>
      <figure>
        <iframe src="https://www.youtube.com/embed/A9MRNwhlrw0" width="640" height="360" data-service="Youtube" scrolling="no"/>
      </figure>
      <p>
        <b>Передісторія:</b>
      </p>
      <ul>
        <li>У травні президент Володимир Зеленський заявляв про готовність винести питання про укладення мирних домовленостей із Росією на дорадчий <a href="https://www.pravda.com.ua/news/2019/05/23/7215933/">референдум.</a></li>
        <li>8 липня <a href="https://www.pravda.com.ua/news/2019/07/8/7220308/">Зеленський запропонував Путіну</a> зустрітися в Мінську і говорити безпосередньо, за участі президента США Дональда Трампа, прем'єра Великої Британії Терези Мей, канцлера ФРН Ангели Меркель, президента Франції Еммануеля Макрона.</li>
        <li>На скандальну ініціативу <a href="https://www.pravda.com.ua/news/2019/07/7/7220265/">телемосту "Надо поговорить"</a> між каналами "Росія 24" і "NewsOne" український лідер звернувся до російського президента: "Надо поговорить? Надо. Давайте. Обсудим, чей Крым, и кого там нет на Донбассе".</li>
        <li>На початку серпня, після загибелі 4 військових на Донбасі, <a href="https://www.pravda.com.ua/news/2019/08/6/7222924/">Зеленський закликав</a> лідерів країн Франції, Німеччини та Росії пришвидшити зустріч у "нормандському форматі".</li>
        <li>7 вересня внаслідок телефонних домовленостей Путіна й Зеленського відбувся обмін ув’язненими між Росією та Україною.</li>
        <li>Зеленський поетапно організовує розведення сил на Донбасі: спершу у липні у Станиці Луганській, у жовтні – у Золотому-4, у листопаді – в Петрівському.</li>
        <li>Також Київ погодився на "формулу Штайнмаєра": проведення виборів на Донбасі після припинення вогню й виведення російських військ та зброї з окупованих територій сходу.</li>
        <li>Однак дату зустрічі лідерів "норманської четвірки" досі обговорюють. Зустріч може відбутися наприкінці листопада.</li>
      </ul>
      <related>
        <a href="https://www.pravda.com.ua/news/2019/11/12/7231709/"/>
        <a href="https://www.pravda.com.ua/news/2019/11/12/7231707/"/>
        <a href="https://www.epravda.com.ua/news/2019/11/12/653601/"/>
      </related>
    </article>
  </body>
</html>