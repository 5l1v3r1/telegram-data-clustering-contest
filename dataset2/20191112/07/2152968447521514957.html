<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/12/jivot-pod-naem-v-sofiia-vse-po-chesto-tyrsiat-luks-imoti.429303"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T07:00:00+00:00"/>
    <meta property="og:title" content="Живот под наем: В София все по-често търсят лукс имоти"/>
    <meta property="og:description" content="Нараства обаче периодът, в който офертите остават на пазара | Dnes.bg"/>
  </head>
  <body>
    <article>
      <h1>Живот под наем: В София все по-често търсят лукс имоти</h1>
      <h2>Нараства обаче периодът, в който офертите остават на пазара</h2>
      <address><time datetime="2019-11-12T07:00:00+00:00">12 Nov 2019, 07:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Наемателите в София все по-често търсят луксозни имоти. През първата половина на 2019 г. се отчитат ръст от над 50% на подписаните договори за наеми на жилища във високия ценови клас, като водещи райони традиционно са Докторски паметник, Лозенец и центърът на града.</p>
      <p>Причината за това е големият брой инвестиционни сделки с луксозни имоти в тези райони през последните години и предлагането на много от тези жилища под наем, пише "Труд".</p>
      <p>Сред активните квартали и в този сегмент през първата половина на годината отново се нарежда Манастирски ливади. Най-значим е интересът на наемателите към сградите в близост до бул. България, където има сериозно предлагане на апартаменти под наем, които са купени с инвестиционна цел. Предимството за наемателите е наличието на места за паркиране, новото строителство и близостта до големи офис зони.</p>
      <p>В ценови план пазарът не отбелязва промяна, като средният наем на луксозен апартамент остава в диапазона 7,5-8 евро/кв.м. За сметка на това нараства периодът, в който имотите престояват на пазара, като някои оферти се задържат и над шест месеца. Причините са повишеното предлагане и в редица случаи нереалистичните очаквания на наемодателите.</p>
      <p>Ръст на предлагането на фона на умерено търсене – това е констатацията за луксозния сегмент имоти за полугодието, коментират експерти. След покачването на цените през предходните години лукс имотите също се увеличиха на брой, показват данните на брокерите.</p>
      <p>Ситуацията на пазара в този сегмент все по-отчетливо работи в полза на купувачите и прогнозата е тази тенденция да се задържи поне до края на годината. Добър знак са нарастващият брой запитвания и сделки, които показват, че цените са близо до пазарните нива.</p>
      <p>Пазарът на луксозни имоти отбелязва висока активност през първата половина на 2019 г., подкрепян от продължаващия ръст на икономиката, ниските лихви и оживлението на кредитния пазар. Водещо остава търсенето на жилища за собствени нужди, а не с инвестиционна цел, коментират още брокерите.<br/>Тенденцията тази година е купувачите да са водеща страна при преговорите за луксозни имоти.</p>
      <p>Прави впечатление, че по-силно изразени през първата половина на 2019 г. са отстъпките при сделките с къщи. Причината е по-малкият брой сделки в този сегмент и фактът, че в много случаи се продават уникални като характеристики имоти. Липсата на достатъчно аналози на пазара прави по-трудно определянето на първоначалната цена и съответно вероятността от корекции в хода на преговорите е по-голяма в сравнение с продажбите на апартаменти.</p>
      <p>През първата половина на миналата година повечето договорени отстъпки при покупката на луксозни имоти са били до 5% от цената, докато през настоящата година най-голям дял имат сделките с над 5% отстъпка. В същото време обаче има ръст на запитванията и на сключените сделки през първата половина на годината, което е индикация за активен пазар и разумни ценови нива.</p>
    </article>
  </body>
</html>