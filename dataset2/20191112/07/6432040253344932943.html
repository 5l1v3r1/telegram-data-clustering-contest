<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616824,Historyk-zabil-studentke-Jej-cialo-zostalo-pocwiartowane.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T07:36:49+00:00"/>
    <meta property="og:title" content="Historyk zabił studentkę. Jej ciało zostało poćwiartowane"/>
    <meta property="og:description" content="Policja aresztowała znanego rosyjskiego historyka Olega S. Mężczyzna miał zabić swoją młodą przyjaciółkę, a jej ciało poćwiartować. Oleg S. jest znany na Warmii, przyjeżdżał do Lidzbarka Warmińskiego na rekonstrukcję bitwy. Miał też spotkanie autorskie."/>
  </head>
  <body>
    <article>
      <h1>Historyk zabił studentkę. Jej ciało zostało poćwiartowane</h1>
      <address>
        <time datetime="2019-11-12T07:36:49+00:00">12 Nov 2019, 07:36</time>
      </address>
      <p>
        <b>Policja aresztowała znanego rosyjskiego historyka Olega S. Mężczyzna miał zabić swoją młodą przyjaciółkę, a jej ciało poćwiartować. Oleg S. jest znany na Warmii, przyjeżdżał do Lidzbarka Warmińskiego na rekonstrukcję bitwy. Miał też spotkanie autorskie.</b>
      </p>
      <p>Oleg S. jest dla wielu historyków autorytetem, także dla polskich i wybitnym znawcą epoki napoleońskiej. Jako rekonstruktor bywał w Lidzbarku Warmińskim. W inscenizacji bitwy pod Heilsbergiem uczestniczył dwa razy — w roku 2018 i 2019. W czerwcu przed tegoroczną inscenizacją spotkał się z czytelnikami swoich, przetłumaczonych na język polski, książek. Spotkanie odbyło się w lidzbarskim zamku.<br/><br/>Jak donoszą rosyjskie media, mieszkający w Sankt Petersburgu, 63-letni naukowiec został 9 listopada wyłowiony z rzeki Mojka. Był wyziębiony i pijany. W torbie miał ręce kobiety, a w jego mieszkaniu znaleziono resztę ciała, które, jak czytamy na portalu "Fontanka.ru" należało do jego przyjaciółki 24-letniej Anastazji Jeszczenko.<br/><br/><b>Para znała się od dawna. Mieszkali razem w Sankt Petersburgu. Oboje byli historykami i wielbicielami Francji, zwłaszcza okresu napoleońskiego. Razem też bywali na rekonstrukcjach bitew.</b><br/><br/>Oleg S. był na nich rozpoznawalny, bo nosił piękny mundur, w którym występował jako Nicolas Jean de Dieu Soult, marszałek napoleoński, książę Dalmacji. Anastazja nie zawsze mu towarzyszyła. Nie było jej w Lidzbarku Warmińskim na inscenizacji bitwy pod Heilsbergiem, ale polscy rekonstruktorzy spotkali ją pod Austerlitz.<br/><br/>— Była miła, wyciszona, delikatna — wspomina dr Sławomir Skowronek z Lidzbarka Warmińskiego, który przetłumaczył jedną z książek Olega S. i kilka jego publikacji historycznych. <br/><br/>Na zdjęciach, które można odnaleźć w internecie, widać śliczną, szczupłą, młodą dziewczynę. Rekonstruktorzy mówią, że Anastazja Jeszczenko była zawsze na drugim planie. W związku dominował Oleg S.<br/><br/>Dziewczyna pochodziła ze wsi Starowieliczkowskiej. Z wyróżnieniem ukończyła Instytut Historii na Uniwersytecie Państwowym w Petersburgu. Była studentką Olega S., a później jego asystentką. Razem prowadzili prace naukowe. Na szczególne wyróżnienie zasługują ich opracowania „Rosyjski wysłannik na dworze Josepha Bonaparte w latach 1809–1812” oraz „Wczesny okres wojen napoleońskich oczami artysty i wojownika Louisa-Francoisa Lejeune”.<br/><br/>Dla nikogo nie było tajemnicą, że prywatnie też stanowili parę, mimo znacznej różnicy wieku — prawie 40 lat. Oleg S. jest laureatem Orderu Legii Honorowej. Jak podają media, Francuzi na wieść o zbrodni, natychmiast usunęli go z Instytutu Nauk Społecznych, Ekonomicznych i Politycznych. <br/><br/>Historyk znany jest z trudnego charakteru, ale też z ogromnej wiedzy i rzetelnego podejścia do pracy naukowej. <br/><br/>Część rekonstruktorów i historyków nie może uwierzyć, że Oleg S. byłby zdolny do takiej zbrodni. Uważają, że został "wrobiony" w zabójstwo.<b> Jednak rosyjski portal Fontanka napisał, że Oleg S. przyznał się do winy. Miał powiedzieć śledczym, że zastrzelił dziewczynę 7 listopada. Następnego dnia podobno przyjmował gości, kiedy ciało dziewczyny leżało w jednym z pokoi. <br/><br/>Dopiero 9 listopada postanowił się go pozbyć, użył do tego piły. Miał to robić, pijąc alkohol. Poszczególne części topił w rzece. Jak sugerują rosyjskie media, był tak pijany, że stracił równowagę i wpadł do rzeki. Wyciągnęła go ekipa ratunkowa. W stanie hipotermii trafił do szpitala. </b><br/><br/>Według dziennikarzy "47news" naukowiec chciał po pozbyciu się ciała, założyć mundur i zastrzelić się w twierdzy Piotra i Pawła na oczach turystów. <br/>Jaką przyczynę zbrodni podają media? Jedni piszą, że między Olegiem a partnerką wywiązała się kłótnia. Drudzy, że młoda kobieta była zazdrosna o córki historyka i stąd konflikt między nimi. W internecie można też znaleźć wypowiedzi studentów i historię pewnego artykułu, w którym jedna ze studentek oskarżała kiedyś Olega S. o brutalne traktowanie. Nie wiadomo, ile jest w tym prawdy. Prawdą jest natomiast, że Oleg S. nie był osobą lubianą. Uczestnicy inscenizacji historycznych wspominają, że brutalnie traktował konie. Jednak historia zbrodni jest tak przerażająca, że wielu osobom trudno w nią uwierzyć.<br/><br/>Ostrożny w ocenach jest dr Sławomir Skowronek, którego publikacje Olega S. zainspirowały do napisania własnych powieści:<br/><br/>— Tak naprawdę wiadomo, jak dotąd, niewiele. Po pierwsze — zamordowano w makabryczny sposób młodą kobietę. Po drugie — oskarżony miał impulsywny i apodyktyczny charakter. Po trzecie — pod jego adresem od dawna kierowano rozmaite prowokacje, których prawdziwe źródła są niejasne. Śmierć Anastazji, która miała przed sobą całe życie, budzi żal i współczucie. Być może nigdy nie poznamy rzeczywistego przebiegu wydarzenia, ani jego przyczyny. <br/><br/>Na polu bitewnym z Olegiem S. spotykał się też Wojciech Motylewski, pisarz i rekonstruktor.<br/><br/>— Miałem okazję zamienić z nim kilka słów o naszych wspólnych zainteresowaniach. Jedyne, co mogę w tej chwili powiedzieć, to szok. Wiem, że S. przeżywał trudne chwile. W Rosji podważano jego dorobek naukowy. Oskarżany był o plagiat. Podpisywałem apel w jego obronie. Informacje, jakie do mnie dochodzą. są tak drastyczne, że trudno mi zrozumieć, co mogło wpłynąć na postępowanie historyka.<br/><br/>Do Lidzbarka Warmińskiego Oleg S. przyjeżdżał na zaproszenie Lidzbarskiego Domu Kultury. <br/><br/>— Charakteryzował go władczy charakter, to było widać na pierwszy rzut oka — wspomina Paweł Sadowski, dyrektor LDK. — Jeśli chodzi o rekonstrukcje, to dawał z siebie wszystko. Angażował się całym sobą. Na pewno był ponadprzeciętną osobą. <br/><br/>lub</p>
      <blockquote>Oleg S. był profesorem nadzwyczajnym Uniwersytetu Państwowego w Sankt Petersburgu. Najpierw ukończył Wydział Fizyki i Mechaniki Instytutu Politechnicznego w Leningradzie, a potem Wydział Historii Uniwersytetu Państwowego w Leningradzie (obecnie Sankt Petersburg). W 2000 roku został adiunktem na Wydziale Nowej Historii Wydziału Historycznego Uniwersytetu Państwowego w Sankt Petersburgu i wykładał w Praktycznej Szkole Wyższej na Sorbonie. <br/>Naukowiec jest także prezesem Rosyjskiego Stowarzyszenia Historii Militarnej. Od lat był konsultantem różnych europejskich stacji telewizyjnych produkujących filmy, których akcja toczyła się w czasach napoleońskich. Dużo czasu spędzał we Francji i Hiszpanii.</blockquote>
    </article>
  </body>
</html>