<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741279"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T07:40:00+00:00"/>
    <meta property="og:title" content="สรุปข้อพิพาทที่ดินมรดก3,800ไร่ ปิดฉากด้วยเลือด3ศพ"/>
    <meta property="og:description" content="สรุปข้อพิพาทคดียิงกันในศาลเซ่น 3 ศพ พบแย่งครอบครองที่ดินมรดกเนื้อที่กว่า 3,800 ไร่ สู้กันทางแพ่งมานานนับ 10 ปี กำลังจะตัดสินในคดีอาญา และมาเกิดเหตุสลดนี้ขึ้น"/>
  </head>
  <body>
    <article>
      <h1>สรุปข้อพิพาทที่ดินมรดก3,800ไร่ ปิดฉากด้วยเลือด3ศพ</h1>
      <address>
        <time datetime="2019-11-12T07:40:00+00:00">12 Nov 2019, 07:40</time>
      </address>
      <p>
        <b>สรุปข้อพิพาทคดียิงกันในศาลเซ่น 3 ศพ พบแย่งครอบครองที่ดินมรดกเนื้อที่กว่า 3,800 ไร่ สู้กันทางแพ่งมานานนับ 10 ปี กำลังจะตัดสินในคดีอาญา และมาเกิดเหตุสลดนี้ขึ้น</b>
      </p>
      <p>กรณี พล.ต.ต.ธารินทร์​ จันทราทิพย์ อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ นายบัญชา ปรมีคณาภรณ์ อดีตสมาชิกสภาปฏิรูปแห่งชาติ และนายวิจัย​สุขรมย์ ทนายความ เสียชีวิต ส่วนตัว นางสุภาพร ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่ตำรวจศาลจะยิง พล.ต.ต.ธารินทร์ จนเสียชีวิตไปด้วย สรุปเหตุการณ์คือเสียชีวิตรวม 3 ศพ บาดเจ็บ 2 ราย เหตุเกิดหน้าบัลลังก์ศาลจังหวัดจันทบุรี ส่วนปมเหตุมาจากการฟ้องเรื่องเรื่องที่ดินมานาน 10 ปี<br/><br/>ความคืบหน้าเมื่อวันที่ 12 พ.ย. ตำรวจชุดคลี่คลายคดีให้ข้อมูลถึงข้อพิพาททั้งหมดก่อนจะเกิดเหตุสลดขึ้นในครั้งนี้ ว่า เรื่องเกี่ยวข้องกับที่ดิน 86 แปลง จำนวนกว่า 3,800 ไร่ ในพื้นที่บ้านตาเลียว ต.เขาแก้ว อ.ท่าใหม่ จ.จันทบุรี ซึ่งเป็นกรรมสิทธิ์ของ นายสมพล โกศลานันท์ ก่อนที่มูลนิธิอธิธรรมมหาธาตุวิทยาลัยจะติดต่อขอซื้อด้วยเงิน 12 ล้านบาท เมื่อปี 2513 ใช้วิธีผ่อนชำระ<br/><br/>ต่อมา นายสมพล ได้เสียชีวิตลงในปี 2538 และทางครอบครัวตรวจสอบพบว่า มูลนิธิอธิธรรมมหาธาตุวิทยาลัยขาดการผ่อนคงอย่างต่อเนื่องรวมเป็นเงิน 3 ล้านบาท ศาลจึงสั่งให้ที่ดินทั้งหมดกลับคืนมาเป็นของครอบครัว นายสมพล อีกครั้ง</p>
      <figure>
        <img src="https://www.dailynews.co.th/admin/upload/20191112/news_zJUirAwrIS153355_533.jpg?v=20191113096?v=4038"/>
      </figure>
      <p>กระทั่ง พล.ต.ต.ธารินทร์ ได้มาแต่งงานกับลูกสาวของ นายสมพล ทำให้ถือว่ามาเป็นเขยของตระกูล โกศลานันท์ และพล.ต.ต.ธารินทร์ ยื่นเรื่องขอครอบครองที่ดินดังกล่าว แต่ทางฝั่งของ นางสุภาพร ซึ่งเป็นลูกสาวของ นายสมพล เห็นว่าไม่ถูกต้องเพราะเป็นที่ดินของบิดาเป็นกรรมสิทธิ์ของทายาท จึงร่วมกับผู้เป็นสามีคือ นายบัญชา ทำการยื่นฟ้องแพ่งกับ พล.ต.ต.ธารินทร์ จากนั้นก็ต่อสู้กันทางคดีมาโดยตลอด<br/><br/>ล่าสุด ฝั่งโจทก์คือ นางสุภาพร และนายบัญชา ผู้เป็นสามี ตรวจสอบพบข้อมูลว่า พล.ต.ต.ธารินทร์ ได้ปลอมแปลงเอกสารหลักฐานบางอย่าง จึงนำข้อมูลไปยื่นร้องเรียนกับกรมสอบสวนคดีพิเศษ (ดีเอสไอ) ภายหลังพบว่าเป็นการปลอมแปลงเอกสารหลักฐานจริง ฝั่งโจทก์จึงแตกย่อยคดีมายื่นฟ้อง พล.ต.ต.ธารินทร์ ในคดีอาญาข้อหาแจ้งเท็จ ทำให้ในวันนี้ศาลจึงนัดทั้ง 2 ฝ่าย มาพิพากษาในส่วนคดีอาญาแจ้งเท็จนี้ ก่อนจะเกิดเหตุสะเทือนขวัญดังกล่าวขึ้น.<br/><br/> </p>
    </article>
  </body>
</html>