<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2342765780.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T07:38:21+00:00"/>
    <meta property="og:title" content="La Gendarmeria intervé a l'AP-7 i Rosalía diu &quot;Fuck Vox&quot; a Twitter: les claus del dia, amb Antoni Bassas (12/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>La Gendarmeria intervé a l'AP-7 i Rosalía diu "Fuck Vox" a Twitter: les claus del dia, amb Antoni Bassas (12/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-12T07:38:21+00:00">12 Nov 2019, 07:38</time>
      </address>
      <p><b>1.</b> Aquest matí fa 24 hores del tall de la Jonquera a causa de la convocatòria de Tsunami Democràtic. Com ha anat la nit? Què passarà avui? Una redactora de l’ARA, Maria Garcia, ha passat la nit a la frontera: "Centenars de manifestants han passat la nit a la frontera, alguns aprofiten per esmorzar i altres encara canten i ballen, tot això al voltant d'una gran foguera perquè la nit ha estat molt gèlida a causa de la tramuntana. Tot plegat, davant una línia policial de la Gendarmeria que ahir va decidir no actuar, segurament perquè era un dia festiu a França, però que molt probablement avui aixecarà aquest tall que va començar ahir a les 9 del matí. Ara ja hi ha desenes i desenes d'antiavalots de la Gendarmeria arribant a la fontera".</p>
      <p>
        <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">La policia francesa comença a desallotjar els manifestants a la Jonquera</a>
      </p>
      <p>Ahir Claudi Ferrer, que es va presentar amb la banda tricolor que el distingia com a alcalde de Prats de Molló, va explicar què demanava la Gendarmeria: "Ells pensen que si deixem que els camions marxin farem un gest de bona voluntat. Esperen que tothom tiri enrere, ells no volen conflicte".</p>
      <p><b>2.</b> Inés Arrimadas apareix com a favorita per liderar Ciutadans, però encara no hi ha res decidit. I és que ahir, Albert Rivera va deixar la política, a causa del pèssim resultat de diumenge: "Quan hi ha èxits en un projecte col·lectiu, els líders hem de saber que són de tots. Però els líders també sabem que els mals resultats són del líder. Ho he entès així, soc d'aquesta pasta, ho he mamat a casa, de gent autònoma i treballadora. Així que en coherència amb el que soc, no crec que sorprengui a ningú que avui dimiteixi com a president de Ciutadans"</p>
      <p>
        <a href="https://www.ara.cat/politica/Rivera-dimiteix-despres-debacle-Cs-desfeta-ciutadans-dimissio-albert_0_2342165867.html">La desfeta de Ciutadans fulmina Albert Rivera</a>
      </p>
      <p><a href="https://www.ara.cat/opinio/albert-rivera-proper-president-dimissio_0_2342165958.html">Esther Vera</a>, <a href="https://www.ara.cat/politica/cinc-claus-del-fracas-Ciutadans_0_2342165903.html">David Miró</a> i <a href="https://www.ara.cat/politica/vol-frustrat-politic-ambicios-albert-rivera-ciutadans-dimissio-historia_0_2342765771.html">Gerard Pruna</a> escriuen sobre l’auge i caiguda d’un líder que es deia de centre i que diumenge es va trobar que tenia votants de dreta, dreta.</p>
      <p><b>3.</b> I com s’ho farà Sánchez per governar? Doncs <a href="https://www.ara.cat/politica/Eleccions-generals-10-N-PSOE-Abalos_0_2342165884.html">Laia Forès des de Madrid explica que intentarà la investidura sense el PP ni els independentistes</a>. El PSOE necessitarà el sí de Podem, el PNB, Errejón i regionalistes, a més de l'abstenció de Ciutadans. Ernesto Ekaizer revela que <a href="https://www.ara.cat/politica/pedro-Sanchez-veu-mes-senzill-govern-pactes-aliances-coalicio-eleccions-generals-10-novembre-2019_0_2342765740.html">Sánchez va dir ahir a l’executiva socialista</a> que veu més senzill fer govern ara que després de les primeres eleccions. Miquel Iceta va tirar pel broc gros: "Qui voti no a la proposta de Sánchez estarà votant amb Vox."</p>
      <p><b>4.</b> El politòleg Jordi Muñoz firma avui una pàgina en què explica que <a href="https://www.ara.cat/politica/Quins-moviments-hagut-bloc-independentista-eleccions-generals-2019-novembre-10-vots_0_2342765768.html">la CUP ha estat la principal beneficiària de la pèrdua de vots d’Esquerra</a> i que els republicans resisteixen o fins i tot creixen en ciutats del Baix Llobregat i el Tarragonès.</p>
      <p><b>5.</b> El fins diumenge president de Bolívia <a href="https://www.ara.cat/internacional/Evo-Morales-accepta-asilar-se-Mexic_0_2342765770.html">Evo Morales ha acceptat d’asilar-se a Mèxic</a>. Fons del seu partit diuen que casa seva va ser saquejada i incendiada.</p>
      <p><b>6.</b> Us fem un retrat d’Asma Abdallah, la primera dona ministra d’Exteriors del món àrab. És la cap de la diplomàcia del Sudan, país on les dones abans no tenien cap dret.</p>
      <figure>
        <img src="https://www.ara.cat/2019/11/12/internacional/esdevenir-Sudan-Exteriors-Asmaa-Abdallah_2342775759_67320739_117x66.jpg"/>
      </figure>
      <p>
        <a href="https://www.ara.cat/internacional/primera-dona-ministra-Exteriors-arab-sudan-feminisme_0_2342765747.html">La primera dona ministra d’Exteriors del món àrab</a>
      </p>
      <p><b>7.</b> Atenció, barcelonins: l’Ajuntament obrirà <a href="https://www.ara.cat/societat/Eixample-obrira-interiors-arribara-cinquanta_0_2342765733.html">vuit interiors d’illa de l’Eixample més</a>, i ja en seran 50. Hi haurà tres interiors nous que sortiran a conseqüència de l’enderrocament de tres cinemes: l’Urgell, el Niza i el Novedades.</p>
      <p><b>8.</b> Expliquem també que l'Hospital de Sant Joan de Déu obrirà la setmana que ve un nou bloc quirúrgic pediàtric que permetrà als pares acompanyar els fills fins a dins del quiròfan. L’ambient del nou espai, que ha costat 20 milions, és més bonic i compta amb un equipament tecnològic punter.</p>
      <p><b>9.</b> Ens complau explicar aquest matí que l’escriptor basc <a href="https://www.ara.cat/cultura/Bernardo-Atxaga-Premio-Nacional-Espanolas_0_2342165892.html">Bernardo Atxaga ha guanyat el Premio Nacional</a> de les lletres espanyoles pel conjunt de la seva obra.</p>
      <p><b>10.</b> I als esports, <a href="https://www.ara.cat/esports/Portar-Arabia-Saudita-milions-moralitat-Barca-Supercopa_0_2342765749.html">Albert Llimós es pregunta avui</a> si portar la Supercopa d’Espanya, al gener, a l'Aràbia Saudita és una qüestió de milions o de moralitat, i Martí Molina i Toni Padilla expliquen els <a href="https://www.ara.cat/esports/barca/Dos-noms-succeir-Bartomeu_0_2342765722.html">dos noms continuistes per succeir Bartomeu</a> a la presidència del Barça: els actuals directius Emili Rousaud i Oriol Tomàs Carulla. Al club li preocupa que no són gens coneguts pels socis.</p>
    </article>
  </body>
</html>