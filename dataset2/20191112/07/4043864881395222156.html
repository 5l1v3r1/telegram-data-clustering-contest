<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231693/"/>
    <meta property="og:site_name" content="Українська правда"/>
    <meta property="article:published_time" content="2019-11-12T07:53:04+00:00"/>
    <meta property="og:title" content="Бахматюк планує повернутися в Україну і поетапно погасити борги своїх банків"/>
    <meta property="og:description" content="Власник аграрного холдингу “Укрлендфармінг” Олег Бахматюк планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і “Фінансова ініціатива” і внести 500 мільйонів гривень гарантійного внеску."/>
  </head>
  <body>
    <article>
      <h1>Бахматюк планує повернутися в Україну і поетапно погасити борги своїх банків</h1>
      <address>
        <time datetime="2019-11-12T07:53:04+00:00">12 Nov 2019, 07:53</time>
      </address>
      <p>Власник аграрного холдингу "Укрлендфармінг" Олег Бахматюк планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</p>
      <p><b>Джерело: </b>коментар Бахматюка <a href="https://interfax.com.ua/">"Інтерфакс-Україна"</a></p>
      <p><b>Пряма мова:</b> "Далі – по 1 мільярду гривень на рік. Ця пропозиція залишається в силі, і я активно працюю над забезпеченням такого фінансування". </p>
      <p><b>Деталі:</b> Бахматюк заявив, що таку офіційну пропозицію в кінці жовтня направив Фонду гарантування вкладів фізосіб як арбітражному керуючому.</p>
      <p>Він також запевняє, що нікуди не тікав у зв'язку з початком затримань в Україні у справі VAB Банку.</p>
      <p>За словами Бахматюка, останній тиждень він проводив активні переговори на Близькому Сході і продовжить цим займатися в найближчі дні, а після цього повернеться в Україну і буде працювати з адвокатами.</p>
      <p>Він додав, що "Укрлендфармінг" генерує щорічно 2,5 млн тонн зернових і під такі товарні потоки здатна була б залучати гроші, необхідні для поетапної виплати боргів.</p>
      <p>Затримань НАБУ Бахматюк не очікував і вважає їх спробою поламати "всю домовленість і показати зовнішнім інвесторам, що це не спрацює".</p>
      <p><b>Що було раніше:</b> 11 листопада Національне антикорупційне бюро та Спеціалізована антикорупційна прокуратура 11 листопада <a href="https://www.pravda.com.ua/news/2019/11/11/7231667/">затримали 7 осіб</a>, яких підозрюють у заволодінні 1,2 мільярда гривень стабілізаційного кредиту, наданого у 2014 році Національним банком України ПАТ "ВіЕйБі Банк".  </p>
      <p>
        <b>Знати більше: </b>
        <i>
          <b><a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
      </ul>
      <related>
        <a href="https://www.epravda.com.ua/news/2019/11/12/653598/"/>
        <a href="https://www.pravda.com.ua/news/2019/11/11/7231667/"/>
        <a href="https://www.pravda.com.ua/news/2019/11/9/7231460/"/>
      </related>
    </article>
  </body>
</html>