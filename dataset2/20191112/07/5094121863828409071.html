<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/vice-stromu-i-prostoru-pro-pesi-vaclavak-projde-zasadni-promenou-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T07:08:00+00:00"/>
    <meta property="og:title" content="Více stromů i prostoru pro pěší. Pražský „Václavák“ projde zásadní proměnou"/>
    <meta property="og:description" content="Více místa pro pěší. Dolní část Václavského náměstí v Praze projde zevrubnou rekonstrukcí. Oprava vyjde hlavní město na zhruba 327 milionů korun. Provede ji společnost Hochtief, která zvítězila ve výběrovém řízení. Revitalizace odstartuje na jaře."/>
  </head>
  <body>
    <article>
      <h1>Více stromů i prostoru pro pěší. Pražský „Václavák“ projde zásadní proměnou</h1>
      <address><time datetime="2019-11-12T07:08:00+00:00">12 Nov 2019, 07:08</time> by <a rel="author">Jan Prokeš</a></address>
      <p>„Většina prací by se měla stihnout příští rok, případné dodělávky pak ten následující,“ tvrdí primátorův náměstek Petr Hlaváček (Spojené síly pro Prahu/TOP 09). Rozšířen má být zejména prostor pro pěší. Na náměstí budou moci vjíždět jen automobily s povolením. „Konečně začne Václavák sloužit své původní funkci, náměstí jako takovému bez zbytečných bariér, a více se otevírat lidem,“ doufá primátor Zdeněk Hřib (Piráti).</p>
      <p>Revitalizace se bude týkat části náměstí od Můstku k ústí Vodičkovy a Jindřišské ulice. V rámci ní tu vznikne nové stromořadí a dojde k rozšíření chodníků.</p>
      <figure>
        <img src="https://g.denik.cz/63/7e/03-209vac-letecka-00_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/studie-vaclavske-namesti-zmena-tramvaje-po-obou-stranach-ipr-praha-20191022.html">Projekt k „Václaváku“ se opět změnil. Tramvaje pojedou po obou stranách Přečíst článek ›</a>
      </aside>
      <p>Na prostranství přibudou pítka a také základna pro umísťování vánočního stromu. Veškerá zeleň bude zavlažována pomocí automatického systému. „Cílem revitalizace je vytvoření moderního náměstí v centru metropole, které dokáže nabídnout návštěvníkům atraktivní příjemné prostředí,“ říká Hlaváček.</p>
      <h3>Lípy místo platanů</h3>
      <p>Původní plán počítal s tím, že na prostranství budou vysazeny platany. Současné vedení města by na něm však raději vidělo lípy. „Zjišťujeme, zda existuje odrůda, která tolik nesmolí,“ vysvětluje Hlaváček.</p>
      <p>Vedení metropole také jedná s Prahou 1 a soukromým investorem o nájezdových rampách do podzemních garáží, které nejsou součástí samotného projektu revitalizace dolní části náměstí.</p>
      <figure>
        <img src="https://g.denik.cz/63/8f/praha-vaclavske-namesti-stavba-stavebnictvi-jerab-14_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/vaclavske-namesti-v-oblezeni-jerabu-centrum-se-meni-ve-staveniste-20190908.html">Václavské náměstí v obležení jeřábů. Centrum se mění ve staveniště Přečíst článek ›</a>
      </aside>
    </article>
  </body>
</html>