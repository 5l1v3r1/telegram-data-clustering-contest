<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Golyam-katarzis-vuv-Fermata-emociite-prelyaha-913055"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T07:53:00+00:00"/>
    <meta property="og:title" content="Голям катарзис във &quot;Фермата&quot;, емоциите преляха!"/>
    <meta property="og:description" content="Жестока житейска драма се разиграва във &quot;Фермата&quot;. Една от участничките, потиснатата домакиня Красим..."/>
  </head>
  <body>
    <article>
      <h1>Голям катарзис във "Фермата", емоциите преляха!</h1>
      <address>
        <time datetime="2019-11-12T07:53:00+00:00">12 Nov 2019, 07:53</time>
      </address>
      <p>Жестока житейска драма се разиграва във "Фермата". Една от участничките, потиснатата домакиня Красимира, за една нощ взе тежко, необратимо решение - да разбие връзката си, да зареже бащата на малкия си син и да заживее като волна птица.</p>
      <p>Атлетичната красавица за първи път поиска да бъде независима от мъжа, който изцяло я издържа, откакто са заедно. Красимира пожела да преобърне хода на живота си навръх 31-ия си рожден ден, подкокоросана от младия, прясно разведен бизнесмен Митко Калайджиев</p>
      <p>От известно време той я убеждава, че е неудовлетворена и тъжна, и е време да зареже удобната роля на майка и домакиня.</p>
      <p>"Моля те, спри да потискаш желанията и чувствата си! Трябва да смениш курса на 180 градуса! Каза ми, че нямаш мечти, но все още не е късно да поправиш това!", нахъсваше я Митко. Според него, с примирението си Красимира дава лош пример на детето си и то расте твърде послушно, точно като нея.</p>
      <p>Разстроена от думите му, които я докоснаха дълбоко, тя цяла нощ плака. На следващия ден през сълзи призна пред останалите участници във "Фермата", че не е щастлива, а досега е замитала проблемите си и е криела истинските си чувства, съобщава "Блиц".</p>
      <p>"Живях на сухо и спокойно, обгрижена и защитена. Но аз искам да съм щастлива, да греша, да падам, да ставам, да рискувам, а най-вече да усещам. Ако сега скоча и си счупя главата поне ще знам, че съм пробвала. Не искам да нараня никого, не понасям чувството на вина, но ми е време да понеса отговорност, дори пред самата мен", каза Красимира, докато ридаеше и четеше написано от нея писмо със заглавие "Какво е щастието?"</p>
      <p>Домакинята помоли близките си за прошка, малко след видеообръщението на мъжа си за рождения й ден. В него той и пожела цялото щастие на света. "Да знаеш, че се гордея с теб и те обичам!", добави бащата на сина й, преди да разбере какво го очаква.</p>
    </article>
  </body>
</html>