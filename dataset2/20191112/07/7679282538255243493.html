<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-wife-stabbed-to-death-by-husband-for-dowry-2844969.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T07:53:42+00:00"/>
    <meta property="og:title" content="पत्नी की हत्या के बाद, पति ने भी की खुदकुशी की कोशिश, ये थी वजह"/>
    <meta property="og:description" content="गाजियाबाद के बालूपुरा इलाके में एक युवक ने चाकू घोंपकर पत्नी की हत्या कर दी और उसके बाद खुद भी खुदकुशी की कोशिश की। युवक की हालत गंभीर होने पर एमएमजी से दिल्ली के जीटीबी अस्पताल रेफर किया गया। आरोप..."/>
  </head>
  <body>
    <article>
      <h1>पत्नी की हत्या के बाद, पति ने भी की खुदकुशी की कोशिश, ये थी वजह</h1>
      <address><time datetime="2019-11-12T07:53:42+00:00">12 Nov 2019, 07:53</time> by <a rel="author">गाजियाबाद | संवाददाता</a></address>
      <p>गाजियाबाद के बालूपुरा इलाके में एक युवक ने चाकू घोंपकर पत्नी की हत्या कर दी और उसके बाद खुद भी खुदकुशी की कोशिश की। युवक की हालत गंभीर होने पर एमएमजी से दिल्ली के जीटीबी अस्पताल रेफर किया गया। आरोप है कि युवक शादी के बाद से ही पत्नी के मायकेवालों से 30 हजार रुपये और बाइक देने की मांग कर रहा था। इसको लेकर कोर्ट में मामला विचाराधीन है।</p>
      <p>नगर कोतवाली क्षेत्र की कल्लूपुरा कॉलोनी में रहने वाला सुरेंद्र कुमार ई-रिक्शा चलाता है। सुरेंद्र की बड़ी बेटी पूजा (23) की शादी 14 दिसम्बर 2015 को घूकना की गली नंबर.4 में रहने वाले मामराज के बेटे विकास (25) के साथ हुई थी। विकास ऑटो चालक है। जबकि उसके परिजन सब्जी का काम करते हैं। सुरेन्द्र ने बताया कि शादी के दो माह बाद से ही विकास और उसके परिजनों ने दहेज में 30 हजार रुपये और बाइक देने की मांग शुरू कर दी। उन्होंने 30 हजार रुपये दे भी दिए थे, लेकिन बाइक देने में असमर्थता जता दी थी। आरोप है कि इसको लेकर विकास और उसके परिजनों ने उनकी बेटी का उत्पीड़न शुरू कर दिया। शादी के बाद विकास और पूजा बालूपुरा में किराये के मकान में रहने लगे। उन दोनों के बीच विवाद बढ़ा तो उन्होंने दो साल पहले मध्यस्थता सेल में मामले की शिकायत की। जहां दोनों पक्षों के बीच समझौता हो गया। इसके बाद विकास, पूजा को अपने साथ ले गया। आरोप है कि कुछ दिन ठीक चलने के बाद फिर से दोनों के बीच दहेज की मांग को लेकर विवाद हुआ।</p>
      <p>इस वर्ष रक्षाबंधन के दिन सुरेद्र बेटी पूजा को अपने साथ मायके ले आए और कोर्ट में तलाक का मुकदमा दर्ज करा दिया था। सोमवार को दोनों पक्ष कोर्ट गए थे। कोर्ट से आने के बाद पूजा अपनी मां ओमवती के साथ किराये के कमरे पर गई, जहां से उसे अपना कुछ सामान निकालना था। उसने मकान मालिक से चाबी लेकर जैसे ही कमरा खोला, तभी पीछे से विकास अचानक वहां आ गया। ओमवती का कहना है कि विकास ने उन्हें धक्का दिया और पूजा को कमरे में बंद कर लिया। हालांकि ओमवती ने पूजा को बचाने के लिए शोर मचाया। जिस पर मकान मालिक भी आ गए। दरवाजा तोड़ा गया तो पूजा और विकास लहूलुहान हालत में पड़े मिले। आरोप है कि विकास ने गर्दन और उसके पास चाकुओं से गोदकर पूजा की हत्या कर दी और खुद भी पेट में चाकू मार कर जान देने का प्रयास किया। परिजनों द्वारा उन्हें एमएमजी ले जाया गया। जहां चिकित्सकों ने पूजा को मृत घोषित कर दिया और गंभीर हालत में विकास को जीटीबी रेफर कर दिया गया।</p>
      <p><b>पूजा ने तलाक का केस फाइल किया था : </b>पूजा पक्ष के अधिवक्ता सचिन शर्मा का कहना है कि 16 अक्तूबर को पूजा की ओर से फैमिली कोर्ट में तलाक का केस फाइल किया गया था। इससे पूर्व विकास ने भी सेक्शन.9 के तहत फैमिली कोर्ट में वाद दायर किया था। जिसमें विकास ने पूजा को साथ रखने की बात कही थी। इस पर अपना पक्ष रखने के लिए कोर्ट ने पूजा पक्ष को नोटिस जारी किया था। शनिवार को पूजा और उसके पिता सुरेन्द्र ने नोटिस का जवाब देने के लिए उनसे संपर्क साधा था। लेकिन दो दिन छुट्टी होने के चलते उन्होंने नोटिस का जवाब बनाने के लिए उन्हें सोमवार को अपने चैंबर पर बुलाया था। सोमवार को पूजा,उसकी मां ओमवती और पिता सुरेन्द्र अपने केस की बाबत अधिवक्ता सचिन से मिलकर गए थे। बताया गया है कि विकास पत्नी द्वारा तलाक का केस डालने से परेशान था।</p>
      <p>
        <b>युवक पर अवैध संबंध का आरोप</b>
      </p>
      <p>शादी के चार साल बीत जाने के बाद भी पूजा को कोई संतान नहीं थी। पूजा का आरोप था कि विकास के किसी अन्य महिला के साथ संबंध हैं और वह घर पर नहीं आता है। इसको लेकर दोनों के बीच विवाद हो गया था।</p>
      <p><b>''</b>युवती के शव को पोस्टमार्टम के लिए भेज दिया गया है। वहीं युवक जीटीबी अस्पताल में भर्ती है, जिसकी हालत गंभीर है। इस मामले में अभी कोई शिकायत नहीं आई है। शिकायत आने पर मामले की जांच की जाएगी।<b>'' -डॉ. मनीष कुमार मिश्र</b>, पुलिस अधीक्षक</p>
      <p>
        <b>दहेज के चलते सात माह में 30 की जान गई</b>
      </p>
      <p>पिछले सात महीनों में दहेज की मांग को लेकर जनपद में 30 महिलाओं की जान जा चुकी है। इसमें दहेज न मिलने पर हत्या कर दी जाती है या महिला ही परेशान होकर आत्महत्या कर लेती हैं। दहेज हत्या के मामले थानों में भी आए दिन आते रहते हैं। इसमें पीड़ितों का आरोप है कि वे थानों के चक्कर काटते रहते हैं, लेकिन पुलिस कार्रवाई नहीं करती है।</p>
    </article>
  </body>
</html>