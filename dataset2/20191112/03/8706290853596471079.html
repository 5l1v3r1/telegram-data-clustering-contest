<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683671/meiosi-telon-anakoinose-o-dimos-thessalonikis-pyra-apo-tin-antipo"/>
    <meta property="og:site_name" content="enikos.gr"/>
    <meta property="article:published_time" content="2019-11-12T03:34:00+00:00"/>
    <meta property="og:title" content="Μείωση τελών αποφάσισε ο Δήμος Θεσσαλονίκης - &quot;Πυρά&quot; από την αντιπολίτευση"/>
    <meta property="og:description" content="Με &quot;πυρά&quot; από την πλευρά της αντιπολίτευσης εγκρίθηκε από το δημοτικό συμβούλιο Θεσσαλονίκης η μείωση των δημοτικών τελών ηλεκτροφωτισμού και καθαριότητας κατά 12,5% για το 2020..."/>
  </head>
  <body>
    <article>
      <h1>Μείωση τελών αποφάσισε ο Δήμος Θεσσαλονίκης - "Πυρά" από την αντιπολίτευση</h1>
      <address>
        <time datetime="2019-11-12T03:34:00+00:00">12 Nov 2019, 03:34</time>
      </address>
      <p>Με "πυρά" από την πλευρά της αντιπολίτευσης εγκρίθηκε από το δημοτικό συμβούλιο Θεσσαλονίκης η μείωση των δημοτικών τελών ηλεκτροφωτισμού και καθαριότητας κατά 12,5% για το 2020. Στη συνεδρίαση έγινε λόγος για αθέτηση της προεκλογικής δέσμευσης του δημάρχου, Κωνσταντίνου Ζέρβα, πως η μείωση θα ανέρχονταν στο 50% από τον πρώτο χρόνο διοίκησης.</p>
      <p>"Μπορώ να αντιληφθώ την πίκρα που έχουν κάποιοι για την ήττα τους στις εκλογές. Αντιπαρέρχομαι τα περί ψεμάτων, τα περί πολιτικής ηθικής. Πίστευα ότι κάποιοι άνθρωποι ξέρουν να χάνουν. Ελπίζω ότι ξέρετε να χάνετε, όπως ξέρετε και μαθηματικά. Τέσσερα χρόνια επί 12,5% ίσον 50%", απάντησε στην κριτική που του ασκήθηκε <a href="http://www.enikos.gr/politics/678108/thermi-ypodochi-tou-kosta-karamanli-sto-dimarcheio-thessalonikis-">ο δήμαρχος Θεσσαλονίκης, Κωνσταντίνος Ζέρβας.</a></p>
      <p>Πρόσθεσε δε πως η διοίκηση εισηγείται οριζόντια μείωση των δημοτικών τελών "σε κάθε ιδιοκτησία, σε κάθε κατοικία, σε κάθε επιχειρηματική στέγη, σε κάθε κατάστημα. Γίνεται μια μεγάλη προσπάθεια να μειωθεί επιτέλους στο μεγαλύτερο δυνατό ποσοστό τα ανταποδοτικά τέλη στους μετρόπληκτους. Κάτι που το οφείλει η πόλη μας".</p>
      <p>Την απόφαση της διοίκησης υπεραμύνθηκε και ο αντιδήμαρχος Οικονομικών, Μιχάλης Κούπκας: "Περήφανα η νέα διοίκηση μειώνει τα δημοτικά τέλη 12,5%. Περήφανα μειώνει τα δημοτικά τέλη για όλες τις επιχειρήσεις που έχουν πληγεί από τα έργα του Μετρό κατά 80% και πολύ περήφανα συνεχίζει τις μειώσεις στα δημοτικά τέλη στις κατηγορίες συμπολιτών μας που αντιμετωπίζουν σοβαρά προβλήματα".</p>
      <p>Ο κ.Κούπκας κάλεσε τους δημοτικούς συμβούλους της Θεσσαλονίκης να μην "εθελοτυφλούν" και να "δουν τι γίνεται σε άλλους δήμους" όπου για το 2020 "δεν θα προχωρήσουν σε αύξηση των δημοτικών τελών".</p>
      <p>
        <b>Σκληρή κριτική από την αντιπολίτευση</b>
      </p>
      <p>Για "συνειδητή εξαπάτηση" του λαού της Θεσσαλονίκης από την πλευρά του Κωνσταντίνου Ζέρβα έκανε λόγο ο επικεφαλής της παράταξης "Η Θεσσαλονίκη είναι το Μέλλον", Γιώργος Ορφανός, παραθέτοντας προεκλογικά δημοσιεύματα στα οποία υποσχόταν μείωση των δημοτικών τελών κατά 50% στον πρώτο χρόνο της δημαρχίας του.</p>
      <p>"Η πρόταση που ήρθε δεν έχει σχέση με αυτά που είπε ο κ.Ζέρβας στο λαό της Θεσσαλονίκης. Είναι συνειδητή εξαπάτηση", είπε χαρακτηριστικά ο κ.Ορφανός ασκώντας σκληρή κριτική. "Καλώ τον δήμαρχο να ζητήσει συγνώμη από το λαό της Θεσσαλονίκης γιατί είπε ψέματα συνειδητά με στόχο να κερδίσει τη δημαρχία.</p>
      <p>Από τον συνδυασμό του Νίκου Ταχιάου, ο δημοτικός σύμβουλος Βασίλης Γάκης με αφορμή τη συζήτηση έκανε λόγο για "πολιτική ηθική και πολιτική πρακτική". "Ο δήμαρχος είχε υποσχεθεί μείωση κατά 50% των δημοτικών τελών και προβληματίστηκα πως μπορούσε να γίνει κάτι τέτοιο. 'Οσο αποθεματικό και να είχε ο δήμος θα είχε ροκανιστεί σε μια τετραετία", είπε ενώ έθεσε το ερώτημα εάν η μείωση των δημοτικών τελών θα φέρει και μείωση των υπηρεσιών καθαριότητας προς τους δημότες.</p>
      <p>Στις μειώσεις των δημοτικών τελών από τη διοίκηση Μπουτάρη, στην οποία υπήρξε στέλεχος, αναφέρθηκε η δημοτική σύμβουλος, 'Ελλη Χρυσίδου, εκ μέρους της παράταξης "Θεσσαλονίκη Μαζί". "Στο σύνολο των τελευταίων χρόνων οι μειώσεις των δημοτικών τελών έφτασαν στις οικίες το 50%. Η μείωση του 12,5% έρχεται σε αντίθεση με τις προεκλογικές δεσμεύσεις του δημάρχου", τόνισε.</p>
      <p>Εκ μέρους της παράταξης "ΠΟΛΗχρωμη Θεσσαλονίκη" <a href="http://www.enikos.gr/politics/650131/psifise-o-ypopsifios-dimarchos-thessalonikis-spyros-vougias-eftas">ο επικεφαλής, Σπύρος Βούγιας,</a> είπε πως προεκλογικά υπήρξε μια "μεγάλη υπερβολή αλλά αυτό αφορά το παρελθόν. Η μείωση του 12,5% είναι οριζόντια και όχι δίκαιη", ενώ ο δημοτικός σύμβουλος του ίδιου συνδυασμού, Ανδρέας Κουράκης, έκανε λόγο για "πλήρη και ολοκληρωτική αθέτηση της προεκλογικής υπόσχεσης του Κ.Ζέρβα".</p>
      <p>Ο Μιχάλης Κωνσταντινίδης, δημοτικός σύμβουλος της παράταξης "Λαϊκή Συσπείρωση" ανέφερε πως τα δημοτικά τέλη "οφείλουν να καταργηθούν" αφού οι πολίτες δεν έχουν να πληρώσουν και "φορολογούνται από 40 μεριές". Παράλληλα, χαρακτήρισε "άδικο" το σύστημα των δύο γεωγραφικών ζωνών, σύμφωνα με τις οποίες πληρώνονται τα τέλη.</p>
      <p>Αντιπρόταση για τα δημοτικά τέλη έκανε ο Αντώνης Γαζάκης εκ μέρους της παράταξης "Πόλη Ανάποδα - Δύναμη Ανατροπής", απορρίπτοντας την εισήγηση της διοίκησης Ζέρβα, την οποία χαρακτηρίζει "κοινωνικά και περιβαλλοντικά άδικη, πρόχειρη και ατεκμηρίωτη, ενάντια στο δημόσιο συμφέρον, που ακολουθεί την ίδια λογική με όλες τις προηγούμενες διοικήσεις του δήμου Θεσσαλονίκης".</p>
      <p>"Αυτή είναι η που η προεκλογική περίοδος εκδικείται τη μετεκλογική. 'Ηταν η δημαγωγική στιγμή του κ.Ζέρβα και τώρα ουσιαστικά φαίνεται η αναντιστοιχία. Οσο κι αν απαντήσουν και πέσουν να μας φάνε από τη διοίκηση που το υπενθυμίζουμε, είναι η αλήθεια", είπε ο Γιώργος Ρακκάς από την παράταξη "Μένουμε Θεσσαλονίκη" ασκώντας επίσης κριτική στον δήμαρχο.</p>
      <p>Την άποψη πως το εκλογικό αποτέλεσμα δεν το έκρινε "η δημαγωγία αλλά η πολυδάπανη προεκλογική εκστρατεία" εξέφρασε ο επικεφαλής του συνδυασμού "Οικολογία - Αλληλεγγύη", Μιχάλης Τρεμόπουλος.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683633/synantisi-bakogianni-me-ton-proedro-tis-bank-of-china-ti-syzitisa%0A%20%20%20%20%0A"/>
        <a href="http://www.enikos.gr/politics/683606/kinal-ochi-stin-anomia-nai-stin-eleftheri-diakinisi-ton-ideon%0A%20%20%20%20%0A"/>
        <a href="http://www.enikos.gr/politics/683643/mera25-me-tin-paremvasi-tis-sakorafa-elixe-i-omiria-ton-foititon-%0A%20%20%20%20%0A"/>
        <a href="http://www.enikos.gr/politics/683663/georgiadis-irthe-i-ora-na-kanoume-symmacho-tin-kina-ston-tomea-ti%0A%20%20%20%20%0A"/>
        <a href="http://www.enikos.gr/politics/683661/si-tzinpingk-nea-afetiria-stis-scheseis-elladas-kinas-i-episkepsi%0A%20%20%20%20%0A"/>
        <a href="http://www.enikos.gr/politics/683659/episimo-deipno-sto-proedriko-megaro-pros-timin-tou-kinezou-proedr%0A%20%20%20%20%0A"/>
        <a href="http://www.enikos.gr/politics/683646/papangelopoulos-na-exairethoun-apo-tin-proanakritiki-vouleftes-ti%0A%20%20%20%20%0A"/>
        <a href="http://www.enikos.gr/politics/683637/pavlopoulos-kina-kai-ellada-xekinoun-mia-nea-poreia-symporefsis-k%0A%20%20%20%20%0A"/>
        <a href="http://www.enikos.gr/politics/683644/avgenakis-to-neo-nomoschedio-apotelei-tomi-gia-ton-athlitismo%0A%20%20%20%20%0A"/>
      </related>
    </article>
  </body>
</html>