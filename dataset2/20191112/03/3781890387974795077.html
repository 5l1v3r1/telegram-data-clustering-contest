<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741231"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:54:00+00:00"/>
    <meta property="og:title" content="'วิษณุ'รับคุยพปชร.ดูตัวกมธ.แก้รธน. ย้ำต้องมีส.ว.ร่วม"/>
    <meta property="og:description" content="“วิษณุ”ยอมรับคุยแกนนำพปชร.ดูตัวกมธ.ศึกษาแก้รัฐธรรมนูญ ย้ำควรมีส.ว.ร่วมด้วย ป้องกันความขัดแย้ง ชี้ทุกฝ่ายมีส่วนได้ส่วนเสียทั้งนั้น “พุทธิพงษ์”คาดรายชื่อได้ข้อสรุปสัปดาห์หน้า เผยมีคนนอก 2-3 คน-คนในคุยแล้วเบื้องต้น"/>
  </head>
  <body>
    <article>
      <h1>'วิษณุ'รับคุยพปชร.ดูตัวกมธ.แก้รธน. ย้ำต้องมีส.ว.ร่วม</h1>
      <address>
        <time datetime="2019-11-12T03:54:00+00:00">12 Nov 2019, 03:54</time>
      </address>
      <p>
        <b>“วิษณุ”ยอมรับคุยแกนนำพปชร.ดูตัวกมธ.ศึกษาแก้รัฐธรรมนูญ ย้ำควรมีส.ว.ร่วมด้วย ป้องกันความขัดแย้ง ชี้ทุกฝ่ายมีส่วนได้ส่วนเสียทั้งนั้น “พุทธิพงษ์”คาดรายชื่อได้ข้อสรุปสัปดาห์หน้า เผยมีคนนอก 2-3 คน-คนในคุยแล้วเบื้องต้น</b>
      </p>
      <p>เมื่อวันที่ 12 พ.ย. ที่มหาวิทยาลัยราชภัฏกาญจนบุรี จ.กาญจนบุรี  นายวิษณุ เครืองาม รองนายกรัฐมนตรี ให้สัมภาษณ์ก่อนการประชุมคณะรัฐมนตรี (ครม.) ถึงกระแสข่าวที่ว่านายวิษณุหารือร่วมกับรัฐมนตรีของพรรคพลังประชารัฐ (พปชร.) หลังการประชุมครม.เมื่อวันที่ 6 พ.ย.ที่ผ่านมา ถึงการตั้ง กมธ.วิสามัญเพื่อศึกษาปัญหาและวิธีการแก้ไขรัฐธรรมนูญ  ว่า  เป็นการคุยกันเล่นๆ ระหว่างนั่งรับประทานอาหาร แต่ไม่ใช่เมื่อวันที่ 6 พ.ย.ที่ผ่านมา  อย่างไรก็ตาม การหารือกันครั้งนั้นไม่เคยนำไปสู่ข้อสรุปอะไร แต่มีการเอ่ยชื่อคนที่จะไปเป็นกมธ.ดังกล่าวประมาณ 10 คน จากนั้นให้คณะกรรมการประสานงานพรรคร่วมรัฐบาล (วิปรัฐบาล) ไปหารือ ส่วนการประชุมคณะรัฐมนตรี (ครม.) ในวันนี้ (12 พ.ย.) จะหยิบยกเรื่องดังกล่าวมาหารือหรือไม่นั้น ตนไม่ทราบ<br/><br/>ผู้สื่อข่าวถามว่า กระแสข่าวที่ออกมาดังกล่าว แสดงว่านายวิษณุถูกแอบอ้างชื่อใช่หรือไม่ นายวิษณุ กล่าวว่า ไม่ทราบ แต่ได้คุยกันจริงและมีการเอ่ยถึงคนนั้นคนนี้ ควรจะมีคนนอกหรือควรจะมีสมาชิกวุฒิสภา (ส.ว.) ด้วยหรือไม่ ซึ่งตนให้ข้อสังเกตว่าควรให้มี ส.ว.ด้วย เพราะถ้าไม่มีจะทำให้เกิดความขัดแย้งได้ง่าย ส่วนจะเป็นใครก็สุดแท้แต่ ทางที่ดีไปถามวิปวุฒิสภาซึ่งเป็นคนส่งรายชื่อมา  <br/><br/>เมื่อถามว่าพล.อ.สมเจตน์ บุญถนอม ส.ว. ระบุว่า ส.ว.ไม่ควรเข้าร่วม เพราะการตั้งกมธ.ดังกล่าวเป็นเรื่องของสภาผู้แทนราษฎร  รองนายกรัฐมนตรี กล่าวว่า  ก็แล้วแต่ เราคุยกันเช่นนั้น พล.อ.สมเจตน์จะว่าอย่างไรนั้น เป็นเรื่องของเขา  เมื่อถามย้ำว่าการที่พล.อ.สมเจตน์ให้ความเห็นเช่นนี้ แสดงว่า ส.ว.ไม่อยากเข้าร่วมใช่หรือไม่  นายวิษณุ กล่าวว่า  มีคนที่อยากจะมา ทั้งนี้ ขณะที่ตนไปร่วมงานแต่งงาน ได้พบส.ว.หลายคนเข้ามาบอกว่าอยากจะมาเป็น กมธ.นี้   <br/><br/>เมื่อถามว่า มีการตั้งข้อสังเกตว่าหลายพรรคการเมืองอยากจะแก้อำนาจของ ส.ว. ถ้าเข้ามาจะถือเป็นผู้มีส่วนได้ส่วนเสียหรือไม่ นายวิษณุ ย้อนถามกลับว่า แล้ว ส.ส.มีส่วนได้ส่วนเสียหรือไม่ มันก็มีด้วยกันทั้งประเทศ รัฐธรรมนูญเป็นของประเทศ จึงไม่เกี่ยวกับส่วนได้ส่วนเสีย เพราะมีด้วยกันทั้งหมด หากไม่อยากให้ใครมีส่วนได้ส่วนเสีย กมธ.ก็ต้องเป็นกลาง ไม่สังกัดพรรคการเมืองอะไร แต่นี่อุตส่าห์มาแบ่งโควต้ากัน จึงไม่ต้องมาพูดเรื่องส่วนได้ส่วนเสีย</p>
      <figure>
        <img src="https://www.dailynews.co.th/admin/upload/20191112/news_yiVSLmJlhK110501_533.jpg?v=20191112132?v=9867"/>
      </figure>
      <p>ด้านนายพุทธิพงษ์ ปุณกันต์ รมว.ดิจิทัลเพื่อเศรษฐกิจและสังคม (ดีอีเอส) ให้สัมภาษณ์ถึงความคืบหน้าการคัดเลือกบุคคลที่จะเป็นประธานคณะกรรมาธิการ (กมธ.) วิสามัญพิจารณาศึกษาแนวทางการแก้ไขรัฐธรรมนูญ พ.ศ.2560 ว่า ถึงตอนนี้ก็ได้ระดับหนึ่งแล้ว ยืนยันว่าคนที่จะมาจากพรรคพลังประชารัฐ(พปชร.)จะต้องเป็นคนที่มีความเข้าใจในเรื่องรัฐธรรมนูญและสามารถควบคุมการประชุมให้เป็นไปอย่างเรียบร้อย เพราะทุกพรรคมีประเด็นที่แตกต่างกันไป<br/><br/>เมื่อถามว่าหากหลายฝ่ายมองว่าถ้าประธานกรรมาธิการเป็นคนนอกจะมีความเหมาะสมกว่าในการทำหน้าที่ นายพุทธิพงษ์ กล่าวว่า ก็ต้องดู ขณะนี้มีคนนอกประมาณ 2-3 คนแล้ว รวมถึงมีคนในด้วย ซึ่งหากมีโอกาสก็คงจะได้พูดคุยกัน และความจริงวันนี้ก็อาจจะได้พูดคุยกันแต่นายกฯติดภารกิจจึงต้องรีบเดินทางกลับกรุงเทพฯ แต่ก็ได้มีการพูดคุยกันแล้วเบื้องต้น <br/><br/>เมื่อถามต่อว่ามีการทาบทามกันแล้วใช่หรือไม่ นายพุทธิพงษ์ กล่าวว่า ก็มีรายชื่อคนที่เขาไปพูดคุยกันอยู่ ตามที่เห็นในข่าวประมาณนั้น ฉะนั้นขอให้รออีกไม่นานก็จะได้เห็นรายชื่อ คาดว่าในสัปดาห์หน้าอาจจะได้ข้อสรุป</p>
      <figure>
        <img src="https://www.dailynews.co.th/admin/upload/20191112/news_epqognpFfb110500_533.jpg?v=20191112132?v=3444"/>
      </figure>
      <p>ขณะที่นายณัฏฐพล ทีปสุวรรณ รมว.ศึกษาธิการ ในฐานะรองหัวหน้าพรรคพลังประชารัฐ(พปชร.) กล่าวถึงกรณีการพิจารณาคนที่เหมาะสมเป็นประธานคณะกรรมาธิการ(กมธ.) วิสามัญศึกษาปัญหาและแนวทางแก้ไขรัฐธรรมนูญว่า เรื่องนี้ยังอีกนาน ซึ่งวันนี้อาจจะมีโอกาสพูดคุยกับผู้ใหญ่ที่เกี่ยวข้อง และที่ผ่านมาก็มีการพูดคุยกันเป็นระยะอยู่แล้ว อย่างไรก็ตามในส่วนของพรรคพลังประชารัฐมีความชัดเจนว่าตำแหน่งดังกล่าวจะเป็นบุคคลที่พรรคพลังประชารัฐเสนอ ส่วนจะเป็นบุคคลอื่นจากพรรคร่วมหรือไม่นั้น คงต้องให้ผู้ใหญ่ทุกฝ่ายคุยกัน แต่อย่างไรก็ตามโดยมารยาทตนก็ยังยืนยันว่าตำแหน่งดังกล่าวต้องเป็นของพรรค ซึ่งอาจเป็นคนในหรือคนนอกก็ได้ขึ้นอยู่กับความเหมาะสม และที่สำคัญต้องมีความเข้าใจในเรื่องของรัฐธรรมนูญหลายฉบับ รวมทั้งมีประสบการณ์ เช่นเดียวกับคนที่จะมานั่งเป็นกมธ. ก็ต้องเป็นสสที่มีประสบการณ์พอสมควรในสภา รวมทั้งเข้าใจรัฐธรรมนูญด้วย อย่างไรก็ตามขณะนี้มีผู้ที่เหมาะสมอยู่หลายคน และความเหมาะสมที่สำคัญที่สุดคือต้องเป็นพลังประชารัฐ<br/><br/>เมื่อถามว่านายบวรศักดิ์ อุวรรณโณ อดีตประธานกรรมาธิการยกร่างรัฐธรรมนูญ มีความเหมาะสมหรือไม่ นายณัฏฐพล กล่าวว่า ก็เป็นอีกคนที่มีคุณสมบัติ<br/><br/>เมื่อถามว่าหากรายชื่อที่มีการเปิดเผยมาประชาชนไม่ยอมรับ จะทำให้การแก้ไขรัฐธรรมนูญมีปัญหาหรือไม่ นายณัฏฐพล กล่าวว่า ถามว่าประชาชนให้ความสนใจกับการแก้รัฐธรรมนูญขนาดไหน ซึ่งตนคิดว่าประชาชนให้ความสนใจกับเรื่องปัญหาปากท้องมากกว่า แต่เรื่องการศึกษาปัญหาและแนวทางแก้รัฐธรรมนูญนั้นสภาก็ต้องนำเข้าสู่การพิจารณาตามวาระ ซึ่งตอนนี้ตนอยากให้ทุกคนให้ความสนใจเรื่องการแก้ปัญหาเศรษฐกิจ อย่างไรก็ตามมั่นใจว่าเรื่องดังกล่าวจะไม่ทำให้เกิดปัญหาระหว่างพรรคร่วม เพราะในพรรคร่วมรัฐบาลสามารถคุยกันได้ แต่ที่คิดว่าคุยกันไม่ได้เพราะคิดกันไปเอง<br/><br/>นายณัฏฐพล ยังกล่าวถึงกรณีที่ฝ่ายค้านเสนอชื่อนายโภคิน พลกุล กรรมการยุทธศาสตร์พรรคเพื่อไทย ว่า เรื่องนี้ไม่น่ากังวล ตนมั่นใจในเสียงของพรรคร่วม และไม่จำเป็นต้องล็อบบี้ใคร เพราะมั่นใจในเสียงของรัฐบาล</p>
      <figure>
        <img src="https://www.dailynews.co.th/admin/upload/20191112/news_ZaUHwCEFCp110459_533.jpg?v=20191112132?v=9530"/>
      </figure>
      <p>ด้านนายวราวุธ ศิลปอาชา รมว.ทรัพยากรธรรมชาติและสิ่งแวดล้อม  กล่าวก่อนการประชุมคณะรัฐมนตรีอย่างเป็นทางการนอกสถานที่ (ครม.สัญจร) ถึงการแต่งตั้งคณะกรรมาธิการ (กมธ.) วิสามัญ เพื่อศึกษาปัญหาและแนวทางการแก้ไขรัฐธรรมนูญ  ว่า  สำหรับเรื่องสัดส่วนการตั้งกรรมาธิการฯนั้น พรรคร่วมรัฐบาลยังไม่มีการหารือกัน และตนไม่ทราบว่าจะมีการหารือกันในระหว่างการประชุมครมหรือไม่ แต่ไม่มีบรรจุในวาระการประชุม จึงต้องรอดูก่อนว่าจะมีการพูดคุยกันหรือไม่ ส่วนตำแหน่งประธานกมธ.ชุดนี้  พรรคชาติไทยพัฒนาไม่ได้คิด และไม่มีข้อคิดเห็นอะไร นอกจากขอย้ำอย่างที่ตนเคยบอกว่าต้องมีความยืดหยุ่นและเก๋า ส่วนจะเป็นใครนั้น เอาที่เขาสะดวกเลย เมื่อถึงเวลาเสนอสัดส่วนกมธ. พรรคชาติไทยพัฒนาจะได้หารือกัน ซึ่งจะมีการประชุมพรรคในช่วงบ่ายวันนี้ (12 พ.ย.) แล้วคงได้ข้อสรุป ซึ่งเรามีส.ส. 11 คน ได้ตำแหน่งกมธ.นี้ 1 คนก็พอแล้ว</p>
      <figure>
        <img src="https://www.dailynews.co.th/admin/upload/20191112/news_pisAiwLFIW110459_533.jpg?v=20191112132?v=9111"/>
      </figure>
      <p>ขณะเดียวกัน ร.อ.ธรรมนัส พรหมเผ่า รมช.เกษตรและสหกรณ์ กล่าวว่า  ไม่มีใครมาคุยเรื่องนี้กับตน เพราะเป็นเรื่องของสภาผู้แทนราษฎร  ส่วนการพิจารณาบุคคลของพรรคพลังประชารัฐ เรื่องของนายวิรัช รัตนเศรษฐ ส.ส.บัญชีรายชื่อ พรรคพลังประชารัฐ ในฐานะประธานคณะกรรมการประสานงานพรรคร่วมรัฐบาล (วิปรัฐบาล) และนายอุตตม สาวนายน รมว.คลัง ในฐานะหัวหน้าพรรค และนายสนธิรัตน์ สนธิจิรวงศ์ รมว.พลังงาน ในฐานะเลขาธิการพรรคฯ ต้องไปหารือ.<br/><br/> </p>
    </article>
  </body>
</html>