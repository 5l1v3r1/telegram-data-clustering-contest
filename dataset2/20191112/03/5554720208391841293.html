<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/cctv-footage-of-train-collision-at-kachiguda-railway-station-in-hyderabad/272221/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-12T03:26:37+00:00"/>
    <meta property="og:title" content="हैदराबाद: एक ट्रैक पर आमने-सामने भिड़ीं दो ट्रेनें, CCTV में कैद हुआ भयानक हादसा"/>
    <meta property="og:description" content="हैदराबाद के काचीगुडा रेलवे स्टेशन पर सोमवार को दो ट्रेनों की टक्कर में एक ट्रेन चालक समेत 16 लोग घायल हो गए। इस हादसे की एक सीसीटीवी फुटेज सामने आई है"/>
  </head>
  <body>
    <article>
      <h1>हैदराबाद: एक ट्रैक पर आमने-सामने भिड़ीं दो ट्रेनें, CCTV में कैद हुआ भयानक हादसा</h1>
      <address><time datetime="2019-11-12T03:26:37+00:00">12 Nov 2019, 03:26</time> by <a rel="author">JKR Staff</a></address>
      <p>हैदराबाद के <a href="http://www.jantakareporter.com/hindi/hyderabad-two-trains-have-collided-at-kacheguda-railway-station/272129/">काचीगुडा रेलवे स्टेशन</a> पर सोमवार को दो ट्रेनों की टक्कर में एक ट्रेन चालक समेत 16 लोग घायल हो गए। अधिकारियों के मुताबिक, सिकंदराबाद- फलकनुमा एमएमटीएस लोकल ट्रेन स्टेशन पर खड़ी कुर्नूल सिटी-सिकंदराबाद हुंड्री एक्सप्रेस से टकरा गई। टक्कर के बाद ट्रेन के पीछे की बोगी पहले ऊपर उछली और फ‍िर धड़ाम से नीचे ग‍िरीं। इस हादसे की एक सीसीटीवी फुटेज सामने आई है, जो अब सोशल मीडिया पर तेजी से वायरल हो रहा है।</p>
      <figure>
        <img src="http://www.jantakareporter.com/wp-content/uploads/2019/11/Hyderabad.png"/>
      </figure>
      <p>सामने आई वीडियो में दिख रहा है कि, एक ही पटरी पर दोनों ट्रेने आमने-सामने आ रही है। ट्रेन के एक ही पटरी पर आते देख दोनों चालकों ने ब्रेक लगाए, लेकिन तब तक दोनों ट्रेन भिड़ जाती है। टक्कर के बाद एक्सप्रेस ट्रेन तो वहीं थम गई लेक‍िन लोकल ट्रेन के पीछे के ड‍िब्बे एकदम से ऊपर उछल जाते हैं। लोकल ट्रेन के ड‍िब्बे ऊपर उछलने के बाद एकदम से नीचे ग‍िर जाती हैं। इसके बाद लोकल ट्रेन से लोग निकलकर भागने लगते हैं।</p>
      <figure>
        <iframe data-src="https://twitter.com/ANI/status/1193954817892376579?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>समाचार एजेंसी भाषा की रिपोर्ट के मुताबिक, दक्षिण मध्य रेलवे के अधिकारियों ने बताया कि काचीगुडा रेलवे स्टेशन पर सोमवार सुबह 10 बजकर 41 मिनट पर लिंगमपल्ली-फलकनुमा मल्टी मोडल ट्रांसपोर्ट सिस्टम(एमएमटीएस) ट्रेन कुर्नूल-सिकंदराबाद रेलवे इंटरसिटी एक्सप्रेस (17028) से टकरा गई। इस घटना में 16 लोग घायल हो गए।</p>
      <p>उन्होंने बताया कि इस हादसे में एमएमटीएस ट्रेन का चालक बुरी तरह घायल हो कर अपनी केबिन में ही फंस गया। उसे कुछ घंटे के बाद वहां से निकाला गया। उसके पैर में गंभीर चोट आई है। ऑपरेशन के दौरान उसे ऑक्सीजन और अन्य जीवन रक्षक चिकित्सा सहायता दी गई।</p>
      <p>रेल मंत्रालय ने मामूली रूप से घायल हुए प्रत्येक व्यक्ति को 5000 और गंभीर रूप से घायल हुए प्रत्येक यात्री को 25000 रुपये की सहायता देने की घोषणा की है। इस घटना के बाद एक ट्रेन रद्द कर दी गयी और एक अन्य ट्रेन का मार्ग बदल दिया गया। पांच अन्य ट्रेनों को आंशिक रुप से रद्द कर दिया गया है।</p>
    </article>
  </body>
</html>