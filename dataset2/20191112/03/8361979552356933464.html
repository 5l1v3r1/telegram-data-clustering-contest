<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/vpliv-rosiji-i-britanska-politika-shcho-u-tayemniy-dopovidi-50052876.html"/>
    <meta property="og:site_name" content="НВ"/>
    <meta property="article:published_time" content="2019-11-12T03:21:00+00:00"/>
    <meta property="og:title" content="Вплив Росії і британська політика. Що у таємній доповіді?"/>
    <meta property="og:description" content="Критики кажуть, що прем'єр-міністр Британії затримує публікацію звіту про ймовірне втручання Росії у британську політику."/>
  </head>
  <body>
    <article>
      <h1>Вплив Росії і британська політика. Що у таємній доповіді?</h1>
      <h2>Критики кажуть, що прем'єр-міністр Британії затримує публікацію звіту про ймовірне втручання Росії у британську політику.</h2>
      <address>
        <time datetime="2019-11-12T03:21:00+00:00">12 Nov 2019, 03:21</time>
      </address>
      <p>Навколо публікації звіту розвідки щодо секретних дій Росії у Великій Британії розгортається скандал, і критики заявляють, що Даунінг-Стріт затримує його оприлюднення до завершення виборів.</p>
      <p>Канцлер Садід Джавід заявив, що терміни публікації звіту Комітету з питань розвідки та безпеки парламенту є «цілком нормальними».</p>
      <p>Але тиск на офіс прем'єр-міністра почав зростати після того, як газета <a href="https://www.thetimes.co.uk/edition/news/russian-tory-donors-named-in-secret-report-z98nqpkx0">Sunday Times заявила</a>, що у документі були названі дев’ять російських бізнесенів, які давали гроші Консервативній партії.</p>
      <p>Тож про що йдеться у звіті Комітету з питань розвідки?</p>
      <p>Про це достеменно знає лише невелике коло людей, і ніхто з них цієї інформації не розголошує. Однак про його зміст у загальних рисах можна здогадатися.</p>
      <p>Відомо, що звіт розглядає широкий спектр російських дій — від традиційного шпигунства до підривної діяльності - і не лише у Британії.</p>
      <ul>
        <li>
          <a href="https://www.bbc.com/ukrainian/news-38504716?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">ЦРУ обіцяє розповісти все про «російських хакерів»</a>
        </li>
        <li>
          <a href="https://www.bbc.com/ukrainian/news-39328698?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">ФБР підтверджує, що веде розслідування щодо втручання росіян у вибори США</a>
        </li>
        <li>
          <a href="https://www.bbc.com/ukrainian/press-review-38275207?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">ЗМІ: Росія таки втручалася?</a>
        </li>
      </ul>
      <p>Але найбільший інтерес викликає саме те, що він може розповісти про втручання у британську політику.</p>
      <p>Дослідження Мюллера в США викрило широку схему втручання у президентські вибори в США 2016 року, зокрема з використанням соцмереж та витоків документів.</p>
      <p>Наразі не було представлено жодних доказів кіберкампанії такого ж масштабу у Британії. У звіті можуть міститися докази відповідних спроб, однак урядові міністри вже заявили, що немає доказів успішного втручання у вибори, включно з референдумом щодо брекзиту (хоча важко з упевненістю сказати, що означає в цьому випадку слово «успішний»).</p>
      <p>Однак минулого тижня колишній заступник радника з національної безпеки Падді Макгіннес заявив BBC, що було докладено недостатньо зусиль для захисту вразливих місць, якими можуть скористатися росіяни або хтось інший. Пан Макгіннес, який був членом Оксфордської комісії з питань технологій та виборів, сказав, що необхідно провести реформи, зокрема щодо більшої прозорості того, як політичні партії збирають та використовують дані.</p>
      <h3>Спонсори консерваторів</h3>
      <p>Скоріш за все, парламентська доповідь охопить широке коло питань щодо російського впливу на політику і суспільне життя Британії.</p>
      <p>У документі зібрана інформація від незалежних експертів і британських спецслужб, таких як МІ-5, МІ-6 і Центру урядового зв’язку.</p>
      <p>Серед інших, свідчення дав Білл Браудер, який раніше інвестував у Росію і згодом став запеклим критиком Кремля, який виступає за санкції проти російських чиновників зі списку Магнітського, які порушують права людини.</p>
      <p>За повідомленнями у ЗМІ, комітет розпитав і автора скандального «досьє Трампа», колишнього офіцера МІ-6 Крістофера Стіла, а також журналіста Едварда Лукаса.</p>
      <p>Очікують, що ці та інші експерти розкритикували відкритість Британії до російського впливу. Особливо вони обурені тим, як російські гроші нібито скомпрометували фінансову систему Лондона, а потім просочилися і в політику.</p>
      <p>Питання щодо спонсорів політичних партій виникали давно, і Sunday Times називає дев’ять донорів Консервативної партії, про яких може йтися у доповіді (або, що ймовірніше, у засекреченому додатку до документа).</p>
      <p>Доповідь може стосуватися також і особистих відносин політиків з росіянами. Наприклад, коли Борис Джонсон був міністром закордонних справ, він відвідав вечірку на італійській віллі Євгена Лебедєва, власника британської газети Evening Standard.</p>
      <p>«Що стосується спонсорів, чи то Консервативної партії, чи будь-якої іншої, існують дуже суворі правила, і ми, зрозуміло, завжди будемо їх дотримуватися», — заявив міністр фінансів Саджид Джавід в програмі Ендрю Марра на ВВС.</p>
      <p>Міністр категорично відкинув припущення про те, що російські гроші можуть впливати на його партію напередодні грудневих виборів.</p>
      <p>За даними ВВС, експерти, що виступали перед парламентським комітетом, заявляли, що уряд Британії частково сам винен у російському втручанні, адже він не зробив нічого, аби йому запобігти — як приклад згадують пасивну реакцію на вбивство Олександра Литвиненка у 2006 році.</p>
      <p>Британія, стверджували експерти, має унікальну можливість протистояти російському впливу саме завдяки обсягу російських грошей у Лондоні і важливості британської столиці для російських еліт. Однак вибір натомість зробили на користь захисту фінансових потоків.</p>
      <p>Аргументи відомих критиків Кремля добре відомі, але що саме увійшло до підсумкової доповіді, передбачити складніше.</p>
      <p>Швидше за все, комітет зосередиться на матеріалах, наданих спецслужбами. Малоймовірно, щоб у них фігурували імена конкретних людей, а якщо такі і є, то вони, швидше за все, будуть засекречені.</p>
      <p>Доповідь вже пройшла формальну перевірку щодо державної таємниці, і в уряді, за даними джерел ВВС, не виникло жодних заперечень проти його публікації.</p>
      <p>Таким чином, рішення залишається лише за офісом прем'єр-міністра. На Даунінг-стріт наполягають, що нормальний процес роботи над доповіддю передбачає її оприлюднення після виборів.</p>
      <p>Однак критики вважають, що уряд хоче приховати до виборів компрометуючі дані - можливо, йдеться про фінансування Консервативної партії.</p>
      <p>Інше джерело припускає, що там може йтися про втручання в американські вибори — незручна тема, враховуючи майбутній візит Трампа в Лондон на саміт НАТО.</p>
      <p>Один чиновник розповів ВВС, що хоча в доповіді містяться дані про російське втручання, уряд міг би спростувати багато звинувачень.</p>
      <p>Чиновник припустив, що доповідь буде зовсім не такою шокуючою, як очікують деякі опоненти.</p>
      <p>Водночас співрозмовник ВВС зазначив, що офіс прем'єра зробив помилку, відклавши оприлюднення доповіді і таким чином спровокувавши чутки щодо її змісту, які будуть переслідувати консерваторів до кінця передвиборної кампанії.</p>
      <p><i>Хочете отримувати головні новини в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>