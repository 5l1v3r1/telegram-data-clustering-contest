<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=952658"/>
    <meta property="og:site_name" content="Andhrajyothy"/>
    <meta property="article:published_time" content="2019-11-12T03:21:50+00:00"/>
    <meta property="og:title" content="మా వాళ్లున్నారు..వెళ్లిపోండి"/>
    <meta property="og:description" content="ADVT"/>
  </head>
  <body>
    <article>
      <h1>మా వాళ్లున్నారు..వెళ్లిపోండి</h1>
      <address>
        <time datetime="2019-11-12T03:21:50+00:00">12 Nov 2019, 03:21</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఔట్‌సోర్సింగ్‌ ఉద్యోగినులపై జులుం</b>
        </li>
        <li>
          <b>అధికారులపై అధికారనేతల ఒత్తిడి</b>
        </li>
        <li>
          <b>తొలగిస్తున్నట్టు ఆదేశాలు రావడంతో తట్టుకోలేక ఫినాయిల్‌ తాగిన ఇద్దరు</b>
        </li>
        <li>
          <b>ప్రకాశంజిల్లా పెద్దదోర్నాలలో ఘటన</b>
        </li>
      </ul>
      <p><b>పెద్దదోర్నాల, నవంబరు 11:</b> వైసీపీ నాయకులు రకరకాలుగా వేధిస్తూ, తమకు ఉద్వాసన పలికేలా అధికారులపై ఒత్తిడి తీసుకువచ్చారంటూ ఇద్దరు ఔట్‌ సోర్సింగ్‌ ఉద్యోగినులు ఆత్మహత్యాయత్నం చేశారు. తాము విధులు నిర్వహిస్తున్న పాఠశాల వద్దే ఫినాయిల్‌ తాగి, అపస్మారక స్థితిలోకి వెళ్లిపోయారు. ప్రకాశం జిల్లా పెద్దదోర్నాల మండలం ఎగువచర్లోపల్లిలో సోమవారం ఈ ఘటన జరిగింది. బాధితుల కథనం ప్రకారం, ఎగువచర్లోపల్లి మోడల్‌ స్కూల్‌ వసతి గృహంలో వాచ్‌ ఉమన్‌గా గోదా విశ్రాంతమ్మ, హెడ్‌కుక్‌గా బోధనపు శ్రీలక్ష్మి, సహాయకులుగా ఇట్ల మల్లీశ్వరి, పులిగుజ్జు రాజేశ్వరి అవుట్‌ సోర్సింగ్‌ పద్ధతిలో మూడేళ్లుగా పనిచేస్తున్నారు. కొత్త ప్రభుత్వం వచ్చినప్పటినుంచీ, వారిని విధుల నుంచి తప్పుకోవాలంటూ వైసీపీ నాయకులు బెదిరిస్తున్నారు. ‘మా వాళ్లున్నారు.</p>
      <p> </p>
      <p>మా పార్టీ అధికారంలో ఉంది. మీరు వెళ్లిపోండి’ అని నెల నుంచి మరింతగా స్వరం పెంచారు. అంతేకాదు, వారిని తప్పించాలంటూ ఆ పాఠశాల ప్రిన్సిపాల్‌పైనా ఒత్తిడి తెచ్చారు. జిల్లాకు చెందిన మంత్రి ఆదిమూలపు సురేశ్‌ ద్వారా సిఫారసు చేయించి డీఈవో నుంచి లిఖితపూర్వకంగా తమ మద్దతుదారులను నియమించుకునేలా అనుమతులు తెచ్చుకున్నారని చెబుతున్నారు. ఈ నేపథ్యంలో ఆ నలుగురిని ప్రిన్సిపాల్‌ తప్పించారు. దీంతో మనోవేదనకు గురైన మల్లీశ్వరి, రాజేశ్వరి ఫినాయిల్‌ తాగారు. సమాచారం అందుకున్న పోలీసులు వారిని దోర్నాల ప్రభుత్వ వైద్యశాలకు తరలించగా ప్రాణాపాయం తప్పింది. తమను కలిసిన మీడియా వద్ద వారు కన్నీటిపర్యంతమయ్యారు. ‘‘మూడేళ్లుగా ఈ ఉద్యోగాన్నే నమ్ముకున్నాం. కొద్దిపాటి జీతమైనా పని చేస్తున్నాం. ఉన్నట్టుండి వెళ్లిపొమ్మంటే ఎలా? పనులు సక్రమంగా నిర్వహించకపోతే తొలగించడం న్యాయమే. కానీ మేము బాగా పని చేస్తున్నా విధుల నుంచి తప్పించడం ఎక్కడి న్యాయం?’ అని బాధితులు ఆవేదన వ్యక్తం చేశారు.</p>
    </article>
  </body>
</html>