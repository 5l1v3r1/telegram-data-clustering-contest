<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-maye-tilki-tri-varianti-povernennya-okupovanih-teritoriy-vakarchuk-329301_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T03:55:00+00:00"/>
    <meta property="og:title" content="Україна має тільки три варіанти повернення окупованих територій – Вакарчук"/>
    <meta property="og:description" content="Перший шлях нереалістичний, другий призведе до втрати Україною незалежності, третій – найболючіший, але нареалістичніший."/>
  </head>
  <body>
    <article>
      <h1>Україна має тільки три варіанти повернення окупованих територій – Вакарчук</h1>
      <h2>Перший шлях нереалістичний, другий призведе до втрати Україною незалежності, третій – найболючіший, але нареалістичніший.</h2>
      <address>
        <time datetime="2019-11-12T03:55:00+00:00">12 Nov 2019, 03:55</time>
      </address>
      <p>Україна має тільки три варіанти <a href="https://dt.ua/POLITICS/yakscho-ukrayina-viyde-z-minska-z-rosiyi-mozhut-znyati-sankciyi-arahamiya-329158_.html"><b>повернення окупованих територій</b></a> – військовий шлях, реалізація Мінських угод, або замороження конфлікту, заявив лідер партії "Голос" Святослав Вакарчук в ефірі програми "<a href="https://svoboda.ictv.ua/ua/">Свобода слова</a>" на ICTV.</p>
      <p>"Існує сьогодні три варіанти для України. Варіант перший – почати військову операцію, дійти до кордону та переможно завершити війну. Мало хто вірить, що це можливо. Цей варіант на сьогоднішній день, я наголошую на сьогоднішній день, є неможливим. Хоча українська армія і Генштаб повинні бути готові до такого сценарію", – зазначив Вакарчук.</p>
      <p>Мінські угоди, другий варіант, Вакарчук назвав нав'язаними Україні Росією.</p>
      <p>"В Мінських угодах записано, що ви, шановні українці, повинні інкорпорувати цей Донбас у тому стані, в якому він є, змусити себе провести там неконтрольовані вибори і фактично впустити цю територію, яку ми п'ять років не контролювали ні політично, ні економічно, ні юридично до України", – заявив він.</p>
      <p>За його словами, у розрізі сьогоднішньої економічної та політичної ситуації такі дії можуть призвести до катастрофічних наслідків, серед яких втрата незалежності та суверенітету.</p>
      <p>"Нарешті, є третій шлях: замість того, щоб йти за нав'язаними Росією умовами, давайте ми не будемо поспішати і включати "турбо-режим" в дипломатії, у якій кожен день дуже важливий, а будемо посилювати українську армію, зміцнювати українську економіку – будемо кожен день "нарощувати м'язи" і будемо у будь-який момент готові дипломатично або іншим шляхом повернути наші анексовані території. Я підкреслюю: усі наші анексовані території, включно із Кримом, тому що в Мінську мови про Крим не йдеться взагалі", - стверджує Вакарчук.</p>
      <p>На думку Вакарчука, перший шлях нереалістичний, другий призведе до втрати Україною незалежності, третій – найболючіший, але нареалістичніший.</p>
      <p>Як повідомлялося, 8 листопада політична <b><a href="https://dt.ua/POLITICS/golos-vistupila-za-vihid-ukrayini-z-minskih-ugod-328977_.html">партія "Голос" зробила заяву про необхідність виходу України з Мінських домовленостей</a></b> і заморожування наявної ситуації з Донбасом для зміцнення української економіки і військового потенціалу.</p>
      <p>"Поки повернути Крим і Донбас на умовах, прийнятних для України, неможливо", - йдеться в заяві.</p>
      <p>У партії вважають, що російська влада не готова до конструктивної розмови і продовжує політику, розпочату в 2014 році.</p>
      <p>"Україна має вийти з Мінських угод і зосередитися на державних інтересах: зупинитися, навести лад, зібрати сили і спланувати мир на своїх умовах. І реалізувати цей план з сильної позиції – тоді, коли для цього з'являться реальні можливості", – пояснили свою позицію в партії Святослава Вакарчука.</p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>