<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741223"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:30:00+00:00"/>
    <meta property="og:title" content="&quot;บิ๊กตู่&quot;นำถก&quot;ครม.สัญจร&quot;นัดแรก"/>
    <meta property="og:description" content="'บิ๊กตู่'นำถก'ครม.สัญจร'นัดแรกรัฐบาลตู่2 หวานถามเด็กรักจริงหรือเปล่า  ส่องครัวครม.สัญจร เสิร์ฟอาหารคาว-หวาน “น้ำพริกมะสัง -ฉู่ฉี่ปลาคัง -ปลากดเหลืองทอดน้ำปลา -ทองม้วนสด"/>
  </head>
  <body>
    <article>
      <h1>"บิ๊กตู่"นำถก"ครม.สัญจร"นัดแรก</h1>
      <address>
        <time datetime="2019-11-12T03:30:00+00:00">12 Nov 2019, 03:30</time>
      </address>
      <p>
        <b>"บิ๊กตู่"นำถก"ครม.สัญจร"นัดแรกรัฐบาลตู่2 หวานถามเด็กรักจริงหรือเปล่า  ส่องครัวครม.สัญจร เสิร์ฟอาหารคาว-หวาน “น้ำพริกมะสัง -ฉู่ฉี่ปลาคัง -ปลากดเหลืองทอดน้ำปลา -ทองม้วนสด</b>
      </p>
      <p>เมื่อวันที่ 12 พ.ย. ที่ห้องประชุมอรพิม ชั้น 2 อาคารบริการวิชาการและบัณฑิตศึกษา มหาวิทยาลัยราชภัฏกาญจนบุรี ต.หนองบัว อ.เมืองกาญจนบุรี จ.กาญจนบุรี พล.อ.ประยุทธ์ จันทร์โอชา นายกรัฐมนตรีและรมว.กลาโหม เป็นประธานการประชุมการพัฒนาเศรษฐกิจและสังคมกลุ่มจังหวัดภาคกลางตอนล่าง 1 (กาญจนบุรี ราชบุรี และสุพรรณบุรี) ก่อนเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2562 ซึ่งถือเป็นการประชุมครั้งแรกของรัฐบาลประยุทธ์ 2 โดยก่อนการประชุมนักศึกษามหาวิทยาลัยราชภัฏกาญจนบุรี ได้มาถือป้ายต้อนรับพล.อ.ประยุทธ์ มีข้อความ อาทิ เรารักนายกฯลุงตู่ , FC.ลุงตู่ , รักลุงตู่ , We love ชิมช้อปใช้ ,รักคนเมืองกาญจน์นานๆนะ โดยนายกรัฐมนตรีได้เข้าไปถ่ายรูปและเซลฟี่กับนักศึกษาอย่างเป็นกันเอง พร้อมกล่าวทันทีว่า ดีใจและรักลุงตู่จริงหรือเปล่า ขอให้กำลังใจทุกคน เมื่อเรียนจบไปเป็นครูก็ขอให้เป็นครูรุ่นใหม่ ไม่ใช่สอนวิชาการเพียงอย่างเดียว ทุกคนตั้งใจเรียนและเลือกเรียนคณะที่ตลาดมีความต้องการ ขอให้เป็นเด็กดี <br/><br/>จากนั้นเมื่อนายกฯ เห็นป้ายข้อความที่นักศึกษาเขียนว่า " We love ชิมช้อปใช้" จึงถามว่าได้ใช้หรือเปล่า ซึ่งนักศึกษาตอบว่าใช้ครับ จากนั้นนายกฯได้ชมนิทรรศการสินค้าโอทอปที่เป็นภูมิปัญญาของชาวจังหวัดกาญจนบุรี พร้อมถ่ายภาพหมู่กับครม.<br/><br/>ทั้งนี้นายกรัฐมนตรี ได้ถ่ายภาพหมู่ร่วมกับคณะรัฐมนตรี(ครม.) ในโอกาสการประชุมครม.สัญจร ก่อนเริ่มการประชุม</p>
      <figure>
        <img src="https://www.dailynews.co.th/admin/upload/20191112/news_NNmTUiyPyO104714_533.jpg?v=201911121112?v=7508"/>
      </figure>
      <p>สำหรับการประชุมคณะรัฐมนตรีอย่างเป็นทางการนอกสถานที่ (ครม.สัญจร)ครั้งที่ 1/2562 ที่จังหวัดกาญจนบุรี ทางสำนักเลขาธิการคณะรัฐมนตรี (สลค.) ได้จัดรายการอาหารกลางวันทั้งคาวหวานให้แก่คณะรัฐมนตรี (ครม.) ประกอบด้วย สลัดกุ้งทอด ฉู่ฉี่ปลาคัง น้ำพริกมะสัง ผักหวานผัดไข่ ปลากดเหลืองทอดน้ำปลา ต้มข่าปลาสลิด และห่อหมก ส่วนอาหารว่าง ประกอบด้วย เมล่อน แก้วมังกร สับปะรด ทองม้วนสด ขนมถ้วย ปอเปี๊ยะทอด สาคูไส้หมู และข้าวเหนียวปิ้งไส้เผือก</p>
      <figure>
        <img src="https://www.dailynews.co.th/admin/upload/20191112/news_VfXPyKIpBj105834_533.jpg?v=201911121112?v=1321"/>
      </figure>
      <p>อย่างไรก็ตาม นายถาวร เสนเนียม รมช.คมนาคม ได้แจกช้อนส้อมให้คณะรัฐมนตรี โดยเป็นช้อนส้อมที่กลุ่มโอทอปผลิตและบริษัทการบินไทยนำมาขาย ซึ่งเป็นที่นิยมอย่างมากจนผลิตไม่ทัน.</p>
    </article>
  </body>
</html>