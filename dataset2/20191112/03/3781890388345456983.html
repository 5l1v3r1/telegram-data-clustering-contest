<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741222"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:40:00+00:00"/>
    <meta property="og:title" content="'ชัยวัฒน์-พวก'ยันเป็น'ผู้บริสุทธิ์' บุก'DSI'รับทราบข้อหา"/>
    <meta property="og:description" content="'ชัยวัฒน์'มาแล้วควงทนาย- ลูกน้อง มาดีเอสไอ รับทราบข้อกล่าวหาอุ้มฆ่า'บิลลี่'ยืนยันเป็น”ผู้บริสุทธิ์”ลั่นพร้อมสู้คดีเต็มที่"/>
  </head>
  <body>
    <article>
      <h1>'ชัยวัฒน์-พวก'ยันเป็น'ผู้บริสุทธิ์' บุก'DSI'รับทราบข้อหา</h1>
      <address>
        <time datetime="2019-11-12T03:40:00+00:00">12 Nov 2019, 03:40</time>
      </address>
      <p>
        <b>'ชัยวัฒน์'มาแล้วควงทนาย- ลูกน้อง มาดีเอสไอ รับทราบข้อกล่าวหาอุ้มฆ่า'บิลลี่'ยืนยันเป็น”ผู้บริสุทธิ์”ลั่นพร้อมสู้คดีเต็มที่</b>
      </p>
      <p> <br/>จากกรณี พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) ได้เรียกประชุมหารือชุดพนักงานสอบสวน คดีฆาตกรรมนายพอละจี รักจงเจริญ หรือ บิลลี่ แกนนำกะเหรี่ยงบ้านโป่งลึก-บางกลอย อ.แก่งกระจาน จ.เพชรบุรี ก่อนมีมติมอบหมายให้พนักงานสอบสวน เดินทางไปยังศาลอาญา เพื่อขออนุมัติหมายจับ นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน กับพวกรวม 4 ราย  ต่อมาศาลได้อนุมัติหมายจับ<br/><br/>ความคืบหน้าเมื่อวันที่  12 พ.ย.  ผู้สื่อข่าวรายงานว่า นายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน พร้อมลูกน้อง และทนายความ ได้เดินทางมาที่ กรมสอบสวนคดีพิเศษ (ดีเอสไอ) ถนนแจ้งวัฒนะ เพื่อรับทราบข้อกล่าวหาตามหมายจับ โดย นายชัยวัฒน์ กล่าวสั้นๆว่า ยินดีเดินเข้าสู้กระบวนการยุติธรรม และพร้อมต่อสู้ทุกข้อกล่าวหา พร้อมยืนยันว่า ตนเองเป็น”ผู้บริสุทธิ์” จากนั้นได้เข้าพบพนักงานสอบสวน โดยทางเจ้าหน้าที่ยังไม่อนุญาตให้ผู้สื่อข่าวเข้าไปด้านใน</p>
      <figure>
        <img src="https://www.dailynews.co.th/admin/upload/20191112/news_NKLShmeZEH103735_533.jpg?v=201911121111?v=8206"/>
      </figure>
      <p>“ผมและลูกน้องพร้อมจะสู้ ไม่คิดหนีไปไหน เพราะครอบครัวทุกคนอยู่ที่นี่ ผมเป็นข้าราชการรักเกียรติ รักศักดิ์ศรี จะให้ความร่วมมือกับดีเอสไอ ผมกับลูกน้องทุ่มเทรักษาป่ามาตลอดชีวิต รักสถาบัน แต่ต้องมายืนอยู่ตรงนี้เพราะข่าวที่สื่อสร้างเรื่องราวทำให้ผมได้รับความเสียหาย ทุกคนยังไม่รู้ว่าอะไรจริง อะไรเท็จ ข่าวที่นำเสนอออกไปทำให้ผม ครอบครัว และสถาบัน กลายเป็นผู้ร้ายในโลกโซเซียล ผมในฐานะผู้พิทักษ์ป่าไม้ ไม่ว่าจะข้าราชการชั้นผู้ใหญ่ ใหญ่แค่ไหน ถ้าผมยังยืนอยู่ ผมสอยร่วงทุกคนแน่นอน”นายชัยวัฒน์กล่าว<br/><br/>ขณะที่ นายดำรงค์ พิเดช ส.ส.บัญชีรายชื่อพรรครักษ์ผื่นป่าประเทศไทย อดีตอธิบดีกรมอุทยานสัตว์ป่าและพันธุ์พืช ซึ่งเดินทางมาให้กำลังใจนายชัยวัฒน์ กล่าวว่า ตนทราบข่าวจากสื่อว่านายชัยวัฒน์ จะเดินทางมามอบตัวเวลา 10.00 น. จึงเดินทางมาดีเอสไอเพื่อให้กำลังใจ เพราะเคยเป็นลูกน้องเก่า และทำงานปราบขบวนการปราบปรามลักลอบค้าไม่พะยูง และปัญหาการลักลอบทำลายป่าที่จ.ภูเก็ต ส่วนอีก 3 คนก็เป็นลูกน้องตนเช่นกัน  จึงต้องการมาให้กำลังใจ แต่ไม่ได้นัดหมายกันล่วงหน้า ส่วนคดีก็ว่ากันไป ให้ไปสู่กันในชั้นศาล จะไปพูดชี้นำไม่ได้ ตนไม่ทราบข้อเท็จจริงทั้งหมด  เมื่อถามว่า นายชัยวัฒน์ มีอาการเครียดหรือไม่ นายดำรงค์ กล่าวว่า ใครเจอเรื่องแบบนี้ก็เครียดทั้งนั้น ตนได้พบนายชัยวัฒน์และลูกน้องแล้ว ได้แต่ตบบ่าให้กำลังใจ แต่ไม่ได้พูดอะไรกัน</p>
    </article>
  </body>
</html>