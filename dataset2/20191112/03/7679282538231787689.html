<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-sita-temple-to-be-built-on-the-lines-of-ram-temple-at-phalswadi-in-pauri-says-trivendra-singh-rawat-2844828.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T03:58:18+00:00"/>
    <meta property="og:title" content="पौड़ी के फलस्वाड़ी में राम मंदिर की तर्ज पर बनेगा सीता मंदिर : त्रिवेंद्र रावत"/>
    <meta property="og:description" content="मुख्यमंत्री त्रिवेंद्र सिंह रावत ने कहा है कि, पौड़ी जिले के फलस्वाड़ी में अयोध्या में बनने वाले राम मंदिर की तर्ज पर सीता माता का भव्य मंदिर बनाया जाएगा। उन्होंने सीता मंदिर के लिए शिलाएं, मिट्टी और..."/>
  </head>
  <body>
    <article>
      <h1>पौड़ी के फलस्वाड़ी में राम मंदिर की तर्ज पर बनेगा सीता मंदिर : त्रिवेंद्र रावत</h1>
      <address><time datetime="2019-11-12T03:58:18+00:00">12 Nov 2019, 03:58</time> by <a rel="author">हमारे संवाददाता, पौड़ी।</a></address>
      <p>मुख्यमंत्री त्रिवेंद्र सिंह रावत ने कहा है कि, पौड़ी जिले के फलस्वाड़ी में अयोध्या में बनने वाले राम मंदिर की तर्ज पर सीता माता का भव्य मंदिर बनाया जाएगा। उन्होंने सीता मंदिर के लिए शिलाएं, मिट्टी और रुपए दान करने की अपील की है।</p>
      <p>सोमवार को पौड़ी में शरदोत्सव का उद्घाटन करने पहुंचे मुख्यमंत्री ने कहा कि, फलस्वाड़ी वह स्थान है, जहां सीता माता ने भू समाधि ली थी। इस क्षेत्र को पहले ही पर्यटन सर्किट में शामिल किया जा चुका है। जल्द की मंदिर का निर्माण भी शुरू कर दिया जाएगा। </p>
      <p><b>शिलाएं, मिट्टी दान करने की अपील</b><br/>मुख्यमंत्री ने रामलीला मैदान में लोगों को संबोधित करते हुए मंदिर के लिए शिलाएं, मिट्टी और रुपए दान करने की अपील की। उन्होंने कहा कि, जिस तरह से अयोध्या में राम मंदिर बनाने के लिए ईंटें लाई गईं, उसी तरह से फलस्वाड़ी में सीता मंदिर के लिए हर गांव से एक शिला (डेढ़ फुट चौड़ा और 6 इंच लंबा पत्थर), एक मुट्ठी मिट्टी और 11 रुपए दिए दान किए जाएं। </p>
      <p><b>देवप्रयाग से फलस्वाड़ी की करेंगे पदयात्रा</b><br/>मुख्यमंत्री ने कहा कि, वह जल्दी की वह स्वयं देवप्रयाग से लेकर फलस्वाड़ी तक की पदयात्रा करेंगे। उत्तर प्रदेश के सीएम योगी आदित्यनाथ ने भी इसकी इच्छा जताई है। </p>
      <p><b>चारधाम की तरह फलस्वाड़ी आएंगे श्रद्धालु</b><br/>मुख्यमंत्री ने कहा कि, जिस तरह से देश और दुनिया के हिन्दू बदरीनाथ, केदारनाथ धामों और गंगा में डुबकी लगाने आते हैं, वैसे ही इस पवित्र स्थल तक भी पहुंचेंगे। सीएम ने कहा कि, पूरी दुनिया के हिन्दू इस स्थान पर आना चाहते हैं। फलस्वाड़ी में बनने वाले भव्य मंदिर का ड्राफ्ट तैयार हो गया है। इसके लिए उन्होंने पौड़ी के डीएम के काम की सराहना भी की। </p>
    </article>
  </body>
</html>