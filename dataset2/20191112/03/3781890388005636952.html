<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741213"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T03:15:00+00:00"/>
    <meta property="og:title" content="ลอยกระทงเลือด! อบต.ดวลปืนผช.ผญบ.สนั่นดับ1เจ็บ1"/>
    <meta property="og:description" content="เกิดเหตุอบต.ดวลปืนกับผู้ช่วยผู้ใหญ่บ้าน หลังร่วมดื่มเหล้าฉลองกันในงานลอยกระทง แต่เกิดผิดใจกันในวงเหล้า ชักปืนมาดวล สุดท้ายเจ็บ 1 ดับ 1"/>
  </head>
  <body>
    <article>
      <h1>ลอยกระทงเลือด! อบต.ดวลปืนผช.ผญบ.สนั่นดับ1เจ็บ1</h1>
      <address>
        <time datetime="2019-11-12T03:15:00+00:00">12 Nov 2019, 03:15</time>
      </address>
      <p>
        <b>เกิดเหตุอบต.ดวลปืนกับผู้ช่วยผู้ใหญ่บ้าน หลังร่วมดื่มเหล้าฉลองกันในงานลอยกระทง แต่เกิดผิดใจกันในวงเหล้า ชักปืนมาดวล สุดท้ายเจ็บ 1 ดับ 1</b>
      </p>
      <p>เมื่อเวลา 04.00 น.วันที่ 12 พ.ย. พ.ต.ท.คณากร ดลเกศสิริ  สารวัตร (สอบสวน) สภ.เมือง จ.ตรัง รับแจ้งมีเหตุยิงกันบริเวณอ่างเก็บน้ำ หมู่ที่ 4 ต.น้ำผุด อ.เมืองตรัง จึงรุดไปตรวจสอบ ที่เกิดเหตุพบผู้บาดเจ็บ 2 ราย คือ นายสมหมาย สุวรรณวร ผู้ช่วยผู้ใหญ่บ้าน และ นายเชิดชัย เพ็งลำ อบต.หมู่ 4 ต.น้ำผุด จึงช่วยกันนำตัวส่งโรงพยาบาลศูนย์ตรัง จากการตรวจสอบที่เกิดเหตุพบปลอกกระสุนปืนยังไม่ทราบขนาด ตกอยู่ 3 ปลอก กองเลือดกองใหญ่ และโทรศัพท์มือถือตกอยู่ เจ้าหน้าที่จึงรวบรวมไว้เป็นหลักฐาน</p>
      <figure>
        <img src="https://www.dailynews.co.th/admin/upload/20191112/news_ZpSXiFRARp092440_533.jpg?v=20191112141?v=2633"/>
      </figure>
      <p>สอบสวนเบื้องต้นทราบว่า ก่อนเกิดเหตุทั้ง 2 คนได้ช่วยกันอำนวยความสะดวกและรักษาความปลอดภัยให้กับชาวบ้านในหมู่บ้าน เนื่องจากเป็นคืนวันลอยกระทง กระทั่งเสร็จงาน ชาวบ้านต่างแยกย้ายกันกลับ เหลือแต่ นายเชิดชัย กับ นายสมหมาย และอาสาสมัครประมาณ 10 คน ที่ได้นั่งดื่มสุรากันต่อ ขณะที่ทั้ง 2 คนได้แยกย้ายกันออกจากที่จัดงานไปได้ประมาณ 30 เมตร ก็เกิดเสียงปืนดังขึ้นหลายนัด ชาวบ้านจึงได้วิ่งออกมาดู พบว่าทั้งคู่ต่างนอนจมกองเลือดอยู่บนถนน ก่อนจะช่วยกันนำร่างทั้งสองคนส่งโรงพยาบาลศูนย์ตรัง<br/><br/>อย่างไรก็ตามก่อนหน้าที่ทั้งคู่จะแยกย้ายกันกลับ ได้เกิดปากเสียงกันในวงเหล้า คาดว่าอาจจะเป็นสาเหตุให้มีการดวลปืนกันจนบาดเจ็บดังกล่าว โดยล่าสุดโรงพยาบาลศูนย์ตรัง แจ้งว่า นายสมหมาย ได้เสียชีวิตลงแล้ว หลังจากนำส่งโรงพยาบาล เนื่องจากถูกยิงเข้าจุดสำคัญของร่างกาย ขณะที่ นายเชิดชัย อาการยังไม่ปลอดภัย แพทย์เร่งช่วยชีวิต</p>
    </article>
  </body>
</html>