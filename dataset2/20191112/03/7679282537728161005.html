<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-leander-paes-19-saal-mein-pehli-baar-atp-doubles-rankings-mein-100-se-bahar-2844815.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T03:23:45+00:00"/>
    <meta property="og:title" content="ATP Ranking: लिएंडर पेस 19 साल में पहली बार शीर्ष 100 से बाहर"/>
    <meta property="og:description" content="अनुभवी टेनिस स्टार लिएंडर पेस सोमवार को पिछले 19 साल में पहली बार युगल रैंकिंग में शीर्ष 100 से बाहर हो गए। वह पांच पायदान नीचे 101वें स्थान पर खिसक गए हैं। पेस के 856 अंक हैं और वह भारतीय खिलाड़ियों..."/>
  </head>
  <body>
    <article>
      <h1>ATP Ranking: लिएंडर पेस 19 साल में पहली बार शीर्ष 100 से बाहर</h1>
      <address><time datetime="2019-11-12T03:23:45+00:00">12 Nov 2019, 03:23</time> by <a rel="author">एजेंसी,नई दिल्ली</a></address>
      <p>अनुभवी टेनिस स्टार लिएंडर पेस सोमवार को पिछले 19 साल में पहली बार युगल रैंकिंग में शीर्ष 100 से बाहर हो गए। वह पांच पायदान नीचे 101वें स्थान पर खिसक गए हैं। पेस के 856 अंक हैं और वह भारतीय खिलाड़ियों में रोहन बोपन्ना (38वें), दिविज शरण (46वें) और पूरव राजा (93) के बाद चौथे नंबर पर हैं। राजा आठ पायदान की छलांग लगाकर फिर से शीर्ष 100 में पहुंचे हैं। </p>
      <p>इससे पहले 46 वर्षीय लिएंडर पेस अक्टूबर 2000 में शीर्ष 100 से बाहर थे। तब उनकी रैंकिंग 118 थी। भारत के सर्वश्रेष्ठ टेनिस खिलाड़ियों में से एक पेस ने हमवतन महेश भूपति के साथ मिलकर एक समय पुरुष युगल में दमदार जोड़ी बनाई थी। </p>
      <h3>
        <a href="https://www.livehindustan.com/sports/story-sunder-singh-gurjar-ne-world-para-athletics-championships-mein-jeeta-gold-india-ko-mile-3-olympic-quota-2844795.html">सुंदर ने विश्व खिताब बचाया, भारत को टोक्यो पैरालंपिक के तीन कोटा</a>
      </h3>
      <h3>
        <a href="https://www.livehindustan.com/sports/story-asian-shooting-championship-mein-saurabh-chaudhary-me-jeeta-silver-skeet-team-ko-mila-gold-2844792.html">Shooting : सौरभ ने जीता सिल्वर, स्कीट टीम के हिस्से आया गोल्ड</a>
      </h3>
      <p>लिएंडर पेस अगस्त 2014 में शीर्ष 10 से बाहर हो गए थे और दो साल बाद वह शीर्ष 50 में भी नहीं रहे थे। अब तक 18 ग्रैंडस्लैम खिताब जीत चुके पेस इस साल सितंबर में यूएस ओपन में खेलने के बाद कोर्ट पर नहीं उतरे हैं। उन्होंने पाकिस्तान के खिलाफ डेविस कप मुकाबले के लिये खुद को उपलब्ध रखा है।<br/> <br/>इस बीच एकल में प्रजनेश गुणेश्वरन भारत के चोटी के खिलाड़ी बने हुए हैं। वह भले ही एक पायदान नीचे खिसके हैं और अभी 95वें स्थान पर हैं। उनके बाद सुमित नागल (दो पायदान ऊपर 127), रामकुमार रामनाथन (नौ पायदान ऊपर 190), शशि कुमार मुकुंद (दो पायदान ऊपर 250) और साकेत मयनेनी (एक पायदान नीचे 267) का नंबर आता है।</p>
    </article>
  </body>
</html>