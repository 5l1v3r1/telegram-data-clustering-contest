<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Bulgarka-e-sred-uchenite-napravili-znachimo-otkritie-za-morbili-913098"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T09:32:00+00:00"/>
    <meta property="og:title" content="Българка е сред учените, направили значимо откритие за морбили"/>
    <meta property="og:description" content="Вирусът на морбили е силно заразен. Той може да се разпространи, когато заразен човек кашля, киха ил..."/>
  </head>
  <body>
    <article>
      <h1>Българка е сред учените, направили значимо откритие за морбили</h1>
      <address>
        <time datetime="2019-11-12T09:32:00+00:00">12 Nov 2019, 09:32</time>
      </address>
      <p>Вирусът на морбили е силно заразен. Той може да се разпространи, когато заразен човек кашля, киха или дори издишва. След като попадне в дихателните пътища, вирусът прониква в имунните клетки, които се намират на границата между белите дробове и кръвообращението. Оттам вирусът се репликира и се разпространява в имунните клетки в цялото тяло.</p>
      <p>Морбили или дребната шарка заличава "паметта" на имунната система. Учени твърдят, че заплахата е "много по-голяма, отколкото се е смятало преди".  Освен това морбили вредят на имунната система в дългосрочен план, оставяйки децата податливи на други инфекции дълго след края на заболяването.</p>
      <p>Какво е установено на резултати от две проучвания, направени през 2013 г. в Холандия. </p>
      <p>При първото проучване изследвани били неваксинирани по религиозни съображения деца в Холандия. От резултатите е установено, че дребната шарка заличава "паметта" на имунната система за предишни заболявания, връщайки я в състояние, подобно на новородено бебе.</p>
      <p>Също така вирусът на морбили оставя тялото по-малко подготвено за борба с нови инфекции, разказва The Guardian.</p>
      <p>Според изследването морбили елиминират между 11% и 73% от защитните антитела на децата. </p>
      <p>"Открихме сериозни доказателства, че вирусът на морбили всъщност унищожава имунната система", казва проф. Стивън Елидж, учен и автор от Медицинския департамент на Харвард.</p>
      <p>В световен мащаб вирусът на морбили засяга над 7 милиона души всяка година и причинява над 100 000 смъртни случая. Намаленият процент на ваксинирани хора доведе до почти 300% увеличение на случаите на дребна шарка от 2018 г. насам.</p>
      <p>Като задължително правило в Англия се смята 95% от населението да бъде ваксинирано за предотвратяване на огнища на морбили. Сред децата на възраст от 24 месеца ваксинацията в Англия е спаднала от 91,2 % през 2017-2018 до 90,3% през 2018-2019 г. - който е най-ниският процент от 2010 г. насам.</p>
      <p>При второто проучване от Холандия за първи път се разкрива степента на щетите от заразата. </p>
      <p>Пак през 2013 г. учените наели доброволци от три училища в Холандия. Кръвни проби са били взети от здрави, неваксинирани деца на възраст от 4 до 17 години, а след това са изследвани 77 от децата, които са се заразили с вируса по време на епидемията през 2013 г. в страната. </p>
      <p>Първото проучване, водено от Велислава Петрова от института Wellcome Sanger и университета в Кеймбридж заяви, че морбили рушат две отделни линии на защита на имунната система.</p>
      <p>За да се справи с инфекциите, имунната система разчита на постоянното изпомпване на набор от имунни клетки – всяка от тях с различни рецептори, с общата им колективна способност да разпознават всяка бактерия.</p>
      <p>Въпреки това, след заболяване от морбили, значителна част от клетките на имунната памет са изчезнали от кръвта на децата, което учените определят като "имунна амнезия". Това дори може да означава, че децата, заразени с морбили, повторно ще трябва да бъдат ваксинирани за предишни заболявания, сочат резултатите.</p>
      <p>"С проучванията ние показахме, че вирусът на морбили причинява загуба на защитата срещу други инфекциозни заболявания", обясни Петрова пред Нова тв.</p>
      <p>Все още не е установено колко време ще отнеме на имунната система да се възстанови от вируса. Петрова заяви още, че справянето със скептицизма около ваксините е сложна задача:</p>
      <p>"Не трябва да смятаме, че научните данни са достатъчни, за да убедим хората в нещо. Първо трябва да предоставим достатъчно достоверна информация. А не да създаваме противоположни мнения около темата", смята тя.</p>
    </article>
  </body>
</html>