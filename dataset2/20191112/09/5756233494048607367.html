<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621090/%D8%A7%D8%AF%D8%A7%D9%85%D9%87-%D9%88%D8%A7%D9%83%D9%86%D8%B4%E2%80%8C%D9%87%D8%A7-%D8%A8%D9%87-%D8%B3%D8%AE%D9%86%D8%B1%D8%A7%D9%86%DB%8C-%D8%B1%D9%8A%D9%8A%D8%B3%E2%80%8C%D8%AC%D9%85%D9%87%D9%88%D8%B1-%D8%AF%D8%B1-%D9%8A%D8%B2%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T09:25:00+00:00"/>
    <meta property="og:title" content="ادامه واكنش‌ها به سخنرانی رييس‌جمهور در يزد"/>
    <meta property="og:description" content="سخنراني روز يكشنبه حسن روحاني در ميدان اميرچخماق يزد با محور فساد اقتصادي پس از گذشت بيش از 24 ساعت همچنان با واكنش‌هايي همراه است. از دستگاه قضا تا كنشگران سياسي و حتي دولتي‌ها در مورد اظهارات دو روز گذشته او صحبت كردند."/>
  </head>
  <body>
    <article>
      <h1>ادامه واكنش‌ها به سخنرانی رييس‌جمهور در يزد</h1>
      <address>
        <time datetime="2019-11-12T09:25:00+00:00">12 Nov 2019, 09:25</time>
      </address>
      <p>
        <i>سخنراني روز يكشنبه حسن روحاني در ميدان اميرچخماق يزد با محور فساد اقتصادي پس از گذشت بيش از 24 ساعت همچنان با واكنش‌هايي همراه است. از دستگاه قضا تا كنشگران سياسي و حتي دولتي‌ها در مورد اظهارات دو روز گذشته او صحبت كردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علي ربيعي، سخنگوي دولت كه اين‌ بار برخلاف عادت مألوف، نشست خبري را در ميانه زلزله‌زده برگزار كرد به پرسشي در مورد اظهارات روز يكشنبه رييس‌جمهوري پاسخ داد. او توضيح داد: «دولت از مبارزه با فساد توسط تمامي دستگاه‌ها و قوا حمايت مي‌كند و اين فعاليت‌ها مورد تقدير دولت است اما آنچه موجب نگراني رييس‌جمهوري است، اين است كه مبارزه با فساد هيجاني و يك‌سويه نباشد و اينگونه نشود كه به خاطر وظايف اداري آبروي عده‌اي ريخته شود. بايد مردم آرامش پيدا كنند كه مبارزه با فساد ساختارمند، بلندمدت و همه‌جانبه انجام مي‌شود.»</p>
      <p>سخنگوي دولت همچنين اضافه كرد:«هيچ خط قرمزي هم رييس‌جمهوري براي مبارزه با فساد نداشته‌اند و اگر كسي سراغ دارد كه رييس‌جمهوري در مورد مبارزه با فساد تماسي با جايي داشته، مي‌تواند اعلام كند. آنچه كه مدنظر ما بود اين است كه وظايف اجرايي دستگاه‌ها كه در حوزه تخصصي خود مورد قضاوت قرار مي‌گيرد نبايد به عرصه‌هاي ديگر بيايد.»</p>
      <figure>
        <img src="https://aftabnews.ir/files/fa/news/1398/8/21/358197_639.jpg"/>
      </figure>
      <p>عليرضا معزي، معاون ارتباطات دفتر رييس‌جمهوري نيز در توييتر خود به سخنراني روحاني در يزد واكنش نشان داد و به كساني كه اين گزاره را مطرح كردند كه چرا روحاني در آستانه انتخابات به ياد «فساد» افتاده‌ است، پاسخ داد. معاون ارتباطات و اطلاع‌رساني دفتر رييس‌جمهوري خطاب به منتقدان اظهارات روحاني در يزد در توييتر اين پرسش را مطرح كرد كه به ‌جاي اينكه از ديگران بپرسيم كه چرا يادشان مي‌افتد بايد از خود بپرسيد كه چرا اينقدر بي‌دغدغه و بي‌هراس فراموش مي‌كنيد؟ او نوشت: «ماجراي تخلف ۲ ميليارد دلاري به اهمال پر ابهام مسوولان وقت از پاييز 86 تا خرداد 87 بازمي‌گردد؛ با تعللي بسيار عجيب و شك‌برانگيز، اموال ايران با وجود هشدار و مكاتبات نهادهاي داخلي و منابع خارجي،در دسترس نظام مالي و قضايي امريكا قرار گرفت و به ناحق و غيرقانوني مصادره شد. بيش از 3 سال پيش، روحاني كارگروهي ويژه متشكل از وزرا و مسوولين ذي‌ربط را مامور به بررسي موضوع كرد و ارديبهشت 95 نيز كارگروه ويژه با صدور بيانيه‌اي به ملت ايران گزارش داد.» معزي به اظهارات بهمني نيز اشاره كرد و ادامه داد:«حالا اما آقاي بهمني پس از سال‌ها سكوت به ‌جاي پاسخ به آن بيانيه و فراتر از آن به‌ جاي پاسخ به ملت، اولين چيزي كه در مصاحبه با «تسنيم» گفته‌اند اين است كه «چرا آقايان بعد از 6 سال درباره‌ اين مساله حرف مي‌زنند؟» به‌ جاي اينكه از ديگران بپرسيم كه چرا يادشان مي‌افتد، بايد از خود بپرسيد كه چرا اينقدر بي‌دغدغه و بي‌هراس فراموش مي‌كنيد؟ فراموشي هميشه بهترين راه نيست. شفافيت مبارزه با فراموشي است.»</p>
      <p>
        <b>حاشيه‌سازي ما را گرفتار نمي‌كند</b>
      </p>
      <p>اگرچه سخنگوي دستگاه قضا ساعاتي بعد از اظهارات رييس‌جمهوري در يزد نشست خبري فوري تشكيل داد و به تفصيل به حسن روحاني پاسخ داد اما روز گذشته هم حجت‌الاسلام سيدابراهيم رييسي، رييس دستگاه قضا نيز به اين موضوع تلويحا واكنش نشان داد. سيدابراهيم رييسي در جلسه مسوولان قضايي گفت: «مبارزه با فساد يك اصل و ضرورت است... هر كس امروز به نام مدير به مردم خدمتگزاري مي‌كند بايد بداند توقع مردم از همه دستگاه‌ها، ادارات و سازمان‌ها، سلامت نظام اداري و خدمت بدون شايبه و مبارزه با فساد است.»رييسي با بيان اينكه مساله فساد براي همه رنج‌آور شده است، تاكيد كرد:«دستگاه قضا مصمم است اين روند را دنبال كند و هيچ‌گونه حاشيه‌سازي ما را گرفتار نخواهد‌ كرد، از مبارزه با فساد باز نخواهد ‌داشت و روند كار دستگاه قضايي را كند نخواهد كرد. ما مصمم‌تر از هميشه به صورت قاطعانه با فساد مبارزه مي‌كنيم و مردم را نيز در جريان اقدامات خود قرار خواهيم داد زيرا معتقديم مشاركت و احساس مسووليت مردم در اين زمينه بسيار مهم است.»</p>
      <p>
        <b>انتقاد، گلايه و هجمه</b>
      </p>
      <p>اما درست ساعاتي پس از سخنراني روحاني در يزد، رسانه‌هاي اصولگرا هجمه به رييس‌جمهوري را آغاز كردند. يكي، دو خبرگزاري با نمايندگاني از جريان اصولگرايي در تقبيح سخنراني حسن روحاني گفت‌وگو كردند. به غير از گزارش‌هايي كه فارس بعد از انعكاس سخنراني روحاني عليه او منتشر كرد، عماد افروغ، نماينده مجلس هفتم ازجمله چهره‌هايي است كه فارس براي اظهارنظر در مورد سخنراني روحاني به سراغ آن رفته ‌است. او در مصاحبه با اين خبرگزاري تاكيد كرده «آنها كه ادعا مي‌كنند، قوه قضاييه جناحي عمل مي‌كند، دليل بياورند، نبايد شبهه‌اي ايجاد شود كه قوه قضاييه پرونده‌اي را رسيدگي مي‌كند و توجهي به ديگر پرونده‌ها ندارد.» همچنين تسنيم در نسخه روزنامه الكترونيكي خود از تيتر «راديكاليسم سوخته» براي سخنراني روحاني استفاده كرده ‌است.روزنامه‌هاي منتسب به جناح راست نيز در صفحات اول خود به اظهارات حسن روحاني واكنش نشان دادند. روزنامه كيهان در گزارشي تحليلي با تيتر «بربادرفته‌ها؛ از 18 ميليارد دلار تا عزت پاسپورت ايراني» مدعي شد كه رييس‌جمهوري اطلاعات غلط به مردم مي‌دهد. همچنين روزنامه وطن امروز كه مدتي است انتشار آن را از سر گرفته براي سخنراني روحاني تيتر «كلاه فريدوني» را برگزيد و انتقاد كرد كه روحاني به‌ جاي سفر به آذربايجان به يزد رفته و با حمله به قوه قضاييه پروژه انتخاباتي دولت را كليد زد. اما ديروز فارغ از چهره‌هاي سياسي يا نمايندگان اسبق و فعلي مجلس كه با رسانه‌هاي جريان راست انتقادات خود را در ميان گذاشته‌اند، واكنش رييس ستاد كل نيروهاي مسلح در قامت يك نظامي نيز جلب ‌توجه مي‌كرد. سرلشكر محمد باقري در خلال سخنراني در اولين همايش حكمراني اسلامي تلويحا به اظهارات رييس‌جمهوري اشاره كرد و با بيان اينكه مبارزه با فساد در ايام اخير هر چند به مذاق برخي‌ خوش نيامده اما در پيش گرفته شده است، گفت: «نسل‌هاي جديد بايد با فراز و‌ نشيب‌ها كه با زحمت فراوان حاصل شده است، آشنا شوند.»جليل محبي، رييس ستاد امر به معروف و نهي از منكر نيز در اظهارنظري عجيب خواستار 2 سال حبس براي روحاني شد. او در توييتر خود نوشت: «آقاي رييس‌جمهوري امروز از جرم‌هايي نام برد كه در دولت واقع شده و تاكنون درباره آنها سكوت كرده‌اند و مطابق ماده 660 قانون مجازات اسلامي مصوب سال 1375 آقاي روحاني مرتكب جرم شده و مشمول 2 سال حبس و انفصال است. مطابق قانون آيين‌ دادرسي كيفري دادستاني كشور بايد عليه رييس‌جمهوري اعلام جرم كند.» واكنش محمود صادقي، نماينده اصلاح‌طلب تهران و رييس فراكسيون شفاف‌سازي و سالم‌سازي اقتصاد در مجلس شوراي اسلامي اما يكي از جنجالي‌ترين واكنش‌ها از سوي يك حامي دولت نسبت به سخنراني روحاني در ميدان اميرچخماق يزد بود. او در حساب كاربري‌اش در توييتر نوشت: «آقاي روحاني! فساد فساد است، چه ميليوني چه ميلياردي؛ به‌ جاي فرافكني با غده‌هاي فساد در دستگاه‌هاي زيرمجموعه خودتان مقابله كنيد. بعضي از همكاران شما در هيات دولت دست‌كمي از همتايانشان در دولت سلف ندارند.» صادق زيباكلام، استاد علوم سياسي دانشگاه تهران نيز در واكنشي مشابه در حساب توييتري‌اش نوشت: «آقاي روحاني خيلي خيلي دير به سخن درآمديد. پس از آنكه اعتماد 24ميليون را از دست داديد تازه به سخن درآمده‌ايد. بعد از اولين سخنراني‌تان پس از انتخابات دور دوم گفتم چرا با مردم مثل بچه‌ها صحبت مي‌كنيد؟ چرا واقعيت‌ها را با مردم در ميان نمي‌گذاريد؟ چرا به مطالبات راي‌دهندگان پشت كرديد؟»محمدعلي ابطحي، رييس دفتر رييس‌ دولت اصلاحات نيز ترجيح داد در توييتر به اين موضوع واكنش نشان دهد و از جناحي نشدن برخورد با فساد بنويسد. او با بيان اينكه روحاني در يزد از 3 پرونده بزرگ فساد ياد كرد، نوشت:«جناحي شدن مبارزه با فساد به معناي پايان مبارزه با فساد است. تا وقتي هر دستگاه حاكميتي فقط فساد رقبا را ببيند، نمي‌شود مبارزه با فساد جدي تلقي شود. فاسد را فقط بايد فاسد ديد و با آن مبارزه كرد.» هاشم هاشم‌زاده‌هريسي، عضو مجلس خبرگان رهبري نيز در گفت‌وگو با ايسنا گفت: «من گرايش سياسي آقاي رييسي را نفي نمي‌كنم اما مي‌گويم كه ايشان چنين چيزي را در كارش دخالت نمي‌دهد ولي مي‌تواند توصيه‌اي براي ديگران باشد تا حواس‌شان را جمع كنند و سياسي‌كاري نداشته باشند.»</p>
    </article>
  </body>
</html>