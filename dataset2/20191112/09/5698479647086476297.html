<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/ghani-says-afghanistan-to-swap-taliban-militants-for-american-australian-captives"/>
    <meta property="og:site_name" content="euronews"/>
    <meta property="article:published_time" content="2019-11-12T09:54:29+00:00"/>
    <meta property="og:title" content="افغانستان سه زندانی ارشد طالبان را با دو استاد خارجی دانشگاه کابل مبادله می‌کند"/>
    <meta property="og:description" content="اشرف غنی احمدزی، رئیس جمهور افغانستان روز سه‌شنبه اعلام کرد که دو تن از فرماندهان ارشد طالبان و یک رهبر گروه شبه‌نظامی حقانی را که در زندان به سر می‌برند با یک استاد آمریکایی و یک استاد استرالیایی که در سال ۲۰۱۶ ربوده شده‌اند مبادله خواهد کرد."/>
  </head>
  <body>
    <article>
      <h1>افغانستان سه زندانی ارشد طالبان را با دو استاد خارجی دانشگاه کابل مبادله می‌کند</h1>
      <address><time datetime="2019-11-12T09:54:29+00:00">12 Nov 2019, 09:54</time> by <a rel="author">یورونیوز فارسی </a></address>
      <p>اشرف غنی احمدزی، رئیس جمهور افغانستان روز سه‌شنبه ۱۲ نوامبر گفت دولت این کشور دو تن از فرماندهان ارشد طالبان و یک رهبر گروه شبه‌نظامی حقانی را که در زندان به سر می‌برند، با یک استاد آمریکایی و یک استاد استرالیایی که در سال ۲۰۱۶ ربوده شده‌اند مبادله خواهد کرد.</p>
      <p>آقای غنی در نطقی تلویزیونی اعلام کرد: «به منظور تسهیل مذاکرات دوجانبه با طالبان، دولت تصمیم گرفته است زندانیان طالبان را در قبال دو استاد دانشگاه معاوضه کند.»</p>
      <p>به گفتۀ آقای غنی این سه زندانیِ وابسته به طالبان و شبکۀ حقانی عبارتند از حاجی مالیخان، عبدالرشید و انس حقانی، برادر رهبر گروه حقانی.</p>
      <figure>
        <img src="https://static.euronews.com/articles/stories/04/29/48/34/404x227_cmsv2_38b265a1-62ff-554a-ad37-0ba1c4c738b7-4294834.jpg"/>
        <figcaption>انس حقانی، برادر رهبر شبکه حقانی</figcaption>
      </figure>
      <p>اقدام دولت افغانستان در حالی انجام می‌گیرد که تلاش‌ها برای از سر گیری گفتگوها میان آمریکا و طالبان قوت گرفته است.</p>
      <p>شبکه حقانی در سال‌های اخیر حملات گسترده نظامی را علیه غیرنظامیان سازماندهی کرده است. این باور وجود دارد که این گروه بخشی از طالبان افغانستان است و پایگاهش در پاکستان قرار دارد.</p>
      <figure>
        <img src="https://static.euronews.com/articles/stories/04/29/48/34/404x203_cmsv2_269e2692-f65f-5013-89ba-1e69cfe6dcb5-4294834.jpg"/>
        <figcaption>کوین کینگ و همکار استرالیایی‌ او تیموتی ویکس</figcaption>
      </figure>
      <p>طالبان دو گروگان خود به نام‌های کوین کینگ، استاد دانشگاه آمریکایی کابل و همکار استرالیایی‌ او تیموتی ویکس را در ماه اوت سال ۲۰۱۶ از نزدیکی دانشگاه آمریکایی کابل ربوده است.</p>
      <p>این گروه دو سال پیش <a href="https://farsi.euronews.com/2017/06/22/afghanistan-taliban-hostages-new-video">ویدئویی</a> را از این گروگان‌ها منتشر کرد. این دو استاد خارجی در ویدئوی منتشر شده از دولت متبوع خود خواستند که با گروگانگیرها در مورد تبادل اسیران وارد گفتگو شوند تا راه برای آزادی آنها باز شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/08/08/american-and-australian-abducted-in-kabul-reports">دو استاد دانشگاه در کابل ربوده شدند</a>
        </li>
        <li>
          <a href="https://farsi.euronews.com/2017/06/22/afghanistan-taliban-hostages-new-video">طالبان ویدئوی تازه‌ای از دو گروگان غربی در افغانستان منتشر کرد</a>
        </li>
        <li>
          <a href="https://farsi.euronews.com/2019/10/07/indian-kidnapped-engineers-released-in-taliban-prisoner-swap">طالبان ۳ مهندس هندی را با ۱۱ زندانی خود مبادله کرد</a>
        </li>
      </ul>
    </article>
  </body>
</html>