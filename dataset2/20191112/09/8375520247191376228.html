<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-zaareshtuvali-kiberzlochincya-yakiy-perehovuvavsya-vid-fbr-foto-639360.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T09:57:28+00:00"/>
    <meta property="og:title" content="У Києві заарештували кіберзлочинця, який переховувався від ФБР (фото)"/>
    <meta property="og:description" content="Іноземця підозрюють у викраденні $6 млн з рахунків американських фінансових установ"/>
  </head>
  <body>
    <article>
      <h1>У Києві заарештували кіберзлочинця, який переховувався від ФБР (фото)</h1>
      <address>
        <time datetime="2019-11-12T09:57:28+00:00">12 Nov 2019, 09:57</time>
      </address>
      <h4>Іноземця підозрюють у викраденні $6 млн з рахунків американських фінансових установ</h4>
      <p>Ухвалою слідчого судді Шевченківського районного суду Києва від 11 листопада застосовано екстрадиційний арешт строком на 2 місяці відносно громадянина Литовської Республіки, який перебував у міжнародному розшуку та був затриманий у Києві.</p>
      <p>Розслідування злочинної діяльності 32-річного іноземця почалося ще у 2010 році співробітниками Федерального бюро розслідування та Служби розслідування фінансових злочинів США. Про це <a href="https://www.facebook.com/kyiv.gp.gov.ua/?ref=br_rs">повідомляє</a> пресслужба прокуратури Києва.</p>
      <p>Чоловік був оголошений у розшук для притягнення до кримінальної відповідальності за вчинення низки кримінальних правопорушень у сфері незаконного доступу до банківських рахунків. Серед іншого його підозрюють у викраденні 6 мільйонів доларів США з рахунків американських фінансових установ, заволодінні персональними даними та легалізації доходів, одержаних злочинним шляхом.</p>
      <p>Затримання іноземця відбулося в одному зі столичних готелів, де він тимчасово проживав.</p>
      <p>Усвідомлюючи неможливість уникнення екстрадиції до Сполучених Штатів Америки, іноземець дав згоду на спрощений порядок його видачі.</p>
      <p>На даний час прокуратурою Києва розпочато відносно нього екстрадиційну перевірку.</p>
      <related>
        <a href="https://glavcom.ua/kyiv/news/troje-inozemciv-vlashtuvali-biyku-bilya-bessarabskogo-rinku-foto-video-639308.html"/>
        <a href="https://glavcom.ua/kyiv/news/troje-inozemciv-obikrali-magazin-na-maydani-nezalezhnosti-638655.html"/>
        <a href="https://glavcom.ua/kyiv/news/stolichni-policeyski-zatrimali-inozemcya-z-pistoletom-i-narkotikami-foto-638636.html"/>
      </related>
    </article>
  </body>
</html>