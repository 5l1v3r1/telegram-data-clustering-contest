<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/12/shou-izpylniteli-na-ulichna-scena-biaha-narygani-s-noj-v-riiad.429311"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T09:51:00+00:00"/>
    <meta property="og:title" content="Шоу изпълнители на улична сцена бяха наръгани с нож в Рияд"/>
    <meta property="og:description" content="Нападателят е 33-годишен йеменец, мотивите му са неизвестни | Dnes.bg"/>
  </head>
  <body>
    <article>
      <h1>Шоу изпълнители на улична сцена бяха наръгани с нож в Рияд</h1>
      <h2>Нападателят е 33-годишен йеменец, мотивите му са неизвестни</h2>
      <address><time datetime="2019-11-12T09:51:00+00:00">12 Nov 2019, 09:51</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Непознат мъж нападна и намушка с нож трима изпълнители по време на масово увеселение в саудитската столица в рамките на провеждащия се там фестивал "Сезонът на Рияд", предаде Ройтерс, цитирайки местната телевизия. Тримата са настанени в болница и са в стабилно състояние.</p>
      <p>Инцидентът е станал в централния парк "Крал Абдула", който е една от площадките за шоу представленията по време на двумесечния фестивал, провеждан като част от усилията на саудитското ръководство за "отваряне" на саудитското общество и за диверсифициране на икономиката на страната, зависеща главно от добива на петрол.</p>
      <p>Престолонаследникът принц Мохамед бин Салман полага усилия за облекчаване на социалните ограничения и стимулира участието в забавления, забранени досега в консервативното арабско кралство. Той обаче си навлича и критиките на религиозните кръгове.</p>
      <p>Според държавната агенция СПА, цитирана от БТА, нападателят е 33-годишен йеменец, живеещ в Саудитска Арабия. Мотивите за атаката му още не са изяснени.</p>
      <p>Пострадалите са двама мъже и жена, но според агенцията раните им са леки и след получаване на медицинска помощ са стабилизирани.</p>
      <p>Видеокадри, излъчени по държавната телевизия "Ал Екбария", показаха мъж да изтичва на сцената в парка към група изпълнители в сценични костюми, след което пада на земята, докато се опитват да го хванат.</p>
      <p>Според сайта на фестивала атракциите в парка включват живи шоу програми, музика, светлинни инсталации, стенно катерене и др.<br/> </p>
    </article>
  </body>
</html>