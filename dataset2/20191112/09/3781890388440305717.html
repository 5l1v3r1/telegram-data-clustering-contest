<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741297"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T09:22:00+00:00"/>
    <meta property="og:title" content="ราชบัณฑิตชงปฏิรูปอุดมฯเน้นธรรมาภิบาล"/>
    <meta property="og:description" content="สำนักธรรมศาสตร์และการเมือง ราชบัณฑิต ตั้งคณะทำงานหาข้อสรุปปฏิรูปอุดมศึกษา เสนอรัฐ เล็งหยิบปัญหาธรรมาภิบาล เน้นปรับโครงสร้างสภาฯในมหา’ลัย"/>
  </head>
  <body>
    <article>
      <h1>ราชบัณฑิตชงปฏิรูปอุดมฯเน้นธรรมาภิบาล</h1>
      <address>
        <time datetime="2019-11-12T09:22:00+00:00">12 Nov 2019, 09:22</time>
      </address>
      <p>
        <b>สำนักธรรมศาสตร์และการเมือง ราชบัณฑิต ตั้งคณะทำงานหาข้อสรุปปฏิรูปอุดมศึกษา เสนอรัฐ เล็งหยิบปัญหาธรรมาภิบาล เน้นปรับโครงสร้างสภาฯในมหา’ลัย</b>
      </p>
      <p>วันนี้ (12พ.ย.)ศ.ดร.สมหวัง พิธิยานุวัฒน์  ราชบัณฑิต  เปิดเผยว่า เมื่อเร็ว ๆนี้ ทางสำนักธรรมศาสตร์และการเมือง สำนักงานราชบัณฑิตยสภาได้มีมติตั้งคณะทำงานขึ้นมา 1 ชุด เพื่อจะทำข้อเสนอเรื่องการปฏิรูปอุดมศึกษา โดยมีศ. เกริกเกียรติ พิพัฒน์เสรีธรรม ราชบัณฑิต และอดีตอธิการบดีมหาวิทยาลัยธรรมศาสตร์ (มธ.)  เป็นประธาน ซึ่งตนเป็นคณะทำงานชุดนี้ด้วย และจากการประชุมคณะทำงานฯ เห็นตรงกันว่าจะทำข้อเสนอการปฏิรูปอุดมศึกษาในประเด็นที่เกี่ยวกับธรรมาภิบาลในมหาวิทยาลัยเป็นหลัก เนื่องจากเป็นปัญหาใหญ่และต้องเร่งแก้ไข เพราะการที่มหาวิทยาลัยไม่มีธรรมาภิบาลจะส่งผลให้เกิดปัญหาต่าง ๆ<br/>ศ.ดร.สมหวัง กล่าวต่อไปว่า  สำหรับประเด็นสำคัญของการแก้ปัญหาธรรมาภิบาลอยู่ที่โครงสร้างของสภามหาวิทยาลัยที่กรรมการสภามหาวิทยาลัยของมหาวิทยาลัยส่วนใหญ่จะเป็นคนในมหาวิทยาลัย หรือสัดส่วนคนในและคนนอกพอๆกัน ทำให้อาจจะเกิดการเมืองในมหาวิทยาลัยได้ง่าย หรือที่เกิดปัญหาสภามหาวิทยาลัยเกาหลัง ทั้งที่โดยหลักการแล้ว กรรมการสภามหาวิทยาลัยส่วนใหญ่ควรที่จะมาจากคนนอก เพราะไม่ได้มีส่วนได้ส่วนเสียในการบริหารมหาวิทยาลัย  อย่างไรก็ตามคณะทำงานชุดนี้น่าจะสรุปข้อเสนอการปฏิรูปอุดมศึกษาได้ภายในเดือนพฤศจิกายนนี้ เพื่อเสนอรัฐบาลและหน่วยงานที่เกี่ยวข้องได้<br/><br/>“ คณะทำงานที่ตั้งขึ้นมาทำข้อเสนอปฏิรูปอุดมศึกษาของราชบัญฑิตส่วนใหญ่ก็เป็นคนที่ทางคณะรักษาความสงบแห่งชาติ (คสช.)เคยตั้งให้ไปช่วยแก้ปัญหาธรรมาภิบาลในมหาวิทยาลัย หรือกลุ่มที่โดน ม.44 ทำให้รู้ปัญหาธรรมาภิบาลในมหาวิทยาลัยมาพอสมควร ดังนั้นข้อเสนอก็น่าจะเป๊ะอยู่  ขณะเดียวกันทราบว่ามีคนมหาวิทยาลัยอยู่หลายกลุ่มที่กำลังสรุปปัญหาและเสนอแนวทางในการแก้ปัญหาธรรมาภิบาลในมหาวิทยาลัย ผมเห็นว่าเป็นเรื่องที่ดีมากจะได้เห็นปัญหาในหลายมุมมอง  ส่วนดร.สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรม (อว.) ก็สนใจและตั้งคณะทำงานขึ้นมาดูเรื่องนี้เป็นการเฉพาะก็เป็นเรื่องที่ดี และถ้านำข้อมูลทั้งหมดมารวมกันก็น่าจะช่วยให้แก้ปัญหาธรรมาภิบาลได้ตรงจุดด้วย”ศ.ดร.สมหวัง กล่าว </p>
    </article>
  </body>
</html>