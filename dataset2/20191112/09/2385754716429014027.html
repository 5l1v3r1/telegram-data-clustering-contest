<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596916/symfonia-gia-antallagi-kratoumenon-metaksy-kampoul-kai-talimpan"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T09:45:00+00:00"/>
    <meta property="og:title" content="Συμφωνία για ανταλλαγή κρατουμένων μεταξύ Καμπούλ και Ταλιμπάν"/>
    <meta property="og:description" content="Το Αφγανιστάν θα αφήσει ελεύθερους δύο ανώτερους διοικητές των Ταλιμπάν και τον αδελφό του επικεφαλής της οργάνωσης Χακάνι με αντάλλαγμα έναν Αμερικανό και..."/>
  </head>
  <body>
    <article>
      <h1>Συμφωνία για ανταλλαγή κρατουμένων μεταξύ Καμπούλ και Ταλιμπάν</h1>
      <address><time datetime="2019-11-12T09:45:00+00:00">12 Nov 2019, 09:45</time> by <a rel="author">SigmaLive</a></address>
      <p><b>Το Αφγανιστάν θα αφήσει ελεύθερους δύο ανώτερους διοικητές των Ταλιμπάν και τον αδελφό του επικεφαλής της οργάνωσης Χακάνι με αντάλλαγμα έναν Αμερικανό και έναν Αυστραλό καθηγητή που είχαν απαχθεί το 2016, ανακοίνωσε σήμερα το γραφείο του Αφγανού προέδρου Άσραφ Γάνι.<br/></b> <br/>Η κυβέρνηση αποφάσισε να αφήσει ελεύθερο τον Ανάς Χακάνι –τον μικρό αδελφό του Σιραζουντίν Χακάνι επικεφαλής του ομώνυμου δικτύου και δεύτερο στην ιεραρχία των Ταλιμπάν-- και δύο διοικητές των Ταλιμπάν στο πλαίσιο ανταλλαγής κρατουμένων, η οποία ενδέχεται να ανοίξει τον δρόμο για ειρηνευτικές συνομιλίες μεταξύ της Καμπούλ και των Ταλιμπάν.<br/> <br/>«Αποφασίσαμε να απελευθερώσουμε τρία μέλη των Ταλιμπάν που είχαν συλληφθεί εκτός χώρας και βρίσκονται εδώ και κάποιο καιρό στη φυλακή Μπάγραμ», δήλωσε ο ίδιος ο Γάνι στη διάρκεια τηλεοπτικού διαγγέλματος, στο οποίο εξήγησε ότι η απόφαση αυτή που έλαβε ήταν «πολύ δύσκολη».<br/> <br/>«Προκειμένου να ανοίξει ο δρόμος για άμεσες συνομιλίες με τους Ταλιμπάν, η κυβέρνηση αποφάσισε να απελευθερώσει κρατούμενους Ταλιμπάν με αντάλλαγμα δύο καθηγητές πανεπιστήμιου», εξήγησε ο Γάνι.<br/> <br/>Ο Αφγανός πρόεδρος διευκρίνισε ωστόσο ότι οι τρεις Ταλιμπάν θα αφεθούν ελεύθεροι μόνο αν η τζιχαντιστική οργάνωση απελευθερώσει τους δύο αλλοδαπούς καθηγητές που κρατά ομήρους.<br/> <br/>Οι Ταλιμπάν είχαν απαγάγει τους δύο καθηγητές – τον Αμερικάνο Κέβιν Κινγκ και τον Αυστραλό Τίμοθι Γουικς-- τον Αύγουστο του 2016 από το Αμερικανικό Πανεπιστήμιο του Αφγανιστάν στην Καμπούλ.<br/> <br/>«Οι κοινές μας προσπάθειες για τον εντοπισμό των δύο καθηγητών δεν απέφεραν καρπούς και, σύμφωνα με πληροφορίες, η υγεία και η ασφάλειά τους έχουν επιδεινωθεί από τότε που απήχθησαν από τους τρομοκράτες», εξήγησε ο Γάνι.<br/> <br/>Η ανταλλαγή κρατούμενων πραγματοποιείται μια περίοδο που καταβάλλονται προσπάθειες να ξεκινήσουν εκ νέου οι ειρηνευτικές συνομιλίες μεταξύ ΗΠΑ και Ταλιμπάν.<br/> <br/>Το δίκτυο Χακάνι έχει εξαπολύσει τα τελευταία χρόνια μεγάλες επιθέσεις εναντίον αμάχων. Πιστεύεται ότι η έδρα του είναι στο Πακιστάν και αποτελεί μέρος των Ταλιμπάν στο Αφγανιστάν.<br/> <br/>Πηγή: ΑΠΕ-ΜΠΕ</p>
    </article>
  </body>
</html>