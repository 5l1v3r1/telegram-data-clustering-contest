<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/wegpolitie-gaat-maand-staken-nadat-collega-straf-kreeg-voor-waarschuwingschot/"/>
    <meta property="og:site_name" content="SCEPTR"/>
    <meta property="article:published_time" content="2019-11-12T09:33:15+00:00"/>
    <meta property="og:title" content="Wegpolitie gaat staken na straf voor waarschuwingsschot"/>
    <meta property="og:description" content="De wegpolitie gaat staken na een vreemde beslissing tegen een van de collega's rond een waarschuwingsschot. Hij kreeg immers een blaam."/>
  </head>
  <body>
    <article>
      <h1>Wegpolitie gaat staken na straf voor waarschuwingsschot</h1>
      <address><time datetime="2019-11-12T09:33:15+00:00">12 Nov 2019, 09:33</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Bij de wegpolitie zijn de agenten boos. Ze voelen zich in de steek gelaten door de top nadat een collega van hen werd gestraft wegens het – gewettigd – afvuren van een waarschuwingsschot in een penibele situatie. Hij en een collega werden immers door een groep van tien aangevallen. <i>“Bravo. Gestraft terwijl hij felicitaties verdiende”</i>, zegt politievakbond VSOA in <a href="https://www.hln.be/de-krant/hele-maand-stakingsacties-bij-wegpolitie-gestraft-in-plaats-van-felicitaties-voor-waarschuwingsschot~aab24e5c/">Het Laatste Nieuws.</a></b>
      </p>
      <p>De aanleiding van het de hele heisa vond plaats op een snelwegparking in Lamain, bij Doornik in juni. Een patrouille van de wegpolitie werd opgeroepen om een ladingsdiefstal na te gaan. Ter plaatse hoorden de agenten van de gedupeerde trucker dat de dieven nog in de buurt waren. Ze waren te voet gevlucht en hadden op parking twee gestolen wagens achtergelaten.</p>
      <p>Een beetje later konden de agenten de bende inhalen, maar de dieven waren niet van plan om gevat te worden. De agenten kregen te horen dat ze moesten opkrassen, want ze wilden hun gestolen wagens terug. Eén van de twee inspecteurs loste daarom een waarschuwingsschot in de lucht, <i>“omdat ze maar dichter en dichter bleven komen”</i>, klonk het. En later nog: <i>“Ik loste een waarschuwingsschot om enkele seconden te winnen en ons de kans te geven naar ons voertuig te vluchten en in veilige omstandigheden te kunnen wachten op versterking.</i></p>
      <h3>Moest agent wegpolitie zijn waarschuwingsschot afvuren “in de grond? Ze stonden op asfalt! Wat als die kogel was afgeketst?”</h3>
      <p>Het was <a href="https://sceptr.net/tag/Andre-Desenfants">André Desenfants</a>, de directeur-generaal van de Algemene Directie van de bestuurlijke politie (DGA), die hierna een tuchtprocedure opstartte tegen de agent. Volgens het intern onderzoek dat volgde was het schot echter gewettigd. Maar de schutter kreeg alsnog een blaam in zijn dossier omdat hij in de lucht schoot in plaats van in de grond. Volgens een anonieme expert in het dossier zou dat beter geweest zijn. <a href="https://sceptr.net/tag/Vincent-Gilles">Vincent Gilles</a> van de politievakbond VSOA betwijfelt dat echter. <i>“In de grond? Ze stonden op asfalt! Wat als die kogel was afgeketst?” </i>De blaam blijft zeker twee jaar in het dossier staan en kan dan pas verwijderd worden op aanvraag.</p>
      <p>Desenfants is dus kop van jut en volgens de vakbonden de grote reden voor de acties. Vandaag kreeg minister van Binnenlandse zaken <a href="https://sceptr.net/tag/Pieter-De-Crem">Pieter De Crem</a> (CD&amp;V) de stakingsaankondiging toegestuurd. Nu zullen de 1.100 leden van de wegpolitie tussen 29 november en 2 januari stakingsacties houden. Een flinke maand dus. Wat er precies zal georganiseerd worden wil de VSOA nog niet kwijt. <i>“De acties kunnen meerdere vormen aannemen.”</i></p>
      <p>Afgelopen zomer organiseerde de wegpolitie evenzeer acties nadat duidelijk werd dat er zo’n 40 procent personeelstekort is bij de dienst. <i>“Zo gaat het echt niet meer”</i>, <a href="https://t.co/ft5ZeKkeiM?amp=1">klonk het.</a></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/kerk-van-kerkhove-avelgem-wordt-gesloopt/"/>
        <a href="https://sceptr.net/2019/11/compromis-over-abortus-tot-18-weken-en-schrapping-bedenktijd/"/>
        <a href="https://sceptr.net/2019/11/gaan-jullie-afslachten-gevangen-is-vrouwen-nog-even-radicaal/"/>
      </related>
    </article>
  </body>
</html>