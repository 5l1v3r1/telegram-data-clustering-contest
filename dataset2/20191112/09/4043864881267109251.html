<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231708/"/>
    <meta property="og:site_name" content="Українська правда"/>
    <meta property="article:published_time" content="2019-11-12T09:46:33+00:00"/>
    <meta property="og:title" content="Окупанти кинули шістьох кримчан за ґрати загалом на 76 років"/>
    <meta property="og:description" content="Південний окружний військовий суд в Ростові-на-Дону 12 листопада “засудив” до ув’язнення в колонії шістьох фігурантів ялтинської “справи Хізб ут-Тахрір”."/>
  </head>
  <body>
    <article>
      <h1>Окупанти кинули шістьох кримчан за ґрати загалом на 76 років</h1>
      <address>
        <time datetime="2019-11-12T09:46:33+00:00">12 Nov 2019, 09:46</time>
      </address>
      <p>Південний окружний військовий суд в Ростові-на-Дону 12 листопада "засудив" до ув'язнення в колонії шістьох фігурантів ялтинської "справи Хізб ут-Тахрір".</p>
      <p><b>Джерело:</b> <a href="https://ru.krymr.com/a/news-shesteryh-krymchan-prigovorili-v-rossii/30265771.html?fbclid=IwAR2ftmxtiPverXj4MlFngnE-Jq_Nmc_TGB15uRgf0B1GDzoabDWIIPlDUlA">Крим.Реалії</a></p>
      <p><b>Деталі:</b> Згідно з рішенням суду, Муслім Алієв засуджений до 19 років ув'язнення, Інвер Бекіров отримав 18 років, Емір-Усейн Куку - 12 років, Вадим Сірук - 12 років, Арсен Джеппаров - 7 років і Рефат Алімов - 8 років.</p>
      <p>Утримувати політв'язнів будуть в колонії суворого режиму.</p>
      <p>Підтримати засуджених кримчан на засідання приїхали більше сотні людей, також в суді присутній представник міжнародної неурядової організації Amnesty International та генконсул України в Ростові-на-Дону Тарас Малишевський.</p>
      <p>Російський прокурор просив загалом 98,8 років позбавлення волі для шістьох фігурантів ялтинської "справи Хізб ут-Тахрір": Мусліму Алієву - 20 років позбавлення волі, Інверу Бекірову - 20,6 років, Еміру-Усейну Куку - 15 років, Вадиму Сіруку - 15 років, Арсену Джеппарову - 13,6 років, Рефату Алімову - 14,6 років в'язниці.</p>
      <p><b>Що було раніше:</b> В Південному окружному військовому суді Ростова-на-Дону 8 листопада кримчани виступили з останнім словом.</p>
      <p>Координатор громадської організації "КримSОS", заступниця постійного представника президента в Автономній Республіці Крим <a href="https://www.facebook.com/tamila.tasheva/posts/10156841050766868">Таміла Ташева </a>на свої сторінці в Facebook написала, що Муслім Алієв в останньому слові чітко означив причини таких дій з боку окупаційної і російської влади – "страх перед об'єднаною силою, яка десятиліттями чи навіть століттями протистоїть силовій машині імперської Росії, радянської влади, а зараз влади кремлівської".</p>
      <p>Вона висловила впевненість, що кримські політв’язні будуть звільнені раніше – "бо всі диктатори та імперії зла зрештою рушаться, а цей злочинний режим собі давно виніс смертельний вирок".</p>
      <p>
        <b>Нагадаємо:</b>
      </p>
      <ul>
        <li>Обвинувачені у цій справі були затримані в лютому-квітні 2016 року в Ялті. Їх звинувачують в причетності до забороненої в Росії ісламської політичної організації "Хізб ут-Тахрір".</li>
        <li>Діяльність Хізб ут-Тахрір не заборонена в Україні. При цьому міжнародне право забороняє вводити на окупованій території законодавство держави, що окуповує.</li>
        <li>Міністерство закордонних справ України вимагає від Росії звільнити фігурантів ялтинської "справи Хізб ут-Тахрір".</li>
      </ul>
      <related>
        <a href="https://www.pravda.com.ua/news/2019/11/12/7231703/"/>
        <a href="https://www.pravda.com.ua/news/2019/11/12/7231674/"/>
        <a href="https://www.pravda.com.ua/news/2019/11/9/7231441/"/>
      </related>
    </article>
  </body>
</html>