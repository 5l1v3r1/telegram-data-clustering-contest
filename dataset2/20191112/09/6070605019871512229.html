<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Polonia-enfada-Netflix-documental-concentracio_0_2342765786.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T09:03:43+00:00"/>
    <meta property="og:title" content="Polònia s'enfada amb Netflix per un documental sobre els camps de concentració"/>
    <meta property="og:description" content="El primer ministre envia una carta a la companyia queixant-se de la sèrie 'The devil next door'"/>
  </head>
  <body>
    <article>
      <h1>Polònia s'enfada amb Netflix per un documental sobre els camps de concentració</h1>
      <h2>El primer ministre envia una carta a la companyia queixant-se de la sèrie 'The devil next door'</h2>
      <address>
        <time datetime="2019-11-12T09:03:43+00:00">12 Nov 2019, 09:03</time>
      </address>
      <p>El primer ministre polonès, Mateusz Morawiecki, ha enviat una carta a Netflix en què expressa amb contundència la indignació per la sèrie 'The devil next door'. Morawiecki, que pertany al partit d'extrema dreta Llei i Justícia (PIS), acusa els responsables del documental de suggerir que Polònia era responsable dels camps de concentració nazis.</p>
      <figure>
        <iframe src="https://www.youtube.com/embed/J8h16g1cVak" width="651" height="366" data-service="Youtube" scrolling="no"/>
      </figure>
      <p>Des que Llei i Justícia governa a Polònia hi ha hagut uns quants intents de modificar el relat històric. L'any passat es va aprovar una llei en què es penalitzava amb fins a tres anys de presó afirmar que la nació polonesa va ser còmplice de l'Holocaust. L'expressió <i>camps de concentració polonesos</i> es va convertir en il·legal. El govern polonès dedica molts esforços a transmetre que els polonesos van ser només víctimes, i no còmplices, dels nazis.</p>
      <h4>Qui era Ivan el Terrible</h4>
      <p>'The devil next door' explica el cas de John Demjanjuk, un pensionista de Cleveland que als anys 80 va ser arrestat i jutjat perquè se'l va acusar de ser Ivan el Terrible, el nom amb què es coneixia un dels guardes més terribles del camp de concentració de Treblinka. Moraviecki critica que el documental no deixa clar que Polònia era controlada pels nazis i demana a Netflix que modifiqui els mapes que apareixen a la sèrie i informi l'audiència del seu "terrible error". "No només és incorrecte el mapa, sinó que també dona a entendre que Polònia era responsable d'aquests camps i dels crims que s'hi van cometre", diu el primer ministre. Morawiecki acusa els responsables del documental de "manipular la història i blanquejar els veritables responsables dels crims".</p>
      <p>Demjanjuk, que va morir el 2012 als 91 anys, va ser jutjat a Israel. En un primer moment se'l va declarar culpable de crims contra la humanitat i se'l va sentenciar a mort. Al final es va anul·lar la condemna perquè no hi havia prou proves que fos veritablement Ivan el Terrible. Alemanya sí que el va considerar culpable de la mort de més de 28.000 persones. Quan va morir, Demjanjuk estava en ple procés d'apel·lació.</p>
      <h3>No només hi ha herois</h3>
      <p>A la seva carta, Morawiecki destaca que durant l'Holocaust van morir sis milions de polonesos, i que els polonesos són els que més van fer a Europa a l'hora de salvar la vida dels jueus. Però no esmenta els pogroms contra jueus en unes quantes poblacions poloneses. El 2002, Jan T. Gross, professor d'origen polonès de la Universitat de Princeton (EUA), va publicar 'Vecinos' (Crítica), en què detallava la matança el 10 de juliol del 1941 dels jueus de la població polonesa de Jedwabne. Els autors dels assassinats no van ser els nazis, sinó els mateixos veïns. El llibre va causar un gran impacte en la societat polonesa. I el 2016, la Fiscalia polonesa estudiava demandar Gross per un article publicat a <i>Die Welt</i> i titulat <i>La vergonya d'Europa de l'Est</i>, en què deia: "Malgrat que els polonesos estan orgullosos, amb raó, de la seva resistència davant els nazis, van matar més jueus que els alemanys durant la guerra". El govern polonès va qualificar la frase de "calúmnia i una bufetada a milions de polonesos que van perdre la vida durant la guerra".</p>
    </article>
  </body>
</html>