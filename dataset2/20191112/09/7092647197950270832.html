<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39678/%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D8%AE%D8%B4-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%AA%D8%AC%D8%AF%DB%8C%D8%AF%D9%BE%D8%B0%DB%8C%D8%B1-%D8%A8%D9%87-%D8%AE%D9%88%D8%A8%DB%8C-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-12T09:11:00+00:00"/>
    <meta property="og:title" content="سرمایه‌گذاری در بخش نیروگاه‌های تجدیدپذیر به خوبی ادامه دارد"/>
    <meta property="og:description" content="وزیر نیرو با اشاره به اینکه سرمایه‌گذاری در بخش نیروگاه‌های تجدیدپذیر به خوبی ادامه دارد، گفت: با وجود اینکه مباحث مرتبط با نرخ ارز اندکی موجب کندی آهنگ سرمایه‌گذاری در این بخش شده بود، اما هم اکنون در شرایطی هستیم که تا پایان سال، ۲۸ نیروگاه تجدیدپذیر با ظرفیت ۲۷۸ مگاوات به مدار خواهد آمد."/>
  </head>
  <body>
    <article>
      <h1>سرمایه‌گذاری در بخش نیروگاه‌های تجدیدپذیر به خوبی ادامه دارد</h1>
      <address><time datetime="2019-11-12T09:11:00+00:00">12 Nov 2019, 09:11</time> by <a rel="author">پایگاه خبری صنعت برق - برق نیوز BarghNews</a></address>
      <p><i>وزیر نیرو با اشاره به اینکه سرمایه‌گذاری در بخش نیروگاه‌های تجدیدپذیر به خوبی ادامه دارد، گفت: با وجود اینکه مباحث مرتبط با نرخ ارز اندکی موجب کندی آهنگ سرمایه‌گذاری در این بخش شده بود، اما هم اکنون در شرایطی هستیم که تا پایان سال، ۲۸ نیروگاه تجدیدپذیر با ظرفیت ۲۷۸ مگاوات به مدار خواهد آمد. </i>به گزارش <a href="http://www.barghnews.com/">برق نیوز</a>، "رضا اردکانیان" در آیین افتتاح همزمان طرح‌های صنعت آب و برق استان کرمان که با حضور رئیس‌جمهور برگزار شد، طی سخنانی با اشاره به آغاز پویش هرهفته الف ب ایران از ابتدای مهرماه در کشور، گفت: در راستای اجرای این پویش مقرر شده است تا پایان امسال ۲۲۷ پروژه بزرگ صنعت آب و برق با اعتباری بالغ بر ۳۳ هزار میلیارد تومان در سراسر کشور به بهره‌برداری خواهد رسید. وی میانگین سرمایه‌گذاری در هر استان را حدود یک هزار میلیارد تومان برشمرد و افزود: از جمله این طرح‌ها افتتاح ۱۰ سد ملی در ۶ استان کشور است که بهره‌برداری از این پروژه‌ها حدود ۷۴۵ میلیون مترمکعب به ظرفیت تامین آب کشور اضافه خواهد کرد. وزیر نیرو با اشاره به بهره‌برداری از ۲۶ هزار هکتار شبکه آبیاری و زهکشی در چهار استان کشور، گفت: افتتاح ۲۹ تصفیه‌خانه فاضلاب در ۱۶ استان کشور و بهره‌برداری از ۱۲ تصفیه‌خانه آب شرب در ۹ استان کشور بخش دیگری از طرح‌هایی است که تا پایان سال در قالب پویش یاد شده وارد مدار خواهند شد. اردکانیان آبرسانی به یک هزار و ۱۲۴ روستای کشور در نیمه دوم امسال را بخش دیگری از برنامه‌های این پویش برشمرد و افزود: با اجرای این طرح جمعیتی بالغ بر ۷۲۶ هزار نفر به شبکه آب شرب سالم و پایدار دسترسی خواهند یافت؛ به تعبیری روزانه به ۶ روستای کشور با هزینه‌ای بالغ بر ۴.۵ میلیارد تومان آبرسانی می‌شود. وی با تاکید بر اینکه تا پایان سال ۹ نیروگاه حرارتی به ظرفیت سه هزار مگاوات وارد مدار می‌شود، یادآور شد: تا پیش از آغاز دولت یازدهم به‌طور متوسط سالانه یک هزار و ۷۷۵ مگاوات به ظرفیت نصب شده نیروگاه‌های کشور افزوده شده است. وزیر نیرو اضافه کرد: از سال ۹۲ تاکنون این نسبت سالیانه به طور متوسط دو هزار و ۲۰۰ مگاوات بوده است و تنها در نیمه دوم امسال با بهره‌برداری از این واحد‌ها بیش از سه هزار مگاوات به ظرفیت نصب شده نیروگاه‌های کشور اضافه خواهد شد. اردکانیان با اشاره به اینکه سرمایه‌گذاری در بخش نیروگاه‌های تجدیدپذیر نیز به خوبی ادامه دارد، گفت: با وجود اینکه مباحث مرتبط با نرخ ارز اندکی موجب کندی آهنگ سرمایه‌گذاری در این بخش شده بود، اما هم اکنون در شرایطی هستیم که تا پایان سال، ۲۸ نیروگاه تجدیدپذیر با ظرفیت ۲۷۸ مگاوات به مدار خواهد آمد. اردکانیان در پایان گفت: در پنجمین هفته پویش هرهفته الف_ب_ایران بالغ بر یک هزار و ۸۰۰ میلیارد تومان پروژه صنعت آب و برق در استان کرمان افتتاح و عملیات اجرایی یک هزار و ۸۶۷ میلیارد تومان پروژه دیگر نیز آغاز شده است.</p>
    </article>
  </body>
</html>