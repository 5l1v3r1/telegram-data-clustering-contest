<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/gazpromu-ne-vdastsya-shantazhuvati-ukrajinu-chi-yevrosoyuz-vsi-pidgotuvalisya-kobolyev-novini-ukrajini-50053003.html"/>
    <meta property="og:site_name" content="НВ"/>
    <meta property="article:published_time" content="2019-11-12T09:58:00+00:00"/>
    <meta property="og:title" content="Шантажувати Україну чи Євросоюз Газпрому не вдасться. Всі підготувалися — Коболєв"/>
    <meta property="og:description" content="Україна та країни Євросоюзу підготувалися до можливого призупинення транзиту газу через газотранспортну систему України після завершення чинного контракту між Газпромом та Нафтогазом."/>
  </head>
  <body>
    <article>
      <h1>Шантажувати Україну чи Євросоюз Газпрому не вдасться. Всі підготувалися — Коболєв</h1>
      <h2>Україна та країни Євросоюзу підготувалися до можливого призупинення транзиту газу через газотранспортну систему України після завершення чинного контракту між Газпромом та Нафтогазом.</h2>
      <address>
        <time datetime="2019-11-12T09:58:00+00:00">12 Nov 2019, 09:58</time>
      </address>
      <p>Про це заявив голова <a href="https://nv.ua/tags/naftohaz.html">Нафтогазу</a> Андрій Коболєв, <a href="https://www.facebook.com/NaftogazUA/posts/2620267638053005?__tn__=K-R">повідомляє</a> прес-служба компанії.</p>
      <p>Він повідомив, що на початок опалювального сезону запаси газу в українських підземних сховищах становили 21,7 млрд кубометрів. Це рекордно високий рівень. За оцінками Нафтогазу, такі запаси дозволять Україні пройти весь опалювальний сезон.</p>
      <p>«Тому Україна до такого сценарію готова. Європа зробила те ж саме. Рекордні 100 млрд кубічних метрів в сховищах Європейського союзу. Не пам’ятаю такого за мою кар'єру в газовій сфері жодного разу. Тобто всі підготувалися і всі розуміють, що Газпром може з великою вірогідністю через політичні мотиви не підписати контракт і спробувати пошантажувати як нас, так і європейських споживачів. Я думаю, що такий сценарій в них не вдасться», — сказав Коболєв.</p>
      <p>За його словами, російська сторона «підводить нас до думки, що вони в принципі ніякого контракту з нами мати не хочуть».</p>
      <p>Нагадаємо, 28 жовтня представники України, Росії і Єврокомісії<a href="https://nv.ua/ukr/biz/economics/ne-domovilisya-yak-proyshli-peregovori-shchodo-tranzitu-gazu-mizh-natfogaz-gazpromom-i-yek-novini-ukrajini-50050346.html"> провели черговий раунд преговорів в Брюсселі</a> щоло транзиту російського газу через українську газотранспортну систему після завершення чинного контракту 31 грудня. Віце-голова Єврокомісії з питань Енергосоюзу Марош Шефчович заявив, що розчарований ходом переговорів. На його думку, у сторін недостатньо «політичної волі». Під час зустрічі Марош Шефчович представив детальну пропозицію про укладення нового довгострокового контракту. Вона передбачає мінімальні обсяги транзиту в районі між 40 і 60 млрд кубометрів газу. Українська сторона пропозицію вважає конструктивною, а російська його не підтримує. Делегація РФ запропонувала вирішити всі питання пакетом: домовитися про врегулювання судових спорів у Стокгольмському арбітражі і про прямі постачання російського газу Україні. У Нафтогазі відзначають, що до отримання офіційної пропозиції від Газпрому говорити про які-небудь пакетні рішення, включно з варіантами погашення боргу російської компанії перед НАКом, неможливо.</p>
      <p>31 жовтня, коментуючи переговори щодо транзиту газу, президент РФ Володимир Путін заявив, що Україні та Росії необхідно «позбутися абсурду» і «обнулити всі вимоги з обох сторін». <a href="https://nv.ua/ukr/biz/markets/naftogaz-proti-gazpromu-z-rf-ne-nadhodilo-propoziciy-shchodo-obnulennya-vzayemnih-pretenziy-novini-ukrajini-50051780.html">Коболєв зазначив</a>, що йдеться про $22 млрд ($3 млрд — борг Газпрому перед Нафтогазом, $7 млрд — штраф, накладений на Газпром Антимонопольним комітетом України, ще $12 млрд — сума претензій Нафтогазу до Газпрому в межах нового позову).</p>
    </article>
  </body>
</html>