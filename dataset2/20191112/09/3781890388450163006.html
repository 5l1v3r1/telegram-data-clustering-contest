<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741288"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T09:06:00+00:00"/>
    <meta property="og:title" content="ปตท.-บีไอจีทุ่ม 1,500 ล้านสร้างหน่วยแยกอากาศ"/>
    <meta property="og:description" content="ปตท.- บีไอจีร่วมวางศิลาฤกษ์โครงการก่อสร้างหน่วยแยกอากาศใช้พลังงานความเย็นจากการเปลี่ยนสถานะก๊าซธรรมชาติเหลวแห่งแรกในไทย ทุ่มเม็ดเงินกว่า 1,500 ล้านบาท  ลดปัญหาการปล่อยก๊าซเรือนกระจก"/>
  </head>
  <body>
    <article>
      <h1>ปตท.-บีไอจีทุ่ม 1,500 ล้านสร้างหน่วยแยกอากาศ</h1>
      <address>
        <time datetime="2019-11-12T09:06:00+00:00">12 Nov 2019, 09:06</time>
      </address>
      <figure>
        <img src="https://www.dailynews.co.th/admin/upload/20191112/news_SxlqPkXnpH161805_533.jpg?v=20191112174"/>
      </figure>
      <p>
        <b>ปตท.- บีไอจีร่วมวางศิลาฤกษ์โครงการก่อสร้างหน่วยแยกอากาศใช้พลังงานความเย็นจากการเปลี่ยนสถานะก๊าซธรรมชาติเหลวแห่งแรกในไทย ทุ่มเม็ดเงินกว่า 1,500 ล้านบาท  ลดปัญหาการปล่อยก๊าซเรือนกระจก</b>
      </p>
      <p>นายชาญศิลป์ ตรีนุชกร ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน) เปิดเผยภายหลัง เป็นประธานในพิธีวางศิลาฤกษ์โครงการก่อสร้างหน่วยแยกอากาศ (Air Separation Unit : ASU) ที่ใช้พลังงานความเย็นจากการเปลี่ยนสถานะก๊าซธรรมชาติเหลว (LNG) แห่งแรกในประเทศไทยว่า  โครงการดังกล่าวเป็นการศึกษาต่อยอดนวัตกรรมระหว่างบริษัท ปตท.  และบริษัท บางกอกอินดัสเทรียลแก๊ส จำกัด (บีไอจี) เพื่อนำพลังงานความเย็นจากการเปลี่ยนสถานะของแอลเอ็นจีไปใช้ให้เกิดประโยชน์<br/><br/>ทั้งนี้ในปัจจุบันพลังงานความเย็นนี้ถูกปล่อยไปกับน้ำทะเล โครงการ ASU นี้จะช่วยลดต้นทุนในกระบวนการผลิตด้วยการใช้พลังงานอย่างมีประสิทธิภาพทั้งช่วยดูแลสิ่งแวดล้อม ที่ลดการปล่อยก๊าซเรือนกระจก 28,000 ตันต่อปี และลดการปล่อยน้ำเย็น ลงสู่ทะเล 2,500 ตันต่อชั่วโมง พร้อมสร้างมูลค่าเพิ่มทางเศรษฐกิจ สอดคล้องกับนโยบายไทยแลนด์ 4.0 ของรัฐบาล<br/><br/>นายศักดิ์เฉลิม สิทธิวงศ์ ประธานกรรมการบริษัท มาบตาพุด แอร์โปรดักส์ จำกัด (เอ็มเอพี) กล่าวว่า โครงการดังกล่าวตั้งอยู่พื้นที่นิคมอุตสาหกรรมมาบตาพุด จ.ระยอง ใช้งบลงทุนกว่า1,500 ล้านบาท มีกำลังการผลิตก๊าซอุตสาหกรรมมากถึง 450,000 ตันต่อปี ซึ่งจะเป็นหน่วยแยกอากาศแห่งแรกของประเทศไทยที่นำพลังงานความเย็นจากการเปลี่ยนสถานะ แอลเอ็นจีมาใช้ ซึ่งจะสามารถผลิตก๊าซอุตสาหกรรม เช่น ออกซิเจน ไนโตรเจน และอาร์กอน ช่วยเพิ่มความสามารถทางการแข่งขันให้กับภาคอุตสาหกรรมของประเทศไทยในด้านการใช้พลังงานอย่างมีประสิทธิภาพ<br/><br/>สำหรับไนโตรเจนที่ผลิตได้จากหน่วยแยกอากาศนี้ สามารถนำไปต่อยอดนวัตกรรมในการรักษาคุณภาพความสดใหม่ของผลไม้ก่อนที่จะนำไปเก็บในห้องเย็น ยืดเวลาการเก็บรักษาผลไม้ให้นานขึ้นและมีคุณภาพที่ดีขึ้น เป็นการเพิ่มมูลค่าสินค้าเกษตร ยกระดับคุณภาพชีวิตให้เกษตรกรและมุ่งตอบสนองนโยบายของรัฐบาลในการผลักดันให้ประเทศไทยเป็นมหานครผลไม้โลกต่อไป  อย่างไรก็ตาม  บริษัท มาบตาพุด แอร์โปรดักส์ จำกัด ผู้พัฒนาโครงการดังกล่าว เป็นบริษัทร่วมทุนระหว่าง บีไอจี (BIG) ถือหุ้นในสัดส่วน 49% และ ปตท. ถือหุ้น 51%</p>
    </article>
  </body>
</html>