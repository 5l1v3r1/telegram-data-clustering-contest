<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/confesiunile-unui-primar-psd-multor-psd-isti-le-a-fost-rusine-sa-traga-pentru-dancila-18571148"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T09:09:16+00:00"/>
    <meta property="og:title" content="Confesiunile unui primar PSD: Multor PSD-işti le-a fost ruşine să tragă pentru Dăncilă"/>
    <meta property="og:description" content="Cosmin Necula, primarul social-democrat al Bacăului, scrie despre campania electorală că „multor PSD-işti le-a fost ruşine să tragă pentru Dăncilă”. „Mă întreb la ce bun să fie Dăncilă preşedintele PSD în continuare? Pe cine oare o ajuta?&quot;, se întreabă edilul."/>
  </head>
  <body>
    <article>
      <h1>Confesiunile unui primar PSD: Multor PSD-işti le-a fost ruşine să tragă pentru Dăncilă</h1>
      <address><time datetime="2019-11-12T09:09:16+00:00">12 Nov 2019, 09:09</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>Cosmin Necula, primarul social-democrat al Bacăului, scrie despre campania electorală că „multor PSD-işti le-a fost ruşine să tragă pentru Dăncilă”. „Mă întreb la ce bun să fie Dăncilă preşedintele PSD în continuare? Pe cine oare o ajuta?", se întreabă edilul.</p>
      <p>Primarul Bacăului consideră că primul tur al alegerilor prezidenţiale s-a încheiat după „o campanie electorală care pare că nu a existat".</p>
      <p>Într-o postare pe Facebook, Cosmin Necula, primar PSD, susţine că rezultatele votului de duminică nu sunt o surpriză: „O campanie în care Iohannis era deja câştigător, cu mulţi PSD-işti cărora le-a fost ruşine să tragă pentru Dăncilă, cu Barna care s-a făcut de râs lamentabil şi cu un scor neaşteptat de bun pentru Mircea Diaconu. Nicio surpriză că Iohannis a câştigat detaşat, nici nu s-a chinuit prea tare. Poate a avut doar emoţii ca nu cumva să intre Barna în turul 2 şi să îi facă o viaţă foarte grea".</p>
      <p>Primarul Bacăului se întreabă dacă Viorica Dăncilă ar trebui să mai rămână la conducerea PSD: „A fost prima campanie la prezidenţiale în care PSD s-a chinuit să-şi aducă propriul candidat în turul doi şi a obţinut cel mai mic scor din istorie. Nu poţi să fii mulţumit cu aşa ceva niciodată! Să vrei să fii măcar pe locul 2 ca să te salvezi. Mă întreb la ce bun să fie Dăncilă preşedintele PSD în continuare? Pe cine oare o ajuta?".</p>
      <p>Acesta comentează şi rezultele obţiunte de Dan Barna şi Mircea Diaconu.</p>
      <p>„Rezultatul lui Barna confirmă ceea ce s-a spus mereu în ultimul timp: dacă a dispărut Liviu Dragnea, celor de la USR le-a dispărut şi mesajul, nu au mai ştiut ce să spună. Astfel au luat aproape jumătate din scorul de la europarlamentare. O cădere abruptă generată şi de faptul că problemele de corupţie cu fonduri europene ale lui Barna au dovedit că nu există Albă ca Zăpada useristă. Mircea Diaconu a avut o prestaţie mai mult decât onorabilă care ne arată încă o dată că oamenii s-au cam săturat să vadă aceiaşi politicieni şi aceleaşi sigle de partid, care nu oferă nimic nou şi cel mai important, nimic bun electoratului", scrie Cosmin Necula, adăugând că, din punctul său de vedere, turul al doilea va fi o „competiţie fără miză".</p>
    </article>
  </body>
</html>