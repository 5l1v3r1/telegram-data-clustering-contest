<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T09:25:00+00:00"/>
    <meta property="og:title" content="منصوریان در ذوب‌آهن ماندنی شد"/>
    <meta property="og:description" content="به گزارش روابط عمومی باشگاه ذوب‌آهن اصفهان، در جلسه 5 ساعته‌اى که عصر امروز و با حضور اعضاء هیات مدیره، مدیرعامل و علیرضا منصوریان سرمربى تیم فوتبال ذوب‌آهن اصفهان برگزار شد، علیرضا منصوریان به عنوان سرمربى تیم فوتبال ذوب‌آهن اصفهان بصورت مشروط ابقا شد و به کار خود در تیم فوتبال ذوب‌آهن ادامه مى‌دهد."/>
  </head>
  <body>
    <article>
      <h1>منصوریان در ذوب‌آهن ماندنی شد</h1>
      <address>
        <time datetime="2019-11-12T09:25:00+00:00">12 Nov 2019, 09:25</time>
      </address>
      <p>علیرضا منصوریان در جلسه ۵ ساعته با مدیرعامل و هیأت مدیره باشگاه ذوب‌آهن مشروط در این تیم ماندنی شد.</p>
      <p>به گزارش روابط عمومی باشگاه ذوب‌آهن اصفهان، در جلسه 5 ساعته‌اى که عصر امروز و با حضور اعضاء هیات مدیره، مدیرعامل و علیرضا منصوریان سرمربى تیم فوتبال ذوب‌آهن اصفهان برگزار شد، علیرضا منصوریان به عنوان سرمربى تیم فوتبال ذوب‌آهن اصفهان بصورت مشروط ابقا شد و به کار خود در تیم فوتبال ذوب‌آهن ادامه مى‌دهد.</p>
      <p>در همین راستا احمد جمشیدى سخنگو و عضو هیات مدیره باشگاه ذوب‌آهن گفت: جلسه تعاملى و خوبى داشتیم که در آن در ارتباط با تمامى شرایط و مسائل تیم فوتبال باشگاه بحث و بررسى انجام گرفت و در پایان این جلسه و با توجه به گفت‌وگوهاى انجام شده، علیرضا منصوریان سرمربى تیم فوتبال، به کار خود در تیم فوتبال ذوب‌آهن اصفهان با لحاظ شروط تعیین شده، ادامه خواهد داد.</p>
      <p>سخنگوى باشگاه ذوب‌آهن در ادامه افزود: بایستى در ابتدا از صبر و شکیبایى و دلسوزی هواداران اصیل و شریف باشگاه ذوب‌آهن که سرمایه‌های اصلى این باشگاه پرافتخار و قدیمى بوده و به نوعى یار دوازدهم تیم فوتبال باشگاه محسوب مى‌‌شوند، تقدیر و تشکر کنم و هواداران عزیز مطمئن باشند که هیات مدیره و مدیرعامل باشگاه با نهایت دقت و موشکافى اوضاع موجود، به چنین جمع‌بندى و تصمیمى رسیده‌اند که بدون شک خیر و صلاح باشگاه در این تصمیم مستتر بوده و از این عزیزان تقاضا مى‌کنیم که با تمامى توان همچنان پشتیبان باشگاه و تیم محبوب خود باشند.</p>
      <p>وى همچنین ابراز کرد: ضمن تقدیر و تشکر از مسؤولان استانى که همواره از مجموعه عظیم  ذوب‌آهن به عنوان یکی از قطب‌های فوتبال کشور و استان حمایت کرده‌اند، تقاضا می‌کنم که این همراهى و یارى را همچنان ادامه داده تا تیم فوتبال ذوب‌آهن در این برهه حساس و حیاتى، از اقتدار فوتبال اصفهان همچون دهه‌ها و سال‌هاى گذشته دفاع کند.</p>
      <p>جمشیدى در ارتباط با تصمیمات اتخاذ شده در این جلسه اظهار کرد: مقرر شد که هیات مدیره و مدیریت باشگاه ذوب‌آهن به طور مشروط و با توجه به  تعهدات علیرضا منصوریان و متعاقب آن کسب امتیازات موردنظر این هیات مدیره، حداکثر تا پایان دور رفت لیگ برتر فوتبال کشور با وی ادامه کار داده و انتظار می‌رود که وى با درایت ویژه‌اى که در این مسؤولیت دارد و توانایی‌های درخشان گذشته، خواسته‌هاى مدیریت باشگاه، هواداران و مردم شریف اصفهان را برآورده کرده و همچنان در کنار خانواده بزرگ ذوب‌آهن باقى بمانند و چنانچه امتیازات مورد نظر هیات مدیره باشگاه محقق نشد، تصمیمات مقتضی اخذ و بلافاصله  عملیاتى مى‌شود.</p>
      <p>سخنگوى باشگاه ذوب‌آهن ادامه داد: همچنین مقرر شد که تغییراتى در تنى چند از بازیکنان تیم که باعت تقویت، انسجام و نشاط کلى تیم خواهد شد توسط کادر فنی  صورت پذیرد و به علت کسب نتایج ضعیف، جرایمى قطعى و مشروط براى کادر فنى و بازیکنان تیم در نظر گرفته شد که در صورت جبران گذشته و کسب نتایج و امتیازات درخشان و قابل قبول برای مدیریت باشگاه، مجددا قابل بررسی خواهند بود.</p>
      <p>وی گفت: از طرفى با همفکری منصوریان سرمربى تیم فوتبال ذوب‌آهن و مدیریت باشگاه و موافقت صورت پذیرفته و به جهت تقویت کادر فنى تیم فوتبال، حسن استکى بازیکن و کاپیتان اسبق تیم فوتبال ذوب‌آهن که تجربیاتى چندین ساله در امر مربیگرى داشته و در دو مقطع مختلف نیز در تیم فوتبال بزرگسالان باشگاه به عنوان دستیار و مربى فعالیت کرده است، به کادر فنى تیم اضافه شود.</p>
    </article>
  </body>
</html>