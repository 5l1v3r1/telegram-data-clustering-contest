<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/dunya-bankasi-muslumanlara-bask-suclamasinin-ardindan-uygur-bolgesine-yapilan-yardim-azalt"/>
    <meta property="og:site_name" content="euronews"/>
    <meta property="article:published_time" content="2019-11-12T09:09:24+00:00"/>
    <meta property="og:title" content="Dünya Bankası, Uygur bölgesine yapılan yardımı azaltıyor"/>
    <meta property="og:description" content="Dünya Bankası, “Müslümanlara baskı” suçlamasının ardından Uygur bölgesine yapılan yardımı azaltıyor"/>
  </head>
  <body>
    <article>
      <h1>Dünya Bankası, Uygur bölgesine yapılan yardımı azaltıyor</h1>
      <address><time datetime="2019-11-12T09:09:24+00:00">12 Nov 2019, 09:09</time> by <a rel="author">Rahmi Gunduz</a></address>
      <p>Dünya Bankası, 2015 yılında Çin'e verilen 50 milyon dolarlık krediyle Uygur bölgesindeki Müslümanlara baskı yapıldığı suçlamasının ardından buradaki kalkınma projelerine yapacağı desteğin miktarını düşüreceğini duyurdu.</p>
      <p>Dünya Bankası’ndan yapılan açıklamada, araştırmaların sonucunda ilk kez Ağustos ayında gündeme getirilen suçlamaları kesin doğrulayan bir sonuca ulaşılamadığı ancak, yapılan yardımların denetiminin oldukça zor olduğu dikkate alınarak, projelerin azaltıldığı bildirildi.</p>
      <p>Hazırlanan ilk projeyle bölgedeki 5 mesleki okula yardım yapılırken, yine bu çerçevede yollanan yardımın bir bölümü dolaylı yollardan ve Dünya Bankası tarafından denetlenme imkanı olmayan diğer “işbirliği yapılan” okullara gidiyordu.</p>
      <p>Dünya Bankası, dağınık yerlerde bulunan bu okullara giden yardımın denetlenmesindeki zorluğu gerekçe göstererek, Uygur bölgesine yapılan kalkınma yardımı projelerini düşürdüğünü açıkladı.</p>
      <h3>Ağustos ayında ilk kez gündeme getirilen suçlama</h3>
      <p>ABD merkezli Foreign Policy dergisinde ilk kez Ağustos ayında gündeme gelen haberde, Çin’in Dünya Bankası'ndan aldığı 50 milyon dolar değerindeki kredinin, Uygurlu Müslümanların zorla tutulduğu kamplar ile tel, biber gazı silahı ve kurşun geçirmeyen yelek gibi malzemeler satın almak için kullandığı iddia edilmişti.</p>
      <p>ABDi Kongresi üyeleri James McGovern ve Marco Rubio, Dünya Bankası Başkanı David Malpass'a gönderdikleri mektupla Çin'e verilen kredi konusunda endişelerini dile getirmişti.</p>
      <p>İnsan hakları dernekleri, Çin'in Müslüman azınlığı olan Uygurlara karşı ülkede çok sert bir baskı politikası takip edildiğini ve yaklaşık bir milyon kişinin kendi rızaları dışında kamplarda tutulduğunu belirtiyor. Pekin ise bu kampları, İslamcı radikalizmin durdurulması amacıyla kurulmuş birer "mesleki eğitim merkezi" olarak adlandırıyor.</p>
      <ul>
        <li>
          <a href="https://tr.euronews.com/2019/11/06/abd-disisleri-bakani-pompeo-cinin-uygurlara-yaptigi-zulum-endise-verici">ABD Dışişleri Bakanı Pompeo: Çin'in Uygurlara yaptığı zulüm endişe verici</a>
        </li>
        <li>
          <a href="https://tr.euronews.com/2019/10/08/abd-den-cin-e-uygur-yaptirimi-28-kurulus-kara-listeye-alindi">ABD'den Çin'e Uygur yaptırımı: 28 kuruluş kara listeye alındı</a>
        </li>
        <li>
          <a href="https://tr.euronews.com/2019/08/30/cin-dunya-bankasindan-aldigi-egitim-kredisini-uygurlara-baski-icin-mi-kullaniyor">Çin, Dünya Bankası'ndan aldığı eğitim kredisini Uygurlara baskı için mi kullanıyor?</a>
        </li>
      </ul>
    </article>
  </body>
</html>