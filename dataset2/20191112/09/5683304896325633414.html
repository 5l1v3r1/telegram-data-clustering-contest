<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/12/sanju-samsons-chance-to-play-in-India-Vs-Bangladesh-cricket-match.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T09:15:00+00:00"/>
    <meta property="og:title" content="സഞ്ജുവിനു സാധ്യത ബാറ്റ്സ്മാൻ റോളിൽ മാത്രം; സ്ഥലത്തെ പ്രധാന ‘പന്ത്’!"/>
    <meta property="og:description" content="ന്യൂഡൽ‌ഹി ∙ ബംഗ്ലദേശിനെതിരെ ട്വന്റി20 പരമ്പര കഴിഞ്ഞതോടെ ഇന്ത്യൻ ടീം മാനേജ്മെന്റിന്റെ മനസ്സിലിരിപ്പ് വ്യക്തം– ഭാവിയിലേക്കുള്ള വിക്കറ്റ് കീപ്പർ.Indian Cricket Team. India Vs Bangladesh. Nagpur T20. Malayalam Cricket News. Rohit Sharma. Rishabh Pant. Sanju Samson. മലയാളം ക്രിക്കറ്റ് വാർത്തകൾ. സഞ്ജു സാംസൺ. ഇന്ത്യ–ബംഗ്ലദേശ്. നാഗ്പുർ ട്വന്റ20. ക്രിക്കറ്റ് ലൈവ് സ്കോർ. രോഹിത് ശർമ. ഋഷഭ് പന്ത്. സഞ്ജു സാംസൺ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>സഞ്ജുവിനു സാധ്യത ബാറ്റ്സ്മാൻ റോളിൽ മാത്രം; സ്ഥലത്തെ പ്രധാന ‘പന്ത്’!</h1>
      <address><time datetime="2019-11-12T09:15:00+00:00">12 Nov 2019, 09:15</time> by <a rel="author">നീരു ഭാട്യ</a></address>
      <p>ന്യൂഡൽ‌ഹി ∙ ബംഗ്ലദേശിനെതിരെ ട്വന്റി20 പരമ്പര കഴിഞ്ഞതോടെ ഇന്ത്യൻ ടീം മാനേജ്മെന്റിന്റെ മനസ്സിലിരിപ്പ് വ്യക്തം– ഭാവിയിലേക്കുള്ള വിക്കറ്റ് കീപ്പർ ബാറ്റ്സ്മാനായി ഋഷഭ് പന്തിനെ തന്നെയാണ് കാണുന്നത്. പന്തിന്റെ മോശം ഫോമിനെക്കുറിച്ചുള്ള ചർച്ചകൾ ചൂടുപിടിച്ച ഘട്ടത്തിൽ തന്നെ മലയാളി താരം സഞ്ജു സാംസണെയും പരമ്പരയ്ക്കുള്ള ടീമിലെടുത്തെങ്കിലും ഒരു മത്സരത്തിൽ പോലും അവസരം കിട്ടിയില്ല. മൂന്നു കളികളിലും ഇറങ്ങിയ പന്ത് രണ്ടെണ്ണത്തിൽ ബാറ്റ് ചെയ്തു. ന്യൂഡൽഹിയിലെ ആദ്യ കളിയിൽ 27 റൺസെടുത്തു. നാഗ്പുരിലെ മൂന്നാം മത്സരത്തിൽ ആറു റൺസിനു പുറത്തായി. 3 മത്സരങ്ങളിലും വിക്കറ്റ് കീപ്പറായെങ്കിലും ഒരു ക്യാച്ച് പോലുമില്ല. ആകെയുള്ളത് ഒരേയൊരു സ്റ്റംപിങ് മാത്രം. പന്തിന്റെ ഡിആർഎസ് വിളികളും പിഴച്ചു. എന്നിട്ടും പന്തിനെ ടീം മാനേജ്മെന്റ് അവിശ്വസിക്കുന്നില്ല എന്നത് ആരാധകരിൽ പലർക്കും അവിശ്വസനീയം.</p>
      <p>
        <b>∙ എന്തുകൊണ്ട് പന്ത്?</b>
      </p>
      <p>മാധ്യമങ്ങളിലും ആരാധകർക്കിടയിലും പന്തിന്റെ മോശം ഫോമിനെക്കുറിച്ചുളള ചർച്ച സജീവമാണെങ്കിലും സിലക്ടർമാരും ടീം മാനേജ്മെന്റും ഇപ്പോഴും അതത്ര കാര്യമാക്കിയിട്ടില്ല എന്നാണ് ടീമിനോട് അടുത്ത വൃത്തങ്ങൾ നൽകുന്ന വിവരം. പന്ത് നന്നായിക്കോളും എന്ന വിശ്വാസത്തിലാണ് ഇപ്പോഴും അവർ. ‘തന്റെ പ്രതിഭ പന്ത് നേരത്തെ തന്നെ തെളിയിച്ചതാണ്. ടീമിലെ സ്ഥാനത്തെച്ചൊല്ലി പന്തിന് ഭീഷണിയില്ല. നല്ല ക്രിക്കറ്റ് കളിക്കുക എന്ന ചെറിയ സമ്മർദ്ദം മാത്രമാണ് അദ്ദേഹത്തിനു മേലുള്ളത്. ട്വന്റി20 ലോകകപ്പിന് ഇനിയും സമയമുള്ളതിനാൽ പന്തിന് മെച്ചപ്പെടാൻ കൂടുതൽ അവസരങ്ങൾ നൽ‌കുക’– ടീം മാനേജ്മെന്റിന്റെ നയം ഇങ്ങനെ.</p>
      <figure>
        <img src="https://img-mm.manoramaonline.com/content/dam/mm/mo/sports/cricket/images/2019/11/9/rishabh-pant-rohit-sharma.jpg"/>
      </figure>
      <p>വിക്കറ്റ് കീപ്പർ ബാറ്റ്സ്മാനാണെങ്കിലും പന്തിന്റെ ബാറ്റിങ് മികവ് മാത്രമാണ് തുടക്കത്തിൽ സൂക്ഷ്മപരിശോധനയ്ക്കു വിധേയമായിരുന്നത്. എന്നാൽ ഇപ്പോൾ കീപ്പിങ് മികവിനെക്കുറിച്ചും ചോദ്യങ്ങളുയരുന്നു. എന്നാൽ അതെല്ലാം ആരാധകർക്കിടയിൽ മാത്രം എന്നതാണ് സൂചന. ന്യൂഡൽഹിയിലെ ആദ്യ ഏകദിനത്തിൽ പന്തിന് ഡിആർഎസ് കോൾ പിഴച്ചിട്ടും തമാശരൂപേണ അത് ചിരിച്ചു തള്ളുകയാണ് രോഹിത് ചെയ്തത്. എന്നാൽ പരമ്പരയിലുടനീളം പന്തിന്റെ പിഴവുകൾ തുടർ‌ന്നതോടെ ആരാധകർ വെറുതെയിരുന്നില്ല. പലപ്പോഴും ‘ധോണി, ധോണി’ വിളികളോടെയാണ് പന്തിന്റെ പിഴവുകളോട് ആരാധകർ പ്രതികരിച്ചത്. എന്നാൽ, ധോണി മനസ്സിലിരിപ്പ് വ്യക്തമാക്കാത്തതിനാൽ തിരിച്ചുവരവ് സൂചനകളുമില്ല.</p>
      <p>
        <b>∙ എത്ര കാലം സഞ്ജു?</b>
      </p>
      <p>എന്നാൽ ഇന്ത്യൻ ടീമിന്റെ ട്വന്റി20 ലോകകപ്പ് പ്ലാനിൽ ഒരു സ്പെഷലിസ്റ്റ് ബാറ്റ്സ്മാനായിട്ടു പോലും ഇപ്പോഴും ഉണ്ട് എന്നത് സഞ്ജുവിന് പ്രതീക്ഷ പകരുന്ന കാര്യമാണ്. ബാറ്റിങ് മികവ് മാത്രം പരിഗണിച്ചാണ് സഞ്ജു ടീമിലെത്തിയത് എന്നാണ് ടീം വൃത്തങ്ങൾ നൽകുന്ന സൂചന. ലോകകപ്പിനുള്ള ടീം കോംപിനേഷൻ തീരുമാനിക്കുന്നതു വരെ യുവതാരങ്ങൾക്ക് അവസരം നൽകാൻ തന്നെയാണ് തീരുമാനം. അങ്ങനെയെങ്കിൽ ആഭ്യന്തര ക്രിക്കറ്റിലെ ബാറ്റിങ് മികവ് തുടർന്നാൽ സഞ്ജു ഉൾപ്പെടെയുള്ള താരങ്ങൾക്ക് വീണ്ടും വിളിയെത്തും. നാഗ്പുർ ട്വന്റി20ക്കു പിന്നാലെ സഞ്ജു ആദ്യ വിമാനത്തിനു തന്നെ തിരുവനന്തപുരത്തേക്കു പറന്നെത്തിയതും ഇതു കണ്ടിട്ടു തന്നെ. വൈകിയെത്തിയതിനാൽ ത്രിപുരയ്ക്കെതിരെയുള്ള സയ്യിദ് മുഷ്താഖ് അലി മത്സരത്തിലെ പ്ലേയിങ് ഇലവനിൽ സഞ്ജുവിന് ഇടം പിടിക്കാനായില്ലെങ്കിലും മികവ് വീണ്ടും വീണ്ടും തെളിയിക്കുന്നതിലൂടെ ഇന്ത്യൻ ടീമിന്റെ വാതിലുകൾ സഞ്ജുവിന് മുന്നിൽ വീണ്ടും തുറക്കും എന്നുറപ്പ്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/10/sanju-samson-exercise.jpg"/>
      </figure>
      <p>പന്തിന്റെ പ്രകടനം മോശമായതോടെ നാഗ്പുരിലെ മൂന്നാം മത്സരത്തിൽ സഞ്ജുവിന് അവസരം കിട്ടുമെന്ന് ശ്രുതി പരന്നിരുന്നു. എന്നാൽ മത്സരത്തിനു മുൻപ് ക്യാപ്റ്റൻ രോഹിത് ശർമ തന്നെ പന്തിനെ പിന്തുണച്ചു സംസാരിച്ചതോടെ അതു തീർന്നു.</p>
      <p>‘‘പന്തിനെക്കുറിച്ച് എല്ലാവരും സംസാരിക്കുന്നു. ഓരോ ദിവസവും ഓരോ മിനിറ്റിലും. എല്ലാവരും കുറച്ചു കാലത്തേക്കെങ്കിലും പന്തിൽ നിന്ന് കണ്ണെടുക്കണം എന്നാണ് എന്റെ അഭ്യർഥന. അദ്ദേഹം സ്വന്തം ശൈലിയിൽ കളിക്കട്ടെ’’– രോഹിത്തിന്റെ വാക്കുകൾ. രോഹിത്തിനെപ്പോലെ പരിശീലകൻ രവി ശാസ്ത്രിയും പുതിയ ബാറ്റിങ് കോച്ച് വിക്രം റാത്തോഡും പന്തിന്റെ പ്രതിഭയിൽ വിശ്വാസമർപ്പിക്കുന്നു. ഈ വർഷം ഇനി നടക്കാനിരിക്കുന്ന വെസ്റ്റിൻഡീസ്, ഓസ്ട്രേലിയ പരമ്പരകളിലും പന്ത് ടീമിലുണ്ടാകുമെന്നാണ് ടീം മാനേജ്മെന്റ് നൽകുന്ന സൂചന.</p>
      <p>
        <b>English Summary: Rishabh Pant is still the first choice wicket keeper of Indian selectors and team management, Sanju has to play as a specialist batsman.</b>
      </p>
    </article>
  </body>
</html>