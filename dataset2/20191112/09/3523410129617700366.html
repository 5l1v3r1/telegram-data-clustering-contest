<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639549/%D8%AE%D8%A7%D9%86%D9%87-%D8%B3%DB%8C%D9%86%D9%85%D8%A7-%D8%A7%D8%B2-%D8%AF%DB%8C%DA%AF%D8%B1-%D8%A7%D8%B5%D9%86%D8%A7%D9%81-%D9%87%D9%86%D8%B1%DB%8C-%D8%AC%D8%AF%D8%A7-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:39:00+00:00"/>
    <meta property="og:title" content="«خانه سینما» از دیگر اصناف هنری جدا نیست"/>
    <meta property="og:description" content="ناصر عنصری تهیه‌کننده و قائم مقام مدیرعامل خانه سینما درباره نسبت این نهاد صنفی با «انجمن صنفی سراسری فرهنگ و هنر» که دولت به‌تازگی قانون تشکیل آن..."/>
  </head>
  <body>
    <article>
      <h1>
        <a href="https://www.bultannews.com/fa/news/639549/%D8%AE%D8%A7%D9%86%D9%87-%D8%B3%DB%8C%D9%86%D9%85%D8%A7-%D8%A7%D8%B2-%D8%AF%DB%8C%DA%AF%D8%B1-%D8%A7%D8%B5%D9%86%D8%A7%D9%81-%D9%87%D9%86%D8%B1%DB%8C-%D8%AC%D8%AF%D8%A7-%D9%86%DB%8C%D8%B3%D8%AA">«خانه سینما» از دیگر اصناف هنری جدا نیست</a>
      </h1>
      <h2>ناصر عنصری تهیه‌کننده و قائم مقام مدیرعامل خانه سینما درباره نسبت این نهاد صنفی با «انجمن صنفی سراسری فرهنگ و هنر» که دولت به‌تازگی قانون تشکیل آن...</h2>
      <address><time datetime="2019-11-12T09:39:00+00:00">12 Nov 2019, 09:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ناصر عنصری قائم مقام مدیرعامل خانه سینما درباره همکاری این نهاد صنفی با وزارت ارشاد برای تاسیس «انجمن صنفی سراسری پدیدآورندگان آثار فرهنگی- هنری و شاغلان بخش هنر و رسانه» گفت: قانون لزوم ثبت قانونی همه صنوف هنری در وزارت کار، از گذشته مصوب شده بود اما تنها بخش کوچکی از هنرمندان کشور یعنی صنوف زیرمجموعه خانه سینما در این راستا اقدام کرده و در وزارت کار ثبت شده بودند.</p>
      <p>وی با اشاره به اینکه آنچه که در هیات دولت به عنوان قانون «تاسیس انجمن صنفی سراسری پدیدآورندگان آثار فرهنگی- هنری و شاغلان بخش هنر و رسانه» به تصویب رسیده، همان اتفاقی است که در خانه سینما به شکل مینیاتوری رخ داده بود، ادامه داد: سینماگران در خانه سینما عضو انجمن‌های مختلف هستند که هرکدام از این انجمن‌ها تشکیلات خود را دارند و خانه سینما در کل حکم یک انجمن فراگیر در حوزه سینما را پیدا کرده است.</p>
      <p>قائم مقام مدیرعامل خانه سینما تاکید کرد: از این منظر فعالیت انجمن‌های مختلف هنری تحت پوشش یک انجمن فراگیر، یک تفاهم میان اصناف و دولت بود که این تفاهم باید شکل قانونی به خود می‌گرفت. تشکیل این انجمن در واقع دست همه را باز می‌گذارد و از آنجا که خانه سینما که از دیگر خانه‌های اصناف هنری، در این زمینه جلوتر است، می‌تواند این روند را بهتر طی کند.</p>
      <p>وی در پاسخ به اینکه خانه سینما در روند ثبت قانونی چند قدم جلوتر از دیگر صنوف قرار دارد و لزوم عضویت آن در این انجمن فراگیر چیست، توضیح داد: ۲۱ صنف خانه سینما تا امروز ثبت قانونی شده‌اند و این خود گام بزرگی است. در چنین شرایطی به جای اینکه تشکل‌های استانی تشکیل شود، تشکل سراسری ایجاد می‌کنیم و خانه سینما هم می‌تواند در هر استان یک دفتر داشته باشد.</p>
      <p>این تهیه‌کننده سینما بیان کرد: خانه سینما تجربیات خود را برای تاسیس این انجمن فراگیر با گروه‌های دیگر هنری به اشتراک گذاشت تا بتوانند این امر را پیش ببرند تا به نتیجه نهایی برسند، که خوشبختانه این اتفاق رخ داد، در حال حاضر نیز باید آیین‌نامه انجمن فراگیر نوشته شود و به مرحله عملیاتی برسد.</p>
      <p>عنصری در پایان گفت: خانه سینما جدا از مجموعه دیگر هنرمندان کشور نیست، زمانی که وزارت فرهنگ و ارشاد اسلامی کاری با این عظمت انجام می‌دهد و همه اصناف هنری را دور هم جمع می‌کند تا در مورد خودشان تصمیم بگیرند و در نهایت به یک طرح مشترک برسند، خانه سینما نیز جدا از این صنوف نبوده و در کنار صنوف دیگر هنری حضور خواهد داشت.</p>
    </article>
  </body>
</html>