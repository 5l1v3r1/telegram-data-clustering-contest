<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741294"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T09:20:00+00:00"/>
    <meta property="og:title" content="'มิชลิน'ติดดาว29ร้านอาหาร 'เจ๊ไฝ'สตรีทฟู้ดดังสุดในโลก"/>
    <meta property="og:description" content="มิชลินประกาศ 29 ร้านอาหารบนคู่มือ 'มิชลินไกด์ปี 63' เลื่อนขั้น 2 ร้านอาหารไทยดั้งเดิมเป็น 2 ดาวครั้งแรกของโลก ส่วนเจ๊ไฝยังยึด 1 ดาวต่ออีกปี ยกเป็นร้านสตรีทฟู้ดดังที่สุดในโลก"/>
  </head>
  <body>
    <article>
      <h1>'มิชลิน'ติดดาว29ร้านอาหาร 'เจ๊ไฝ'สตรีทฟู้ดดังสุดในโลก</h1>
      <address>
        <time datetime="2019-11-12T09:20:00+00:00">12 Nov 2019, 09:20</time>
      </address>
      <p>
        <b>มิชลินประกาศ 29 ร้านอาหารบนคู่มือ "มิชลินไกด์ปี 63" เลื่อนขั้น 2 ร้านอาหารไทยดั้งเดิมเป็น 2 ดาวครั้งแรกของโลก ส่วนเจ๊ไฝยังยึด 1 ดาวต่ออีกปี ยกเป็นร้านสตรีทฟู้ดดังที่สุดในโลก</b>
      </p>
      <p>นายเกว็นดัล ปูลเล็นเนค ผู้อำนวยการฝ่ายจัดทำคู่มือมิชลินไกด์ทั่วโลก เปิดเผยว่า ได้จัดทำมิชลินไกด์ของไทยประจำปี 63 ซึ่งสำรวจร้านอาหารและที่พักครอบคลุมกรุงเทพฯ เชียงใหม่ ภูเก็ตและพังงา โดยปีนี้ได้ประกาศร้านอาหารที่ได้รางวัลดาวมิชลิน หรือมิชลินสตาร์ทั้งหมด 29 ร้าน ประกอบด้วย ร้านอาหาร 2 ดาวมิชลิน จำนวน 5 ร้าน แบ่งเป็นร้านอาหารใหม่ 2 ร้าน ส่วนร้านอาหาร 1 ดาวมิชลิน จำนวน 24 ร้าน แบ่งเป็นร้านอาหารใหม่ 4 ร้าน ซึ่งร้านเจ๊ไฝยังคงรักษา 1 ดาวเอาไว้ได้ต่อเนื่องอีก 1 ปี และทางมิชลินยกให้ร้านเจ๊ไฝเป็นร้านริมทางหรือสตรีทฟู้ดที่ดังที่สุดในโลกในขณะนี้<br/><br/>สำหรับร้านอาหารที่เลื่อนจาก 1 ดาวมาครอง 2 ดาวมิชลินในครั้งนี้ คือ ร้านอาหาร ซึ่งนำเสนออาหารไทยสไตล์ต้นตำรับ ทั้งอาหารท้องถิ่นพื้นบ้านและอาหารชาววัง โดยใช้วัตถุดิบชั้นดีจากทั่วประเทศ และร้านศรณ์ ที่ใช้วัตถุดิบจากกลุ่มเครือข่ายเกษตรกรและชาวประมงมาปรุงอาหาร ขณะที่ร้าน 2 ดาวมิชลินในปีก่อนและยังรักษาสถานะดาวมิชลินเอาไว้ได้ ได้แก่ เลอ นอร์มังดี, เมซซาลูน่า และซูห์ริง<br/><br/>ส่วนร้านอาหารที่ได้รับรางวัล 1 ดาวมิชลินปีนี้มี 24 ร้าน โดยร้านข้าว เป็นเพียงร้านเดียวที่เลื่อนระดับมาจากรางวัลมิชลิน เพลท และยังมีร้านที่ติดอับดับครั้งแรกคว้า 1 ดาวมิชลิน 3 ร้าน ได้แก่ เชฟ เทเบิ้ล ร้านอาหารฝรั่งเศสร่วมสมัย , เอ็ทตี้ ทเวนตี้ ร้านอาหารไทยร่วมสมัยเชิงนวัตกรรม และเทเบิ้ล 38 อาหารไทยโบราณ ขณะที่ร้าน 1 ดาวมิชลินในปีก่อนและคงสถานะเอาไว้ เช่น ร้านเจ๊ไฝ รวมถึงร้านพรุ เป็นร้านอาหารแห่งเดียวในจังหวัดภูเก็ตที่ได้รับรางวัล 1 ดาวมิชลินด้วย</p>
      <figure>
        <img src="https://www.dailynews.co.th/admin/upload/20191112/news_GiFrOCIJgD155402_533.jpg?v=20191112175?v=4963"/>
      </figure>
      <p>นอกจากนี้ในปีนี้มิชลินยังประกาศร้านอาหารที่ได้รับรางวัลบิบ กูร์มองด์ เป็นครั้งแรกมี 94 ร้าน แบ่งเป็น ร้านที่ตั้งอยู่ในกรุงเทพฯ 61 ร้าน , เชียงใหม่ 17 ร้าน , ภูเก็ต 14 ร้าน และพังงา 2 ร้าน โดยมิชลินคัดเลือกรางวัลบิบ กูร์มองด์จากรสชาติอาหาร ราคาสมเหตุสมผล คุ้มค่า คุณภาพดี และราคาต่อมื้อไม่เกิน 1,000 บาท<br/><br/>“ในปีนี้กระแสเรื่องการใช้วัตถุดิบในท้องถิ่นมาแรงมากจนถือเป็นดาวเด่นของวงการอาหารไทย ทำให้เห็นว่าผลผลิตในท้องถิ่นของไทยมีความหลากหลายและมีคุณภาพสูง และอาหารไทยแบบดั้งเดิมยังโดดเด่น เพราะปีนี้มีร้านอาหารไทยแบบดั้งเดิมครอง 2 ดาวมิชลินเป็นครั้งแรกของโลกพร้อมกันถึง 2 ร้าน โดยทั้งคู่ต่างเลื่อนระดับมาจากร้าน 1 ดาวมิชลิน ทำให้คู่มือมิชลินไกด์ปีนี้บรรจุรายชื่อร้านอาหารที่ผ่านการคัดสรรรวม 282 แห่ง และที่พัก 74 แห่ง”</p>
      <figure>
        <img src="https://www.dailynews.co.th/admin/upload/20191112/news_LLhwHmamTf155405_533.jpg?v=20191112175?v=7126"/>
      </figure>
      <p>นายยุทธศักดิ์ สุภสร ผู้ว่าการการท่องเที่ยวแห่งประเทศไทย(ททท.) กล่าวว่า ร้านอาหารไทยถือว่ามีเอกลักษณ์เฉพาะตัว เป็นที่สนใจของนักท่องเที่ยวต่างชาติเป็นอย่างมาก ทำให้อาหารไทยติดอันดับ 3 ของการใช้จ่ายชาวต่างชาติ และปีนี้ยังมีรางวัลบิบ กูร์มองด์ ยิ่งทำให้ร้านอาหารไทยเป็นที่รู้จักมากขึ้นด้วย ขณะเดียวกันจะผลักดันให้ร้านอาหารไทยได้ 3 ดาวมิชลินในไม่ช้า ซึ่งการได้ดาวมิชลินไม่ใช่เรื่องง่าย เพราะต้องทำตามเกณฑ์ของมิชลิน เช่น เป็นระบบ คุณภาพดี สดใหม่ สะอาด เป็นต้น<br/><br/>นายชุมพล แจ้งไพร หรือเชฟชุมพล หนึ่งในหุ้นส่วนร้านอาหาร กล่าวว่า รู้สึกยินดีที่ขยับจาก 1 ดาวมาเป็น 2 ดาวมิชลินในปีนี้ และเรื่องสำคัญของการทำอาหารคือวัตถุดิบ จึงมีแนวคิดอยากจะเดินสายโร้ดโชว์นำอาหารไทยทำจากวัตถุดิบไทยแท้ไปสู่ครัวโลก โดยจะร่วมกับร้านอาหารไทยอื่นๆ หรือมิชลินไทยแลนด์นำอาหารไทยไปโปรโมท พร้อมกับวัฒนธรรมต่างๆ ซึ่งอาจจะไปร่วมกับรัฐบาลหรือพันธมิตรอื่นๆได้อีกด้วย เพื่อต้องการให้อาหารไทยติด 1 ใน 5 ครัวโลก รองจากอาหารฝรั่งเศส อิตาลี จีน และญี่ปุ่น</p>
      <figure>
        <img src="https://www.dailynews.co.th/admin/upload/20191112/news_vQatPvnywu155403_533.jpg?v=20191112175?v=9064"/>
      </figure>
    </article>
  </body>
</html>