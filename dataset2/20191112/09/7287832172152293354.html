<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/12/news/pensionato_disabile_vessato_nel_tarantino_18_giovani_arrestati-240907033/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T09:16:00+00:00"/>
    <meta property="og:title" content="Pensionato disabile vessato nel Tarantino: 18 giovani arrestati, 8 sono minorenni"/>
    <meta property="og:description" content="L'operazione presenta analogie col caso di Antonio Cosimo Stano, il 66enne di Manduria affetto da disagi psichici morto il 23 aprile dopo aver subito"/>
  </head>
  <body>
    <article>
      <h1>Pensionato disabile vessato nel Tarantino 'come passatempo': 18 giovani arrestati, 8 sono minorenni</h1>
      <h2>L'operazione presenta analogie col caso di Antonio Cosimo Stano, il 66enne di Manduria affetto da disagi psichici morto il 23 aprile dopo aver subito aggressioni e angherie</h2>
      <address>
        <time datetime="2019-11-12T09:16:00+00:00">12 Nov 2019, 09:16</time>
      </address>
      <p>Avrebbero vessato un pensionato disabile: con l'accusa di estorsione, furto, rapina e atti persecutori contro un 61enne di Sava affetto da disagi psichici, i carabinieri hanno arrestato 18 giovani, 8 dei quali minorenni, e notificato 2 ordinanze di divieto di avvicinamento.<br/><br/>L'operazione presenta analogie <a href="https://bari.repubblica.it/cronaca/2019/04/26/news/taranto_segregata_in_casa-224905215/">col caso di Antonio Cosimo Stano</a>, il 66enne di Manduria affetto da disagi psichici morto il 23 aprile dopo aver subito aggressioni e angherie da più gruppi di giovani che poi condividevano le loro scorribande su whastapp.<br/><br/>C'era chi gli estorceva 5 euro a settimana, chi 10, chi 20. Chi si è fatto comprare la sim per il cellulare, chi lo ha minacciato con la pistola pretendendo una banconota da 50 euro. Chi lo insultava per il suo orientamento sessuale e chi lo costringeva a farsi aiutare nella raccolta delle olive senza pagarlo. Altri ancora si introducevano nel suo appartamento per terrorizzarlo, sapendo che lui non avrebbe reagito. Per paura, ma anche perchè era emarginato ed isolato.<br/><br/>Vittima delle sistematiche angherie di uomini adulti e minorenni, che agivano singolarmente o in gruppi, un 61enne pensionato di Sava (Taranto), affetto da disagio psichico. I carabinieri oggi hanno notificato 20 misure cautelari nei confronti di 12 maggiorenni (cinque in carcere, cinque agli arresti domiciliari e due destinatari di divieto di avvicinamento alla persona offesa) e otto minorenni (3 associati presso istituti di pena minorile e 5 collocati in Comunità di recupero) in esecuzione di provvedimenti emessi dal gip del Tribunale ordinario di Taranto e del Tribunale dei Minori su richiesta delle rispettive Procure.<br/><br/>A scoprire il nuovo caso, quello che il procuratore Carlo Capristo ha definito un "turpe episodio criminoso", sono stati i carabinieri. E la drammatica vicenda è emersa in maniera del tutto casuale, dopo un incendio nell'abitazione del 61enne, che per far fronte alle richieste estorsive arrotondava la pensione di 515 euro raccogliendo rifiuti da privati e attività commerciali in cambio di piccole somme di denaro e poi conferiva il materiale all'isola ecologica. I carabinieri gli hanno mostrato una serie di foto dei presunti aguzzini e il 61enne li ha riconosciuti, dettagliando le richieste estorsive di ognuno di essi. Tra questi, anche un vicino di casa, 33enne.<br/><br/>"Viene da venti anni. Molto fastidioso - ha precisato il pensionato - e mi perseguita fino a quando non gli do i soldi. Dopo l'incendio nella mia abitazione ha continuato a chiedermi ugualmente denaro come uno sciacallo". La vittima ha poi indicato un 21enne quale "capo del gruppo", che spesso si accompagnava a un altro giovane. Fu uno "dei primi - ha aggiunto il pensionato - a venire a tormentarmi con le richieste di denaro, nel 2012". Il gip del tribunale di Taranto, Benedetto Ruberto, nell'ordinanza di custodia cautelare, parla "dell'abitualità e attualità della condotta criminosa, ormai divenuta un (triste e vigliacco) passatempo".</p>
    </article>
  </body>
</html>