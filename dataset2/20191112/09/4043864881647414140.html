<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231706/"/>
    <meta property="og:site_name" content="Українська правда"/>
    <meta property="article:published_time" content="2019-11-12T09:41:00+00:00"/>
    <meta property="og:title" content="Колишньому гендиректору &quot;Укроборонпрому&quot; повідомили про підозру"/>
    <meta property="og:description" content="Колишньому гендиректору “Укроборонпрому” Павлу Букіну повідомили про підозру у недекларуванні статків."/>
  </head>
  <body>
    <article>
      <h1>Колишньому гендиректору "Укроборонпрому" повідомили про підозру</h1>
      <address>
        <time datetime="2019-11-12T09:41:00+00:00">12 Nov 2019, 09:41</time>
      </address>
      <p>Колишньому гендиректору "Укроборонпрому" Павлу Букіну повідомили про підозру у недекларуванні статків.</p>
      <p><b>Джерело:</b> <a href="https://nabu.gov.ua/novyny/kolyshnomu-gendyrektoru-ukroboronpromu-povidomyly-pro-pidozru-u-nedeklaruvanni-statkiv">пресслужба</a> Національного антикорупційного бюро, поінформоване джерело "Української правди" </p>
      <p><b>Дослівно:</b> "Слідство встановило, що ексгенеральний директор не задекларував у 2016 році доходи, нерухоме майно (дві квартири вартістю понад 3 млн грн) та автомобілі (Range Rover) вартістю 10 млн грн, яке є власністю цивільної дружини останнього".</p>
      <p><b>Деталі:</b> Правоохоронці ведуть розслідування наведених фактів з серпня 2019 року.</p>
      <p>12 листопада 2019 року детективи НАБУ за погодженням із прокурорами САП повідомили колишньому гендиректору ДК "Укроборонпром" про підозру у внесенні недостовірних відомостей до декларації особи, уповноваженої на виконання функцій держави або місцевого самоврядування (ст. 366-1 ККУ).</p>
      <p>З липня 2014 року по лютий 2018 року держконцерн очолював <a href="https://www.pravda.com.ua/news/2018/02/12/7171425/">Роман Романов</a>.</p>
      <p>Водночас, за словами співрозмовника "УП", йдеться про Павла Букіна, який очолив "Укроборонпром" у 2018 році. До того Букін очолював "Укрспецекспорт".  "Укрспецекспорт" – держкомпанія, яка має монопольне право здійснювати експорт та імпорт продукції, послуг військового і подвійного призначення.</p>
      <p>У 2018 році стало відомо, що СБУ проводить досудове розслідування щодо сплати державним підприємством "Спецтехноекспорт" <a href="https://www.pravda.com.ua/news/2018/08/7/7188537/">198 мільйонів гривень</a> на рахунок фіктивній фірмі.</p>
      <p>"Спецтехноекспорт" є дочірнім для державної компанії "Укрспецекспорт", яку протягом 2015-18 років очолював Букін.</p>
      <p>
        <b>Нагадаємо:</b>
      </p>
      <ul>
        <li>У 2019 році журналісти опублікували розслідування про розкрадання в оборонці. В розслідуванні вказується, що у 2016 році "Укрспецекспорт", який тоді очолював Букін, закупив висотоміри для казахських Ан-26 всемеро дорожче, та повідомляється про<a href="https://www.pravda.com.ua/news/2019/03/4/7208333/"> "відкат" </a>у 10 тисяч доларів. Сам <a href="https://www.pravda.com.ua/news/2019/03/6/7208511/">Букін</a> тоді заявив, що не вважає себе в чомусь винним. </li>
        <li>3 вересня 2019 року журналісти "<a href="https://bihus.info/proschalniy-fint-bukina-eks-direktor-ukroboronpromu-vivodit-z-pid-kontrolyu-koncernu-oboronne?fbclid=IwAR2mqD2IPp4IvUEwDqhAkUfalLhqPH1UrAw4a4TWqgXz_TOXQ2INGHaMSH8">Бігус.інфо</a>" оприлюднили інформацію про те, що Букін, до свого звільнення з посади гендиректора концерну, <a href="https://www.pravda.com.ua/news/2019/09/4/7225349/">змінив статут</a> ДК "Укрспецекспорт" і вивів компанію з-під контролю концерну. Ці звинувачення <a href="https://www.pravda.com.ua/news/2019/09/6/7225540/">Букін</a> також відкинув.</li>
      </ul>
      <related>
        <a href="https://www.pravda.com.ua/news/2019/11/12/7231713/"/>
        <a href="https://www.epravda.com.ua/news/2019/11/12/653601/"/>
        <a href="https://www.pravda.com.ua/news/2019/11/12/7231693/"/>
      </related>
    </article>
  </body>
</html>