<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/strykow-gddkia-zamknela-wiadukt-na-autostradowym-wezle,984695.html"/>
    <meta property="og:site_name" content="TVN24"/>
    <meta property="article:published_time" content="2019-11-12T09:51:59+00:00"/>
    <meta property="og:title" content="Nowy, ważny i popękany. Drogowcy zamknęli wiadukt na autostradowym węźle na A1"/>
    <meta property="og:description" content="Jeden z wiaduktów na węźle autostradowym w Strykowie został zamknięty dla ruchu. Dlaczego? Bo drogowcy zauważyli, że jego elementy konstrukcyjne są popękane. Generalna Dyrekcja Dróg Krajowych i Aut..."/>
  </head>
  <body>
    <article>
      <h1>Nowy, ważny i popękany. Drogowcy zamknęli wiadukt na autostradowym węźle na A1</h1>
      <address><time datetime="2019-11-12T09:51:59+00:00">12 Nov 2019, 09:51</time> by <a rel="author">bż</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f4ff36d0-bc05-44a6-9621-3b02137d60e7-480p.mp4"/>
          <figcaption>Popękał wiadukt na A1</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8725fb777f25776ffa9076e44fcfd776/9f117848-f857-4e35-ab70-82d4c2131755-480p.mp4"/>
          <figcaption>GDDKiA: niebezpieczne prace na autostradzie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/9a1de01f893e0d2551ecbb7ce4dc963e/148dce0d-d07c-4cfd-af54-8abebfd41e64-480p.mp4"/>
          <figcaption>Rzecznik GDDKiA: wiadukty nie spełniają norm</figcaption>
        </figure>
        <figcaption>Wiadukt został zamknięty. Nie wiadomo, na jak długo<cite>Foto: TVN24 Łódź | Video: TVN24 Łódź</cite></figcaption>
      </slideshow>
      <h3>Jeden z wiaduktów na węźle autostradowym w Strykowie został zamknięty dla ruchu. Dlaczego? Bo drogowcy zauważyli, że jego elementy konstrukcyjne są popękane. Generalna Dyrekcja Dróg Krajowych i Autostrad wprowadziła zmienioną organizację ruchu i jeszcze nie wie, jak długo będzie to konieczne.</h3>
      <p>To jeden z największych i najważniejszych węzłów autostradowych w kraju - w Strykowie krzyżują się autostrada A2 (prowadząca od granicy z Niemcami do Warszawy) i A1 (biegnąca obecnie od Gdańska do Piotrkowa Trybunalskiego, chociaż jest ona obecnie przedłużana na południe).</p>
      <related>
        <a href="https://www.tvn24.pl/lodz,69/karetka-z-pacjentem-do-przeszczepu-utknela-w-korku-bo-drogowcy-wybieraja-mniejsze-zlo,930089.html"/>
      </related>
      <p>Pęknięcia pojawiły się na wiadukcie, którym dotąd kierowcy na A1 jechali na południe - w kierunku Piotrkowa.</p>
      <p>- Zamknięcie wiaduktu spowodowane jest koniecznością specjalistycznego zbadania elementów konstrukcyjnych obiektu, które uległy pęknięciu - informuje Maciej Zalewski, rzecznik GDDKiA w Łodzi.</p>
      <h3>Zmiany</h3>
      <p>- Od piątku obowiązuje zmieniona organizacja ruchu. Kierowcy korzystają obecnie z wiaduktu, którym zwykle jedzie się w kierunku Gdańska. Na jednej dwupasmowej jezdni, ruch odbywa się w obu kierunkach - relacjonuje Przemysław Kaleta, reporter TVN24, który zajął się sprawą.</p>
      <p>Obecnie kierowcy jadący A1 na południe Polski na przejeździe awaryjnym, tuż za wiaduktem w ciągu DK14, zjeżdżają na wschodnią nitkę autostrady. Po przejechaniu ok. 3 km, tuż za węzłem Łódź Północ, wracają na zachodnią jezdnię. Dla jadących na południe obowiązuje ograniczenie prędkości do 60 km na godzinę</p>
      <p>Kierowcom jadącym A1 na północ Polski ograniczono prędkość na zwężeniu do 80 km na godzinę.<br/>Nie wiadomo jeszcze, jak długo mogą potrwać utrudnienia.</p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/karetka-z-pacjentem-do-przeszczepu-utknela-w-korku-bo-drogowcy-wybieraja-mniejsze-zlo,930089.html"/>
        <a href="https://www.tvn24.pl/lodz,69/autostrada-idzie-do-rozbiorki-czegos-takiego-jeszcze-w-polsce-nikt-nie-robil,927647.html"/>
      </related>
    </article>
  </body>
</html>