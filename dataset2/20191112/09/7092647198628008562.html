<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39679/%D8%A7%D9%81%D8%AA%D8%AA%D8%A7%D8%AD-%D9%88-%DA%A9%D9%84%D9%86%DA%AF-%D8%B2%D9%86%DB%8C-%DB%B1%DB%B2-%D9%BE%D8%B1%D9%88%DA%98%D9%87-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%AF%D8%B1-%DA%A9%D8%B1%D9%85%D8%A7%D9%86%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%DB%B2-%D9%86%DB%8C%D8%B1%D9%88%DA%AF%D8%A7%D9%87-%D8%AE%D9%88%D8%B1%D8%B4%DB%8C%D8%AF%DB%8C"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-12T09:32:00+00:00"/>
    <meta property="og:title" content="افتتاح و کلنگ زنی ۱۲ پروژه وزارت نیرو در کرمان/بهره برداری از ۲ نیروگاه خورشیدی"/>
    <meta property="og:description" content="همزمان با سفر هیات دولت به به کرمان، تعداد ۱۲ پروژه صنعت آب و برق این استان به ارزش ۳۶۶۸ میلیارد تومان با دستور رئیس جمهور به‌طور همزمان افتتاح و کلنگ‌زنی شد."/>
  </head>
  <body>
    <article>
      <h1>افتتاح و کلنگ زنی ۱۲ پروژه وزارت نیرو در کرمان/بهره برداری از ۲ نیروگاه خورشیدی</h1>
      <address><time datetime="2019-11-12T09:32:00+00:00">12 Nov 2019, 09:32</time> by <a rel="author">پایگاه خبری صنعت برق - برق نیوز BarghNews</a></address>
      <p><i>همزمان با سفر هیات دولت به به کرمان، تعداد ۱۲ پروژه صنعت آب و برق این استان به ارزش ۳۶۶۸ میلیارد تومان با دستور رئیس جمهور به‌طور همزمان افتتاح و کلنگ‌زنی شد. </i>به گزارش <a href="http://www.barghnews.com/">برق نیوز</a>، "رضا اردکانیان" وزیر نیرو در مراسم بهره‌برداری همزمان از چندین طرح عمرانی و زیربنایی کرمان، گزارشی از پروژه‌های آماده افتتاح ارائه کرد و سپس با دستور رئیس جمهور، بهره‌برداری از این طرح‌ها آغاز شد. در این مراسم، واحد دوم تصفیه‌خانه فاضلاب کرمان به ارزش ۲۰ میلیارد تومان با هدف بازیابی پساب مصارف صنعتی و کشاورزی، جلوگیری از آلودگی محیط زیست، کمک به رشد صنعت و کشاورزی منطقه برای جمعیت ۱۲۰ هزار نفر از ساکنان کرمان افتتاح شد.   همچنین نیروگاه خورشیدی ۱۰ مگاواتی بافت با ۵۰ میلیارد تومان اعتبار به‌منظور صرفه‌جویی در مصرف سوخت فسیلی به میزان ۶۸.۵ میلیون متر مکعب گاز طبیعی و صرفه‌جویی در مصرف آب به میزان ۴۳۷۱ متر مکعب در سال به بهره‌برداری رسید. نیروگاه خورشیدی ۴ مگاواتی قلعه گنج با اعتبار ۲ میلیون یورو معادل ۲۴ میلیارد تومان نیز از دیگر طرح‌هایی بود که در این مراسم به بهره‌برداری رسید. در این مراسم همچنین بخش بخار نیروگاه سیکل ترکیبی گهران سیرجان با ۱۶۸۰ میلیارد تومان اعتبار، دو ساختگاه نیروگاهی ۵۴ مگاواتی DG رفسنجان با ۴۱۶ میلیارد تومان اعتبار به‌منظور افزایش قابلیت پایداری شبکه و کمک به صنایع پایین دست و پروژه افزایش ظرفیت پست ۱۳۲ کیلوولت شهرستان ماهان با ۲۷ میلیارد تومان اعتبار جهت ایجاد ظرفیت اتصال ۷۰ مگاوات نیروگاه خورشیدی افتتاح شد. آغاز عملیات اجرایی طرح تکمیل فاضلاب شهرستان زرند به روش بیع متقابل با ۲۱۷ میلیارد تومان سرمایه‌گذاری به منظور بازیابی پساب مصارف صنعتی و کشاورزی، جلوگیری از آلودگی محیط زیست و کمک به رشد صنعت و کشاورزی منطقه از دیگر طرح‌های مورد اشاره در این مراسم است. تکمیل طرح فاضلاب کرمان با سرمایه‌گذاری بخش خصوصی به روش بیع متقابل با پیش‌بینی ۱۴۵۰ کیلومتر شبکه جمع‌آوری فاضلاب، ۱۲ کیلومتر خط انتقال و ۹۰ هزار متر مکعب ظرفیت تصفیه‌خانه با اعتبار ۱۳۹۶ میلیارد تومان آغاز به‌کار کرد. عملیات اجرایی احداث پست مدولار ۲۳۰ کیلوولت کهنوج با ۲۰ میلیارد تومان اعتبار، احداث خط ۱۳۲ کیلوولت منوجان- نودژ با ۲۰ میلیارد اعتبار، احداث پست ۲۳۰ کیلوولت اختیارآباد با ۱۶۰ میلیارد تومان اعتبار و احداث پست دائم ۱۳۲ کیلوولت بم ۳ به ارزش ۵۴ میلیارد تومان با هدف افزایش ظرفیت شبکه و تامین ظرفیت انتقال، از دیگر طرح‌هایی بود که آغاز آن‌ها در این مراسم کلید خورد.</p>
    </article>
  </body>
</html>