<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/afrika/20191112-guta-za-ta-durkusar-da-harkokin-yan-najeriya-ghana"/>
    <meta property="og:site_name" content="RFI"/>
    <meta property="article:published_time" content="2019-11-12T09:51:08+00:00"/>
    <meta property="og:title" content="GUTA za ta durkusar da harkokin 'yan Najeriya a Ghana"/>
    <meta property="og:description" content="Kungiyar Kwadagon Ghana GUTA na shirin gudanar da gagarumin aikin rufe shagunan ‘yan Najeriya da ke birnin Accra, matakin da ake kallo a matsayin ramuwar gayya kan rufe iyakokin Najeriya."/>
  </head>
  <body>
    <article>
      <h1>GUTA za ta durkusar da harkokin 'yan Najeriya a Ghana</h1>
      <address><time datetime="2019-11-12T09:51:08+00:00">12 Nov 2019, 09:51</time> by <a rel="author">Abdurrahman Gambo Ahmad</a></address>
      <p>
        <b>Kungiyar Kwadagon Ghana GUTA na shirin gudanar da gagarumin aikin rufe shagunan ‘yan Najeriya da ke birnin Accra, matakin da ake kallo a matsayin ramuwar gayya kan rufe iyakokin Najeriya.</b>
      </p>
      <p>Kawo yanzu Kungiyar Kwadagon ta GUTA ta rufe shagunan ‘yan Najeriya kimanin 70 da zummar durkusar da harkokin kasuwancin ‘yan Najeriyar a birnin Accra.</p>
      <p>Shugaban Kungiyar ‘yan kasuwa ta Najeriya da ke Ghana, Chukwuemeka Nnaji ya bukaci mambobin kungiyar da su rufe shagunansu domin kauce wa fashe-fashe ko kuma lalata musu kayayyakinsu na sana’a.</p>
      <p>Kiris ya rage a yi mummunar arangama tsakanin ‘yan Ghana da ‘yan Najeriya a jiya a birnin na Accra saboda yadda kungiyar kwadagon ke ci gaba da rufe shagunan.</p>
      <p>Matakin da gwamnatin tarayyar Najeriya ta dauka na rufe kan iyakokinta da kasashe makwabta da suka hada da Ghana, ya jefa harkokin ‘yan kasuwan na Ghana cikin wani hali.</p>
      <p>Najeriya ta jaddada cewa, ba za ta bude kan iyakarta a yanzu.</p>
    </article>
  </body>
</html>