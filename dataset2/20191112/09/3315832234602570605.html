<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/565cd92e00f65a94/festivalul-de-film-polonez-cinepolska-incepe-miercuri-la-chisinau.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T09:40:15+00:00"/>
    <meta property="og:title" content="Festivalul de film polonez CinePOLSKA începe miercuri la Chișinău"/>
    <meta property="og:description" content="Festivalul de film polonez CinePOLSKA începe miercuri, la Chișinău. Timp de cinci zile, la cinematograful Odeon, începând cu ora 19.00, vor fi proiectate cinci cele mai noi filme poloneze, premiate la importante festivaluri din străinătate. Intrarea la toate proiecțiile este liberă."/>
  </head>
  <body>
    <article>
      <h1>Festivalul de film polonez CinePOLSKA începe miercuri la Chișinău</h1>
      <address><time datetime="2019-11-12T09:40:15+00:00">12 Nov 2019, 09:40</time> by <a rel="author">Jurnal.md</a></address>
      <p>
        <b>Festivalul de film polonez CinePOLSKA începe miercuri, la Chișinău. Timp de cinci zile, la cinematograful Odeon, începând cu ora 19.00, vor fi proiectate cinci cele mai noi filme poloneze, premiate la importante festivaluri din străinătate. Intrarea la toate proiecțiile este liberă.</b>
      </p>
      <p>Festivalul este deschis cu proiecția filmului „ Dolce fine giornata” (Słodki koniec dnia), în regia lui Jacek Borcuc. Filmul este premiat în 2019 la festivalul american Sundance. A doua zi, spectatorii vor putea urmări pelicula „Joaca cu viața”, în regia lui Kinga Dębska. Filmul reflectă soarta a trei femei de vârste diferite, ale căror vieți sunt distruse de consumul abuziv de alcool.</p>
      <p>Cu probleme diferite se confruntă eroul principal al comediei „Juliusz”, un profesor de arte plastice extrem de simpatic. Filmul va fi proiectat vineri, 15 noiembrie. Singuratic, nemulțumit de munca sa, acesta locuiește cu tatăl său, un pictor excentric. Totul va căpăta o altă turnură atunci când va cunoaște un medic veterinar. Sâmbătă seara, pe 16 noiembrie, pentru prima dată în Republica Moldova va fi prezentat filmul „Clerul”, regizat de Wojciech Smarzowski, care a înregistrat un record istoric la numărul de bilete vândute în Polonia. Prezentând destinele a trei preoți, filmul a provocat multe controverse.</p>
      <p>Festivalul CinePOLSKA se va încheia duminică, 17 noiembrie, cu proiecția filmului „Fuga”, în regia Agnieszkăi Smoczyńska.</p>
      <p>Solicitată de IPN, Mirela Lazăr, coordonator de proiecte la Institutul Polonez de la București, organizator al Festivalului, a declarat că anul acesta nu există o temă care să unească toate filmele din program. Au fost alese cele mai interesante cinci filme poloneze, premiate la festivaluri din Polonia și din străinătate. Potrivit Mirelei Lazăr, ediția din acest an aduce în prim plan subiecte cu caracter universal. Organizatorii se așteaptă ca proiecțiile cinematografice să placă publicului și speră ca Festivalul să continue și anul viitor.</p>
      <p>Organizatorii Festivalului de Film Polonez CinePOLSKA, care se desfășoară în România și în Republica Moldova, sunt Institutul Polonez din București și Asociația Cineaștilor din Polonia. Parteneri în Moldova sunt Studioul Moldova Film, cinematograful Odeon și Ambasada Republicii Polone în Republica Moldova.</p>
    </article>
  </body>
</html>