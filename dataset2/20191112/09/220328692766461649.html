<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/blgarski-pobedi-na-starta-na-turnira-v-tayvan-406511.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T09:56:03+00:00"/>
    <meta property="og:title" content="Български победи на старта на турнира в Тайван"/>
    <meta property="og:description" content="Тенисистките Томова и Шиникова вече са във втория кръг"/>
  </head>
  <body>
    <article>
      <h1>Български победи на старта на турнира в Тайван</h1>
      <address><time datetime="2019-11-12T09:56:03+00:00">12 Nov 2019, 09:56</time> by <a rel="author">Пламен Вълков</a></address>
      <p>Националките за „Фед къп“ Виктория Томова и Изабелла Шиникова се класираха за втория кръг на тенис турнира в Тайван от категорията на WTA 125 K в зала и с награден фонд 115 хиляди долара, съобщи БНР. Първата ракета на България Томова, която е №8 в схемата, преодоля неизвестната швейцарка Сузан Бандеки с 6:4, 2:6, 3:0 и отказване на съперничката след 106 минути игра. В заключителната част Виктория направи два пробива преди Бандеки да се оттегли. За успеха тя заслужи 15 точки за световната ранглиста, където е №160. Следващата опонентка на Томова ще бъде тайванка и ще бъде определена в мача между Джоана Гарланд и Ян Я Ю.</p>
      <p>Шиникова пък беше категорична срещу №7 в схемата Бибиане Схоофс от Холандия и я победи с 6:2, 6:4. Във втория сет Изабелла губеше с 3:4, но влезе в серия и спечели три поредни гейма, а с това и мача.</p>
      <p>Следващата съперничка на 28-годишната софиянка ще бъде японката Киока Окамура, която е №255 в ранглистата, където Шиникова е на 166-ата позиция в момента.</p>
    </article>
  </body>
</html>