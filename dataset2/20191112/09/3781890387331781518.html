<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741303"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T09:54:00+00:00"/>
    <meta property="og:title" content="&quot;บิ๊กต้อม&quot; ฟันธงทัพไทยกวาดเกิน70ทองชัวร์"/>
    <meta property="og:description" content="'บิ๊กต้อม' มั่นใจ ศึกซีเกมส์ 2019 'ทัพไทย' กวาดเกิน 70 ทอง แน่นอน แต่ยังหวั่นใจปัญหาการเดินทางของทีมเจ้าหน้าที่ ที่จะไปดูแลนักกีฬา เพราะว่าต้องแยกแข่งขันถึง 4 เมือง ด้าน 'บิ๊กจา' เผย นักกีฬาไทย พร้อมแล้ว แต่ชาติอื่นจะพร้อมกว่าหรือไม่ ต้องไปวัดกันที่ฟิลิปปินส์ ด้านแฟนกีฬาชาวไทย มีลุ้นรับโชคใหญ่จากกิจกรรมทายผลเหรียญทองครั้งนี้ด้วย"/>
  </head>
  <body>
    <article>
      <h1>"บิ๊กต้อม" ฟันธงทัพไทยกวาดเกิน70ทองชัวร์</h1>
      <address>
        <time datetime="2019-11-12T09:54:00+00:00">12 Nov 2019, 09:54</time>
      </address>
      <p>
        <b>"บิ๊กต้อม" มั่นใจ ศึกซีเกมส์ 2019 "ทัพไทย" กวาดเกิน 70 ทอง แน่นอน แต่ยังหวั่นใจปัญหาการเดินทางของทีมเจ้าหน้าที่ ที่จะไปดูแลนักกีฬา เพราะว่าต้องแยกแข่งขันถึง 4 เมือง ด้าน "บิ๊กจา" เผย นักกีฬาไทย พร้อมแล้ว แต่ชาติอื่นจะพร้อมกว่าหรือไม่ ต้องไปวัดกันที่ฟิลิปปินส์ ด้านแฟนกีฬาชาวไทย มีลุ้นรับโชคใหญ่จากกิจกรรมทายผลเหรียญทองครั้งนี้ด้วย</b>
      </p>
      <p>เมื่อวันที่ 12 พ.ย. ที่ห้องประชุม บริษัท ข่าวสด จำกัด นายฐากูร บุนปาน กรรมการผู้จัดการบริษัท มติชน จำกัด มหาชน เป็นประธานแถลงข่าวกิจกรรม "ลุ้นเชียร์รับโชค ข่าวสด ซีเกมส์ 2019" ร่วมเชียร์และติดตามผลงานนักกีฬาไทย ผ่านกิจกรรมร่วมสนุกตัดคูปองจาก นสพ.ข่าวสด, มติชน และประชาชาติธุรกิจ ลุ้นรางวัลใหญ่รถยนต์ All New MG3 1.5X Sunroof (twotone) และอื่นๆ อีกมากมาย โดยมี พล.ต.จารึก อารีราชการัณย์ รองประธานและเลขาธิการคณะกรรมการโอลิมปิคแห่งประเทศไทย, "บิ๊กต้อม" ธนา ไชยประสิทธิ์ หัวหน้านักกีฬาไทย รวมทั้งกลุ่มผู้สนับสนัน, ผู้บริหารสมาคมกีฬาต่างๆ อาทิ มวยสากล, วอลเลย์บอล, จักรยาน และนักกีฬาทีมชาติไทย เข้าร่วม</p>
      <figure>
        <img src="https://www.dailynews.co.th/admin/upload/20191112/news_lKiKuwTMXg170616_533.jpg?v=20191112174?v=1211"/>
      </figure>
      <p>สำหรับกิจกรรมดังกล่าว เปิดให้ผู้อ่านร่วมสนุกตัดคูปองจาก นสพ.ข่าวสด, มติชน และประชาชาติธุรกิจ พร้อมเขียนชื่อที่อย่รู่วมทายผล "ทีมชาติไทยจะคว้าเหรียญทองได้มากกว่าหรือน้อยกว่า 70 เหรียญทอง" เริ่มตั้งแต่วันนี้จนถึงวันที่ 11 ธ.ค. มีรางวัลที่ 1 รถยนต์ All New MG3 1.5X Sunroof (twotone) จำนวน 1 รางวลั มูลค่า 594,000 บาท รวมทั้งรางวัลอื่นๆ อีกมากมาย โดยศึกซีเกมส์ ครั้งที่ 30 ที่ประเทศฟิลิปปินส์ จะแข่งขันระหว่างวันที่ 30 พ.ย.-11 ธ.ค.นี้<br/><br/>นายฐากูร บุนปาน กล่าวว่า อย่าคิดว่าซีเกมส์เป็นเวทีเล็กเพราะนี่คือเวทีแห่งศักดิ์ศรี สำหรับนักกีฬามีเวทีให้เล่นดีกว่าไม่มี ทุกคนต้องไต่ระดับขึ้นไปเรื่อยๆ ถ้าไม่มีซีเกมส์เป็นก้าวแรกรองรับก็จะไม่มีก้าวต่อไป ถ้าอยากให้ไปถึงจุดสุดยอดอย่างโอลิมปิกเกมส์ ก็ต้องช่วยกันประคับประคองนักกีฬากันตั้งแต่ซีเกมส์</p>
      <figure>
        <img src="https://www.dailynews.co.th/admin/upload/20191112/news_QAJyyBBCuI170619_533.jpg?v=20191112174?v=1364"/>
      </figure>
      <p>ขณะที่ "บิ๊กจา" พล.ต.จารึก อารีราชการัณย์ กล่าวว่า มาถึงตอนนี้ นักกีฬาไทย มีความพร้อมอย่างมาก แต่ว่าชาติอื่นๆ จะพร้อมมากกว่าเราหรือไม่ คงต้องไปดูผลงานกันที่ฟิลิปปินส์ ตนเชื่อว่านักกีฬาไทยจะทำหน้าที่ได้อย่างสุดฝีมือกันทุกคน<br/><br/>ส่วน "บิ๊กต้อม" นายธนา ไชยประสิทธิ์ กล่าวว่า เหรียญทองที่ 70 นั้น ตนมั่นใจว่าเกินแน่นอน เพราะฟิลิปปินส์ จัดมากถึง 56 กีฬา กีฬาเพิ่มมากขึ้น โอกาสที่เราจะได้นั้นเมื่อคำนวนดูความพร้อมคร่าวๆ มีความเป็นไปได้ แต่สิ่งที่น่ากังวลคือเจ้าภาพจัดถึง 4 เมือง ต้องมีทีมดูแลออฟฟิศ แพทย์ กายภาพ ต้องแยกทีมไปดูแลนักกีฬาไทย จะมีปัญหาเรื่องการเดินทางในแต่ละเมืองอีกด้วย.<br/><br/> </p>
    </article>
  </body>
</html>