<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621077/%D9%87%D8%B1%D8%AC-%D9%88-%D9%85%D8%B1%D8%AC-%D9%87%D9%86%DA%AF%E2%80%8C%DA%A9%D9%86%DA%AF-%D8%B1%D8%A7-%D9%81%D9%84%D8%AC-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T09:00:00+00:00"/>
    <meta property="og:title" content="هرج و مرج هنگ‌کنگ را فلج کرد"/>
    <meta property="og:description" content="پلیس ضد شورش هنگ‌کنگ امروز (سه‌شنبه) در محوطه یک دانشگاه گاز اشک‌آور شلیک کرد. همچنین ساکنان مرکز این دولت‌شهر برای تردد به محل کار با مشکلاتی مواجه شدند که ناشی از اختلال در حرکت وسایل حمل و نقل عمومی است. هم‌زمان فعالان قصد دارند اعتراضات تازه‌ای را از امروز به جریان بیندازند."/>
  </head>
  <body>
    <article>
      <h1>هرج و مرج هنگ‌کنگ را فلج کرد</h1>
      <address>
        <time datetime="2019-11-12T09:00:00+00:00">12 Nov 2019, 09:00</time>
      </address>
      <p>
        <i>پلیس ضد شورش هنگ‌کنگ امروز (سه‌شنبه) در محوطه یک دانشگاه گاز اشک‌آور شلیک کرد. همچنین ساکنان مرکز این دولت‌شهر برای تردد به محل کار با مشکلاتی مواجه شدند که ناشی از اختلال در حرکت وسایل حمل و نقل عمومی است. هم‌زمان فعالان قصد دارند اعتراضات تازه‌ای را از امروز به جریان بیندازند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> هنگ‌کنگ شاهد هرج و مرج گسترده در ایستگاه‌های مترو است و صف‌های طویلی برای اتوبوس و دیگر وسایل حمل و نقل تشکیل شده است. خدمات‌رسانی در برخی ایستگاه‌ها هم مختل شده یا به حالت تعلیق درآمده است. اوایل امروز، برخی جاده‌ها هم با ترافیک سنگین بسته شدند.</p>
      <p>به گزارش خبرگزاری رویترز،‌ این تحولات حاصل اعتراضات خشونت‌بار روز دوشنبه است که بدترین موارد در این مستعمره سابق بریتانیاست؛ یک معترض هدف تیراندازی پلیس قرار گرفت، مردی در پیاده‌رو به آتش کشیده شد و پلیس هم به تعداد نامشخص گاز اشک‌آور شلیک کرد.</p>
      <figure>
        <img src="https://aftabnews.ir/files/fa/news/1398/8/21/358152_982.jpg"/>
      </figure>
      <p>امروز پلیس ضد شورش در ایستگاه‌های متروی سراسر هنگ‌کنگ مستقر است و مدیر خطوط راه‌آهن این دولت‌شهر از مردم خواسته است تا از دیگر وسایل حمل و نقل استفاده کنند. معترضان هم از مردم خواسته‌اند تا ظهر امروز در محله "تسیم شای تسوی" واقع در مرکز این قطب تجاری و گردشگری تجمع کنند.</p>
      <figure>
        <img src="https://aftabnews.ir/files/fa/news/1398/8/21/358153_875.jpg"/>
      </figure>
      <p>دانشگاه‌ها و مدارس، کلاس‌های درس را لغو کردند و دانشجویان، مدرسان و والدین از رفتار پلیس با معترضان و اینکه در محوطه برخی از دانشگاه‌ها گاز اشک‌آور شلیک کردند، خشمگین هستند.</p>
      <p>کری لام، مدیر اجرایی هنگ‌کنگ از دانشگاه‌ها خواسته است تا از دانشجویان بخواهند در اعتراضات شرکت نکنند. براساس اعلام پلیس،‌ دوشنبه بیش از ۲۶۰ تن بازداشت شدند و مجموع بازداشتی‌ها به بیش از ۳۰۰۰ تن از ماه ژوئن رسید.</p>
    </article>
  </body>
</html>