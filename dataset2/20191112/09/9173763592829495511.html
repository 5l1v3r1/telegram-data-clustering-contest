<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/oleksiy_mushak/441995_truba_y_zemlya_shcho_tut_spilnogo.html"/>
    <meta property="og:site_name" content="LB.ua"/>
    <meta property="article:published_time" content="2019-11-12T09:42:00+00:00"/>
    <meta property="og:title" content="Труба й земля. Що тут спільного?"/>
    <meta property="og:description" content="Останнім часом обмежую себе в коментарях будь-яких економічних питань, які не стосуються ринку землі. Але зараз не можу втриматися. Минулого тижня парламент проголосував за законопроект про, так званий, анбандлінг або про відокремлення газопроводу від “Нафтогазу”."/>
  </head>
  <body>
    <article>
      <h1>Труба й земля. Що тут спільного?</h1>
      <address><time datetime="2019-11-12T09:42:00+00:00">12 Nov 2019, 09:42</time> by <a rel="author">Олексій Мушак</a></address>
      <p>
        <b>Останнім часом обмежую себе в коментарях будь-яких економічних питань, які не стосуються ринку землі.</b>
      </p>
      <p>
        <b>Але зараз не можу втриматися.</b>
      </p>
      <p>
        <b>Минулого тижня парламент проголосував за законопроект про, так званий, анбандлінг або про <a href="https://lb.ua/economics/2019/10/18/440103_rada_prinyala_pervom_chtenii.html">відокремлення газопроводу від “Нафтогазу”.</a></b>
      </p>
      <figure>
        <img src="https://i.lb.ua/115/41/5808bb946ec40.jpeg"/>
        <figcaption>
          <cite>Фото: EPA/UPG</cite>
        </figcaption>
      </figure>
      <p>Давайте зазирнемо у недавню історію.</p>
      <p>На початку 2000-х труба вважалася “національною святинею”, люди говорили, що “такої труби немає ніде в світі, що “без неї ніхто не може”, і що “коштує вона 100 млрд доларів – мінімум”.</p>
      <related>
        <a href="https://lb.ua/economics/2019/09/18/437625_kabmin_utverdil_novuyu_model.html"/>
      </related>
      <p>Якщо не вірите, пошукайте публічні заяви Юлії Тимошенко семирічної давнини, коли були перші спроби розглянути подібний закон у ВРУ.</p>
      <p>Що змінилося за ці роки?</p>
      <p>Поки ми сидимо, заклавши руки за голову, бо вважаємо, що “національна святиня може бути тільки у нас”, то в світі будують іншу “святиню” без нас.</p>
      <p>20 років “сидіння” на трубі призвело до того, що замість заробітку вже зараз, українцям в найближчій перспективі доведеться скидатися грошима, щоб вона не перетворилася металобрухт.</p>
      <p>Поки ми не залучали партнерів, з’явилася низка обхідних газопроводів навколо України.</p>
      <p>Це Південний потік, Північний потік №1, зараз добудовується <a href="https://lb.ua/world/2019/10/30/441025_daniya_odobrila_severniy_potok2.html">Північний потік №2.</a></p>
      <p>Тому єдиний робочий варіант порятунку нашої ГТС – це продати за будь-яку ціну або навіть подарувати 25% ГТС американцям чи європейцям, які допоможуть боротися проти Північного потоку №2.</p>
      <p>Такий стан справ нагадує кожному з нас, що світ змінюється дуже і дуже стрімко.</p>
      <p>Ви запитаєте до чого тут земля?</p>
      <p>У питанні <a href="https://lb.ua/news/2019/11/11/441919_zelenskiy_reshil_provesti_referendum.html">відкриття ринку землі</a> ми проходимо аналогічну дискусію, що колись проходили з трубою. Мовляв, “такого чорнозему немає ніде в світі”, “наша земля – найкраща” і таке інше.</p>
      <p>Так, це правда – українська земля найкраща. Але світ не стоїть на місці.</p>
      <p>Значні кошти у світовій аграрці нині інвестуються у так звані вертикальні ферми. Техніка таких ферм полягає у тому, що агропродукцію вирощують не на городах, а під ультрафіолетовим випромінюванням в гідропонні та закритому приміщенні.</p>
      <p>Тобто з часом в супермаркетах можна буде вирощувати овочі й фрукти, та відразу ж їх продавати, економлячи на логістиці та пакуванні.</p>
      <p>Компанії, які займаються побудовою вертикальних ферм, вже коштують дорожче, ніж українські агрохолдинги, що обробляють сотні тисяч гектар найкращої в світі землі.</p>
      <p>І ця тенденція незворотна.</p>
      <p>Тому політики й бізнесмени, які лобіюють закриту модель ринку землі, втягують нас у ту саму історію, що виникла з газотранспортною системою. Ми закрилися, сказали, що ми класні, і через деякий час виявилися непотрібними.</p>
      <p>Україна не має права прогавити свій шанс вдруге.</p>
      <p>Нині нам потрібна <a href="https://lb.ua/economics/2019/09/19/437704_zelenskiy_rinok_zemli.html">модель ринку землі,</a> яка задовольнятиме не тільки окремих депутатів, міністрів, фермерів – ні. Вона повинна працювати на добробут кожного українця без виключення. Це наш шанс стати заможними. Тож, давайте його не втрачати.</p>
    </article>
  </body>
</html>