<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/a-nepszava-szerint-november-6-a-ota-nem-lehet-felvenni-senkit-a-korhazakba"/>
    <meta property="og:site_name" content="euronews"/>
    <meta property="article:published_time" content="2019-11-12T09:40:13+00:00"/>
    <meta property="og:title" content="A Népszava szerint november 6-a óta nem lehet felvenni senkit a kórházakba"/>
    <meta property="og:description" content="Csak megbízási szerződésekkel lehet alkalmazni a nővéreket és orvosokat."/>
  </head>
  <body>
    <article>
      <h1>A Népszava szerint november 6-a óta nem lehet felvenni senkit a kórházakba</h1>
      <address><time datetime="2019-11-12T09:40:13+00:00">12 Nov 2019, 09:40</time> by <a rel="author">Euronews </a></address>
      <p>Miközben egyre nagyobb az orvos- és ápolóhiány, nem vehetnek fel új embereket az igazgatók a fenntartó utasítása alapján, gyakorlatilag létszámstop lépett életbe az egészségügyben - írja a <a href="https://nepszava.hu/3056791_beteges-letszamstop-a-korhazakban">Népszava</a>.</p>
      <p>A lap birtokába is eljutott az állami fenntartó múlt pénteki levele, amelyben arról értesítette a kórházakat, hogy november hatodika után visszavonásig csak megbízási szerződést köthetnek, de nem lehet új jogviszonyt létesíteni, így nem vehetnek fel orvosokat, nővéreket sem - miközben így is alig van ember.</p>
      <p>A szakdolgozói kamara 2018-as felmérése szerint 15-20 százalékos a nővér- és egyéb szakember hiány, az állami intézményekben gyógyító 17 ezer orvosból 4-5 ezren nyugdíj mellett dolgoznak. A helyzet abszurditását jelzi az is, hogy épp a napokban született döntés a kórházvezetői pályázatokról, de az utasítás szerint hiába nyerte el valaki az állást, őt sem lehetne kinevezni.</p>
      <p>A létszámstopot elrendelő kormányhatározat eközben nem nyilvános, az igazgatók csak a levélre hagyatkozhatnak.</p>
      <p>A Népszavának nyilatkozó források szerint egy nagyobb intézményben csak a természetes fluktuáció miatt havonta 100-150 ember cserélődik. és ők ugyan elmennek, de se a helyükre nem lehet felvenni újakat, se őket nem vehetik fel oda, ahova indultak, legfeljebb vállalkozói szerződés keretében lenne lehetőség a foglalkoztatásukra. "A hierarchikus rendszerben működő egészségügyben viszont nagyon nehéz a közalkalmazott főorvos alá vállalkozó nővért beosztani" – mondta egy intézményvezető a kapnak, aki szerint a létszámstop veszélyezteti a betegellátást, és megbéníthatja a napi működést.</p>
      <h3>Megszólalt a hatóság</h3>
      <p>Az Állami Egészségügyi Ellátó Központ kedd délután kiadott közleményében azt írja a cikkre reagálva:</p>
      <p>"Nincs kórházi létszámstop, így semmilyen akadálya nincs az üres álláshelyek betöltésének, vagyis a dolgozók felvételének az egészségügyben, a mentőknél. A kórházakban folyamatos és szükséges új dolgozók felvétele. A kormány rendszeresen monitorozza a közigazgatásban és közszolgáltatásoknál betöltött, üres és szükséges álláshelyeket, ez nem azt jelenti, hogy ne lehetne felvenni dolgozókat, ha arra szükség van. A kormány célja az, hogy valamennyi intézményben kontrolláltan történjenek a felvételek, hangsúlyozva, hogy az intézkedés semmilyen módon nem befolyásolhatja negatívan a betegellátás folyamatosságát és korábbi magas színvonalát."</p>
      <p>A Magyar Kórházszövetség (MKSZ) az MTI-hez eljuttatott közleményében erre reagálva azt írta: megkeresésükre az ÁEEK és az egészségügyért felelős államtitkár azt a tájékoztatást adta, hogy mindent megtesznek annak érdekében, hogy a kórházakban életbe léptetett létszámzárlat minél hamarabb feloldódjon.</p>
      <p>Azt írták, mivel a szóban forgó kormányhatározat a jelenlegi is fennálló HR-problémákat tovább rontja, a betegellátás biztonsága szempontjából a kórházszövetség elengedhetetlennek gondolja a helyzet hosszú távú eredményes megoldását. Az MKSZ minden segítséget megad ebben a folyamatban - olvasható a közleményükben.</p>
    </article>
  </body>
</html>