<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639551/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%DA%AF%D8%B2%D8%A7%D8%B1%D8%B4-%D8%A7%D8%AE%DB%8C%D8%B1-%D8%A2%DA%98%D8%A7%D9%86%D8%B3-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:43:00+00:00"/>
    <meta property="og:title" content="واکنش ایران به گزارش اخیر آژانس انرژی اتمی"/>
    <meta property="og:description" content="غریب آبادی گفت: از زمانی که آژانس اعلام کرد سؤالاتی درباره یک مکان خاص دارد، دسترسی لازم از سوی ایران فراهم شد و هرگونه تلاش برای ارزیابی زودهنگام و.."/>
  </head>
  <body>
    <article>
      <h1>
        <a href="https://www.bultannews.com/fa/news/639551/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%DA%AF%D8%B2%D8%A7%D8%B1%D8%B4-%D8%A7%D8%AE%DB%8C%D8%B1-%D8%A2%DA%98%D8%A7%D9%86%D8%B3-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C">واکنش ایران به گزارش اخیر آژانس انرژی اتمی</a>
      </h1>
      <h2>غریب آبادی گفت: از زمانی که آژانس اعلام کرد سؤالاتی درباره یک مکان خاص دارد، دسترسی لازم از سوی ایران فراهم شد و هرگونه تلاش برای ارزیابی زودهنگام و..</h2>
      <address><time datetime="2019-11-12T09:43:00+00:00">12 Nov 2019, 09:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «کاظم غریب آبادی» سفیر و نماینده دائم ایران در آژانس بین المللی انرژی اتمی، درخصوص گزارش اخیر آژانس در زمینه راستی آزمایی اجرای برجام گفت: این گزارش نشان می دهد که آژانس همچنان دسترسی کاملی در ایران دارد و علیرغم کاهش تعهدات ایران تحت برجام که با هدف برقراری توازن نسبی بین حقوق و تکالیف طرفین انجام می شود، همچنان قادر به راستی آزمایی هم اجرای تعهدات و هم توقف اجرای بخشی از تعهدات است.</p>
      <p>نماینده دائم کشورمان در واکنش به اظهارات اخیر آژانس در مورد مکانی در ایران، افزود: از همان ابتدا و از زمانی که آژانس، ایران را مطلع کرد که برخی سؤالات در مورد یک مکان خاص دارد، ایران موافقت کرد وارد یک تعامل مثبت با آژانس برای شفاف کردن وضعیت و رسیدگی به سوالات مرتبط، شود.</p>
      <p>وی افزود: ایران با نشان دادن نهایت همکاری و شفافیت، متعاقبا دسترسی لازم را برای آژانس فراهم کرد. همانگونه که توسط مقامات آژانس نیز در موقعیت های مختلف تأکید شد، تعامل بین آژانس و ایران درخصوص این موضوع در حال انجام می باشد. بنابراین، هرگونه تلاش برای پیش داوری و ارائه ارزیابی زودهنگام و خام، صرفاً در جهت مصادره این موضوع در راستای مقاصد سیاسی است.</p>
      <p>غریب آبادی اظهار داشت: وجود اینگونه سؤالات در تعاملات بین آژانس و کشورهای عضو امری معمول و عادی بوده و در حالیکه دو طرف برای حل آن در تعامل هستند، نمی بایستی با اغراض سیاسی مورد سو استفاده و بزرگنمایی واقع شود.</p>
      <p>آژانس بین‌المللی انرژی اتمی در گزارش فصلی جدید خود اعلام کرد که ایران از تاریخ ۹ نوامبر اقدام به غنی‌سازی اورانیوم در سایت فردو کرده است.</p>
      <p>در گزارش فصلی آژانس بین‌المللی انرژی اتمی که روز دوشنبه برای اعضای شورای حکام ارسال شده عنوان شده میزان ذخایر اورانیوم کم‌غنای ایران ۳۷۲.۳ کیلوگرم بوده است.</p>
      <p>در بخشی از این گزارش ادعا شده آژانس بین‌المللی انرژی اتمی در منطقه‌ای که به آژانس اعلام نشده ذرات اورانیوم طبیعی کشف کرده است.</p>
    </article>
  </body>
</html>