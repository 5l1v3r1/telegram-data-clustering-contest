<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Parlament-CUP-impugnada-despres-ERC_0_2342765785.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T09:37:00+00:00"/>
    <meta property="og:title" content="El Parlament aprova la moció de la CUP sobre l'autodeterminació en el moment en què el TC suspenia l'acord per tramitar-la"/>
    <meta property="og:description" content="Els grups sobiranistes forcen un canvi en l'ordre del dia per debatre la iniciativa a primera hora"/>
  </head>
  <body>
    <article>
      <h1>El Parlament aprova la moció de la CUP sobre l'autodeterminació en el moment en què el TC suspenia l'acord per tramitar-la</h1>
      <h2>Els grups sobiranistes forcen un canvi en l'ordre del dia per debatre la iniciativa a primera hora</h2>
      <address>
        <time datetime="2019-11-12T09:37:00+00:00">12 Nov 2019, 09:37</time>
      </address>
      <p>Cursa contra rellotge entre el Parlament i el Tribunal Constitucional (TC) amb victòria 'in extremis' de la cambra. Després que Roger Torrent decidís <a href="https://www.ara.cat/politica/Torrent-canvia-hora-del-dema_0_2342165937.html">avançar el ple d'aquest dimarts</a> a les nou del matí –estava previst per a la tarda–, el Parlament ha votat aquest dimarts a primera hora la moció de la CUP a favor de l'autodeterminació en el mateix moment en què el TC en suspenia la tramitació i avisava Torrent i la mesa de conseqüències penals. Segons fonts parlamentàries, els serveis jurídics de la cambra han rebut un correu notificant la decisió de l'alt tribunal uns tres minuts després que acabés la votació a la cambra. Després de la decisió del tribunal, segons altres fonts, els lletrats han comunicat a la mesa que la moció aprovada no es publicarà al Butlletí Oficial del Parlament (BOPC).</p>
      <figure>
        <img src="https://www.ara.cat/2019/11/12/politica/consellera-Presidencia-Meritxell-Budo-imatge_2342775805_67324784_117x66.jpg"/>
      </figure>
      <p>
        <a href="https://www.ara.cat/politica/Govern-expressa-malestar-Torrent-autodeterminacio_0_2342765782.html">El Govern expressa el "malestar" a Torrent pel canvi de data del ple que ha de debatre sobre l'autodeterminació</a>
      </p>
      <p>El ple de Constitucional s'ha reunit aquest matí i ha acceptat els incidents d'execució de sentència presentats pel govern espanyol divendres passat contra l'acord de mesa pel qual s'admetia a tràmit la moció i l'acord pel qual es rebutjaven les peticions de reconsideració de Cs, el PSC i el PP. Mentre això passava, el Parlament ja debatia el text de la CUP després d'un canvi de l'ordre del dia i, just abans de la votació, Torrent ha assegurat que la mesa no havia rebut cap requeriment. El punt que refermava la voluntat de la cambra d'exercir el dret a l'autodeterminació ha sigut aprovat per JxCat, ERC i la CUP. Els comuns s'hi han abstingut i el PSC i el PP no han votat, mentre que els diputats de Cs han abandonat l'hemicicle.</p>
      <p>La resta de la moció, on entre d'altres coses es demanava la dimissió del conseller d'Interior, Miquel Buch, només ha rebut els vots a favor de la CUP i els comuns. JxCat i ERC hi han votat en contra, cosa que ha generat la indignació dels anticapitalistes. La diputada Maria Sirvent ha carregat durament contra els partits al Govern per oposar-se a "posar fi a la repressió", reparar els danys causats a les víctimes de la violència policial i rebutjar els capítols socioeconòmics del text, com posar fi a les llistes d’espera. "Tanta corbata i tanta poca vergonya", els ha dit, acusant-los de col·laborar amb la repressió estatal. I ha sentenciat: "Amb vosaltres no volem cap unitat!"</p>
      <p>Des d'ERC, Ernest Maragall ha revelat que només avalarien el punt de l'autodeterminació i ha denunciat que la CUP tenia l'oportunitat d'haver acceptat presentar per tràmit d'urgència el text validat per les tres formacions independentistes en resposta a la sentència del judici de l'1-O, que s'hauria de debatre al pròxim ple. Sobre el no a la destitució de Buch, Maragall ha deixat clar: "No podem viure de miratges ni fer-nos creure que podem arribar a un paradís sense policia". I ha afegit que, "malgrat que la música soni bé, governar vol dir assumir la realitat". El diputat de JxCat Jordi Munell, per la seva banda, ha considerat que "alguns punts" de la moció "són reiteratius d'altres acords que ja han passat pel Parlament".</p>
      <p>En la votació sobre el cessament de Buch, tres diputats del grup republicà s'han desmarcat de la disciplina de vot i s'han abstingut. Dos d'ells són Antoni Castellà i Assumpció Laïlla, de Demòcrates. Fonts de Demòcrates consultades per l'ARA han explicat que eren crítics amb la gestió que ha fet el conseller d'Interior i han recordat que ja fa dies en van demanar la dimissió. Malgrat tot, no han votat a favor del cessament. Si ha sigut així és perquè la moció contenia altres demandes que Demòcrates no compartia. Així doncs, els dos diputats han optat per l'abstenció.</p>
      <h3>Protesta de Cs, el PSC i el PP pel canvi en l'ordre del dia</h3>
      <p>El debat i votació de la moció de la CUP estava previst inicialment com el sisè de l'ordre del dia, però ha acabat sent el primer després que els partits sobiranistes ho aprovessin a petició d'ERC. Cs, el PSC i el PP han criticat tant el canvi d'hora del ple –que Torrent assegura que respon a un viatge seu a Suïssa– com el de l'ordre del dia, que consideren que buscava esquivar l'alt tribunal. El canvi d'hora també va ser criticat ahir pel JxCat, i <a href="https://www.ara.cat/politica/Govern-expressa-malestar-Torrent-autodeterminacio_0_2342765782.html">el Govern ha enviat a Torrent una carta</a> aquest matí queixant-se per la coincidència del ple amb la reunió setmanal del consell executiu.</p>
      <p>"Hi ha una claríssima voluntat de violentar el requeriment", ha lamentat a l'inici de la sessió el portaveu del partit taronja, Carlos Carrizosa, mentre que la socialista Eva Granados ha acusat l'independentisme d'estar "menystenint" el Parlament. Juntament amb el PP han demanat un informe als lletrats sobre si el text de la CUP quedava afectat per les resolucions del TC. Torrent hi ha acabat responent que no hi havia cap requeriment en relació concreta amb la moció dels anticapitalistes. A continuació la líder de Cs a Catalunya, Lorena Roldán, ha anunciat que la formació denunciarà Torrent per haver tramitat la moció sobre autodeterminació de la CUP i alterat l'ordre del dia. "Fa servir aquest Parlament per als interessos del separatisme", ha lamentat.</p>
      <p>Abans de debatre la iniciativa, els dos membres de la mesa del PSC i Cs, David Pérez i Joan García, han demanat la paraula per advertir que la seva admissió a tràmit podia fer incórrer l’òrgan rector del Parlament en responsabilitats penals. "La moció torna a incidir en el dret a l’autodeterminació, declarat il·legal per diferents sentències del TC", ha afirmat Pérez. "Em veig en l’obligació d’avisar que això suposa estar entrant en possibles responsabilitats, algunes de penals", ha s'hi ha sumat García, insistint: "Després venen alguns de vostès aquí i es dediquen a fer victimisme d’allò que nosaltres ja havíem avisat".</p>
      <h3>Els comuns defensen la legitimitat del debat</h3>
      <p>Ja durant el debat, els comuns han lamentat les dificultats per debatre "amb normalitat una moció". "Que hi hagi partits independentistes que en aquesta cambra es posicionin a favor del dret a decidir en una moció declarativa, sense efectes jurídics, hauria de poder ser constitucional en aquest país", ha dit el diputat Lucas Ferro, i ha criticat una "estratègia de judicialització permanent del conflicte". També ha carregat contra el conseller d'Interior, el qual Catalunya en COmú busca reprovar amb una altra moció aquest dimarts: "Un Govern que basa la seva legitimitat en la defensa dels drets dels ciutadans no pot actuar com hem vist que ha actuat", ha conclòs.</p>
      <p>L'oposició frontal amb el contingut de la moció cupaire ha vingut per part dels partits constitucionalistes. "Només parlen de la seva obsessió identitària i a sobre pretenen dir que en aquest Parlament no es pot parlar del dret a l'autodeterminació, que per cert no afecta Catalunya", ha reblat el diputat taronja Nacho Martín Blanco: "Estan prenent el pèl a la ciutadania de Catalunya". El diputat socialista Ferran Pedret ha opinat que, si bé "tots els pobles del món tenen dret a l'autodeterminació", tan sols "el poden exercir els que estan sotmesos i no es poden governar a si mateixos, que no és el nostre cas". I Alejandro Fernández (PP) ha afirmat que el debat és "una pèrdua de temps" que "trepitja els drets de la meitat de la població catalana" i suposa un "nou abús dels secessionistes".</p>
    </article>
  </body>
</html>