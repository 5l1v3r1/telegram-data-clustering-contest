<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/kreditna-kartica-apple-diskriminira-uporabnike-po-spolu.html?RSSa704bc8a48d8fd61a088808ef2e07174"/>
    <meta property="og:site_name" content="Računalniške novice"/>
    <meta property="article:published_time" content="2019-11-12T09:01:00+00:00"/>
    <meta property="og:title" content="Kreditna kartica Apple diskriminira uporabnike po spolu?"/>
    <meta property="og:description" content="Apple je letos poleti najavilo razpoložljivost svoje lastne kreditne kartice. Kreditna kartica Apple Card je izdelana iz kovine (titana), je opremljena z Applovim logotipom."/>
  </head>
  <body>
    <article>
      <h1>Kreditna kartica Apple diskriminira uporabnike po spolu?</h1>
      <address>
        <time datetime="2019-11-12T09:01:00+00:00">12 Nov 2019, 09:01</time>
      </address>
      <p>Podjetje Apple je letos poleti najavilo razpoložljivost svoje lastne kreditne kartice. Kreditna kartica Apple Card je izdelana iz kovine (titana), je opremljena z logotipom podjetja Apple in razpolaga s čipovjem za izvajanje fizičnih plačil. Na prednji strani kartice se nahaja zgolj ime njenega lastnika ter seveda ime banke, ki je kartico izdala, in sicer Goldman Sachs. Na njej ne bomo našli nobenih drugih podatkov o uporabniku ali banki, saj je inovativna kreditna kartica podjetja Apple namenjena zgolj tistim, ki jo bodo uporabljali v navezi z Applovimi pametnimi mobilnimi telefoni iPhone in pametnimi ročnimi urami Watch.</p>
      <p>Iz Združenih držav Amerike pa prihajajo govorice, da naj bi kreditna kartica Apple uporabnike diskriminirala po polu. Banka naj bi namreč ženskam, ki uporabljajo to plačilno sredstvo, odobrila bistveno nižja posojila kot moškim z enakimi plačilnimi pogoji. V nekaterih primerih so bile razlike velike, in sicer do 20-krat večje v korist moških, kar je pri ženskah razumljivo povzročilo veliko slabe volje.</p>
      <p>Pri podjetju Apple so prepričani, da je za to kriv algoritem, ki samodejno določi višino odobrenega posojila. To bi lahko marsikatero banko spravilo v težave, saj je diskriminacija v Združenih državah Amerike prepovedana. Preiskavo zoper podjetje Apple in finančno ustanovo Goldman Sachs vodi lokalno newyorško finančno ministrstvo. To je v izjavi za javnost poudarilo, da v Združenih državah Amerike ni dovoljena nobena oblika diskriminacije glede na spol, raso, starost ali spolno usmerjenost. Več o omenjeni preiskavi naj bi bilo znanega kmalu, vključno s kaznijo, ki bi lahko doletela podjetji Apple in Goldman Sachs.</p>
      <figure>
        <iframe src="https://www.youtube.com/embed/lj7kFBz-jw4" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.apple.com/apple-card/">Apple Card</a></footer>
    </article>
  </body>
</html>