<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683697/to-apogevma-i-synedriasi-tis-proanakritikis-epitropis-i-stasi-pol"/>
    <meta property="og:site_name" content="enikos.gr"/>
    <meta property="article:published_time" content="2019-11-12T09:27:00+00:00"/>
    <meta property="og:title" content="Το απόγευμα η συνεδρίαση της προανακριτικής επιτροπής - Η στάση Πολάκη - Τζανακόπουλου"/>
    <meta property="og:description" content="Σήμερα στις 6 το απόγευμα συνεδριάζει εκ νέου η προανακριτική επιτροπή για..."/>
  </head>
  <body>
    <article>
      <h1>Το απόγευμα η συνεδρίαση της προανακριτικής επιτροπής - Η στάση Πολάκη - Τζανακόπουλου</h1>
      <address>
        <time datetime="2019-11-12T09:27:00+00:00">12 Nov 2019, 09:27</time>
      </address>
      <p>Σήμερα στις 6 το απόγευμα συνεδριάζει εκ νέου η<a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti"> ειδική κοινοβουλευτική επιτροπή </a>προς διενέργεια προκαταρκτικής εξέτασης στην υπόθεση Παπαγγελόπουλου, όπου αναμένεται να εξεταστεί ο Κωνσταντίνος Φρουζής.</p>
      <p>Σύμφωνα με δημοσίευμα της εφημερίδας «τα Νέα», οι βουλευτές του ΣΥΡΙΖΑ <a href="http://www.enikos.gr/politics/682912/parontes-polakis-tzanakopoulos-sti-synedriasi-tis-epitropis-gia-t">Παύλος Πολάκης και Δημήτρης Τζανακόπουλος </a>αναμένεται να προσέλθουν και πάλι στη σημερινή συνεδρίαση ωστόσο σύμφωνα με τις πληροφορίες, ο «ακτιβισμός» του ΣΥΡΙΖΑ ενδεχομένως να κορυφωθεί εκεί.</p>
      <p>Όπως διαμηνύεται από το κόμμα της αξιωματικής αντιπολίτευσης μέσω δηλώσεων βουλευτών του, «δεν θα αφήσουμε τη ΝΔ να ανακαλύψει το οποιοδήποτε πρόσχημα για να μην εξεταστεί ο Κ. Φρουζής, ένας κρίσιμος μάρτυρας για το ευρύτερο σκάνδαλο Novartis.</p>
      <p>Στο ΣΥΡΙΖΑ έχει επικρατήσει η άποψη ότι από εδώ και στο εξής το μείζον είναι να προχωρήσει η επιτροπή με την κατάθεση του άλλοτε ισχυρού άνδρα της Novartis και ότι δεν πρέπει να δοθεί στη ΝΔ η διαδικαστική δυνατότητα να αποφύγει την εξέτασή του.</p>
      <p>Υπενθυμίζεται ότι ο εισηγητής του κόμματος Σπύρος Λάππας μιλώντας την περασμένη Παρασκευή στον Realfm 97,8 και στην εκπομπή «τεντιμπόηδες» είχε πει πως «την Τρίτη θα εξεταστεί κανονικά ο Φρουζής. Σας λέω υπεύθυνα και ρητά ότι την Τρίτη θα εξεταστεί ο Φρουζής. Το αποδεσμεύω και το αποσυνδέω από το αν θα εμφανιστούν ο Πολάκης και ο Τζανακόπουλος στην επιτροπή. Την Τρίτη θα γίνει μία κανονική συνεδρίαση και θα εξεταστεί ο Φρουζής. Αυτό είναι το συμφέρον της κοινωνίας».</p>
      <p>Επίσης, ο βουλευτής του ΣΥΡΙΖΑ Δημήτρης Τζανακόπουλος σε συνέντευξή του στην Real News είχε δηλώσει πως «δεν πρόκειται να παραιτηθούμε από το δικαίωμά μας να εκπροσωπούμε τον ΣΥΡΙΖΑ στη βάση της σχετικής απόφασης του προέδρου μας» και ότι «δεν πρόκειται να επιτρέψουμε στη ΝΔ να επικαλεστεί οποιοδήποτε πρόσχημα για να μην εξεταστεί ο Φρουζής, τον οποίο φαίνεται ότι έχουν αποφασίσει να προστατεύσουν με τον άθλιο αυτόν αντιπερισπασμό (της εξαίρεσής τους)».</p>
      <p>Δεν αποκλείεται λοιπόν να αποχωρήσουν οι δύο εξαιρεθέντες βουλευτές του ΣΥΡΙΖΑ αφού προηγουμένως καταγγείλουν την «αντισυνταγματική και νομικά ανυπόστατη απόφαση» της πλειοψηφίας ΝΔ- ΚΙΝΑΛ.</p>
      <related>
        <h4>σχετικά άρθρα</h4>
        <a href="http://www.enikos.gr/politics/683554/papangelopoulos-apechthanomai-tin-prodosia-sichainomai-tous-prodo%0A%20%20%20%20%0A"/>
        <a href="http://www.enikos.gr/politics/683369/petsas-gia-to-forologiko-i-kyvernisi-oti-eipe-to-ekane%0A%20%20%20%20%0A"/>
        <a href="http://www.enikos.gr/politics/683228/i-apantisi-tou-georgiadi-ston-polaki%0A%20%20%20%20%0A"/>
        <a href="http://www.enikos.gr/politics/683216/papangelopoulos-raspoutin-telos-erchetai-i-epochi-tis-messalinas%0A%20%20%20%20%0A"/>
        <a href="http://www.enikos.gr/politics/683214/polakis-pros-georgiadi-ela-na-mas-vgaleis-apo-tin-aithousa-an-ech%0A%20%20%20%20%0A"/>
        <a href="http://www.enikos.gr/politics/683101/lappas-ston-realfm-978-tin-triti-tha-exetastei-kanonika-o-frouzis%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
        <a href="http://www.enikos.gr/politics/682826/papangelopoulos-tha-zitiso-tin-exairesi-trion-melon-tis-proanakri%0A%20%20%20%20%0A"/>
        <a href="http://www.enikos.gr/politics/682802/synedriazei-i-proanakritiki-gia-papangelopoulo-ti-tha-kanoun-pola%0A%20%20%20%20%0A"/>
      </related>
    </article>
  </body>
</html>