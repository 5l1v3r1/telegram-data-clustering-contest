<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621092/%D9%BE%DB%8C%D8%B4%D9%86%D9%87%D8%A7%D8%AF-%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D8%AF%D8%B1-%D9%85%D9%88%D8%B1%D8%AF-%D9%88%D8%A7%D9%85-%D9%85%D8%B3%DA%A9%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T09:28:00+00:00"/>
    <meta property="og:title" content="پیشنهاد یک نماینده در مورد وام مسکن"/>
    <meta property="og:description" content="رئیس کمیسیون عمران مجلس شورای اسلامی با بیان این «علی رغم کاهش قیمت مسکن هنوز هم قیمت‌ها واقعی نیست» بر ضرورت پرداخت تسهیلات ارزان قیمت از سوی بانک‌ها تاکید کرد و گفت که بانک‌ها باید ۵۰ درصد قیمت یک واحد مسکونی را به مردم وام بدهند."/>
  </head>
  <body>
    <article>
      <h1>پیشنهاد یک نماینده در مورد وام مسکن</h1>
      <address>
        <time datetime="2019-11-12T09:28:00+00:00">12 Nov 2019, 09:28</time>
      </address>
      <p>
        <i>رئیس کمیسیون عمران مجلس شورای اسلامی با بیان این «علی رغم کاهش قیمت مسکن هنوز هم قیمت‌ها واقعی نیست» بر ضرورت پرداخت تسهیلات ارزان قیمت از سوی بانک‌ها تاکید کرد و گفت که بانک‌ها باید ۵۰ درصد قیمت یک واحد مسکونی را به مردم وام بدهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا رضایی کوچی ، با اشاره به کاهش قیمت‌ها در بازار مسکن گفت: قیمت مسکن در ماه‌های اخیر به صورت غیرمتعارف و حبابی افزایش پیدا کرد و قیمت‌هایی که در چند ماه گذشته، مسکن با آن خرید و فروش می‌شد قیمت واقعی نبود بلکه عمدتا بر مبنای فضای روانی جامعه شکل گرفته بود، لذا قابل پیش بینی بود که تا ۲۰ درصد کاهش پیدا کند.</p>
      <p>وی افزود: البته باید توجه داشته باشیم که کاهش قیمت مسکن ناشی از عملکرد خوب ما نبوده و ما کار خاصی در حوزه‌ مسکن نکرده‌ایم، بلکه چون قیمت‌ها افزایش یافته بود مثلا حدود ۸۰ درصد افزایش پیدا کرده و بعد ۲۰ درصد کاهش پیدا کرد پس همین الان هم قیمت مسکن بالاست و واقعی نیست.</p>
      <p>رئیس کمیسیون عمران مجلس تولید مسکن و تعدیل عرضه و تقاضا را مهمترین راهکار کاهش قیمت مسکن عنوان و خاطرنشان کرد:‌ یکی از مهمترین مولفه‌ها در مورد قیمت مسکن بحث زمین است، که در کشور ما گران است و باعث شده سرجمع قیمت تمام شده‌ مسکن افزایش یابد. ما باید ابتدا تلاش کنیم و به سمت تولید مسکن و زمین برویم. در حال حاضر از زمین‌هایی که در بافت فرسوده داریم غافل هستیم. ضمن این که زمین‌هایی که در شهرهای جدید وجود دارد می‌تواند به تولید مسکن کمک کند.</p>
      <p>رضایی کوچی ادامه داد: علاوه بر این خیلی از زمین‌ها هم در اختیار دستگاههای دولتی است و رها شده. قرار بود این زمین‌ها در اختیار تولید مسکن قرار گیرد ولی بر اساس آمار تنها ۱۵ درصد آن برای تولید مسکن در اختیار وزارت راه قرار گرفته است. این نشان می‌دهد نوعی چسبندگی بین زمین‌ها و مسئولان اجرایی وجود دارد که حاضر نیستند آنها را به وزارت راه بدهند. دولت باید زمین‌های در اختیار دستگاههای اجرایی را آزاد کند و همچنین زمین‌های بافت فرسوده و شهرهای جدید را برای تولید مسکن استفاده کند.</p>
      <p>رئیس کمیسیون عمران مجلس با تاکید بر ضرورت ارائه تسهیلات ارزان قیمت برای خرید مسکن یادآور شد: بانک‌ها باید متناسب با قیمت مسکن به مشتریان وام بدهند در حال حاضر حتی یک وام ۱۵۰ میلیون تومانی هم معادل ۷ -۸ متر یک خانه است. این در حالی است که بانک‌ها باید ۵۰ درصد یک واحد مسکونی را به مردم وام بدهند ولی این کار انجام نشده و حداکثر ۱۰ تا ۱۵ درصد از قیمت مسکن، وام داده می‌شود.</p>
      <p>نماینده مردم جهرم در مجلس کاهش قیمت صدور پروانه ساختمانی، از بین رفتن پیچیدگی‌های اداری در شهرداری‌ها و همچنین کاهش قیمت هزینه انشعاب آب، برق و فاضلاب در دستگاههای خدماتی را از دیگر عوامل تاثیر گذار در کاهش قیمت مسکن عنوان و خاطرنشان کرد: اگر روال فعلی ادامه یابد و ما همچنان کاری برای تولید مسکن نداشته باشیم باز هم در آینده شاهد افزایش قیمت مسکن خواهیم بود.</p>
    </article>
  </body>
</html>