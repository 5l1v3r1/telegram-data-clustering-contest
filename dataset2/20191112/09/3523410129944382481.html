<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639543/%D8%B4%D8%A8%D9%87%E2%80%8C%D8%AC%D8%B2%DB%8C%D8%B1%D9%87-%DA%A9%D8%B1%D9%87-%D8%A7%D8%B2-%D8%AF%D8%A7%DB%8C%D8%B1%D9%87-%D8%B4%D8%B1%D9%88%D8%B1%D8%A7%D9%86%D9%87-%D8%AA%D9%86%D8%B4%E2%80%8C%D9%87%D8%A7-%D8%AE%D8%A7%D8%B1%D8%AC-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:17:00+00:00"/>
    <meta property="og:title" content="شبه‌جزیره کره از دایره شرورانه تنش‌ها خارج نشده است"/>
    <meta property="og:description" content="سفیر کره شمالی اعلام کرد شبه‌جزیره کره از دایره شرورانه تنش‌ها خارج نشده است که می‌توان علت آن را به طور کامل به تحریکات سیاسی و نظامی آمریکا نسبت داد"/>
  </head>
  <body>
    <article>
      <h1>
        <a href="https://www.bultannews.com/fa/news/639543/%D8%B4%D8%A8%D9%87%E2%80%8C%D8%AC%D8%B2%DB%8C%D8%B1%D9%87-%DA%A9%D8%B1%D9%87-%D8%A7%D8%B2-%D8%AF%D8%A7%DB%8C%D8%B1%D9%87-%D8%B4%D8%B1%D9%88%D8%B1%D8%A7%D9%86%D9%87-%D8%AA%D9%86%D8%B4%E2%80%8C%D9%87%D8%A7-%D8%AE%D8%A7%D8%B1%D8%AC-%D9%86%D8%B4%D8%AF%D9%87-%D8%A7%D8%B3%D8%AA">شبه‌جزیره کره از دایره شرورانه تنش‌ها خارج نشده است</a>
      </h1>
      <h2>سفیر کره شمالی اعلام کرد شبه‌جزیره کره از دایره شرورانه تنش‌ها خارج نشده است که می‌توان علت آن را به طور کامل به تحریکات سیاسی و نظامی آمریکا نسبت داد</h2>
      <address><time datetime="2019-11-12T09:17:00+00:00">12 Nov 2019, 09:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، کره شمالی روز دوشنبه در تریبون مجمع عمومی سازمان ملل متحد رویکرد آمریکا و کره جنوبی را که به گفته پیونگ‌یانگ تنها عاملان نبود پیشرفت در حرکت به سوی راه حل مسالمت آمیز در شبه‌جزیره کره هستند، محکوم کرد.</p>
      <p>کیم سونگ، سفیر کره شمالی در سازمان ملل متحد، در جریان نشستی درباره گزارش سالانه آژانس بین‌المللی انرژی اتمی اعلام کرد: «از یک سال پیش کره شمالی با حسن نیت تلاش‌های خود را برای صلح پایدار در شبه‌جزیره کره با صرف نظر کردن از اقدام به آزمایش‌های هسته‌ای و موشک‌های بالستیک بین قاره‌ای به مدت بیش از ۲۰ ماه دنبال می‌کند.»</p>
      <p>او افزود این رویکرد «به نحو آشکار نشان دهنده صداقت و پاسخگویی ما به تمایل جامعه بین المللی برای برقراری صلح و ثبات است.»</p>
      <p>اما این دیپلمات کره شمالی ضمن ابراز تاسف، گفت: «شبه‌جزیره کره از دایره شرورانه تنش‌ها خارج نشده است که می‌توان علت آن را به طور کامل به تحریکات سیاسی و نظامی آمریکا نسبت داد.»</p>
      <p>کیم سونگ همچنین با اعلام اینکه روابط میان دو کره پیشرفتی نداشته است، گفت: «این امر را می‌توان به دو دوزه بازی مقامات کره جنوبی نسبت داد" که به گفته این دیپلمات کره شمالی، مقامات کره جنوبی در صحنه بین‌المللی قصد و اراده خود را برای صلح اعلام می‌کنند، اما در پشت پرده به سلاح‌های فوق العاده پیشرفته تهاجمی مجهز می‌شوند و رزمایش‌های نظامی مشترکی با آمریکا علیه کره شمالی برگزار می‌کنند.»</p>
      <p>گفت‌وگو‌ها میان آمریکا و کره شمالی بعد از شکست نشست دونالد ترامپ و کیم جونگ اون، سران دو کشور در هانوی، پایتخت ویتنام، در ماه فوریه به بن‌بست رسیده است. واشنگتن و پیونگ یانگ در این دیدار درباره برچیدن برنامه هسته‌ای کره شمالی در ازای لغو تحریم‌های اقتصادی بین المللی به توافق دست نیافتند.</p>
    </article>
  </body>
</html>