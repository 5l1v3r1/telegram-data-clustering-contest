<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-instytut-majbutnogo-zakonoproekt-pro-gralnyj-biznes-ne-vidpovidaye-mizhnarodnym-standartam/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T09:06:19+00:00"/>
    <meta property="og:title" content="Інститут майбутнього: законопроект про гральний бізнес не відповідає міжнародним стандартам"/>
    <meta property="og:description" content="На думку експертів Інституту майбутнього, урядовий проект закону №2285 Про державне регулювання діяльності у сфері організації та проведення азартних ігор не відповідає заявленим в ньому принципам."/>
  </head>
  <body>
    <article>
      <h1>Інститут майбутнього: законопроект про гральний бізнес не відповідає міжнародним стандартам</h1>
      <address>
        <time datetime="2019-11-12T09:06:19+00:00">12 Nov 2019, 09:06</time>
      </address>
      <p>На думку експертів Інституту майбутнього, урядовий проект закону №2285 Про державне регулювання діяльності у сфері організації та проведення азартних ігор не відповідає заявленим в ньому принципам.</p>
      <p>Законопроект має бути доопрацьований, оскільки він також не відповідає міжнародним стандартам і поданий до парламенту не на часі.</p>
      <p>Про це заявив експерт програми реформування правоохоронної та судової систем Інституту майбутнього <b>Олександр Чебаненко</b> під час круглого столу на тему: <a href="https://www.uifuture.org/publications/news/25176-low-casino?fbclid=IwAR3_WbmyfLi2iGClYvQ1ETreaAGihlOb5ypI0IBT7n0S8et8dIapiHKnHlk">Яким бути чи не бути гральному бізнесу в Україні?</a></p>
      <blockquote>– У законопроекті закладена можливість працювати букмекерам, які пов’язані з країною-агресором Росією, а також з офшорних зон. Це може викликати низку запитань. Також створюється фонд підтримки спорту, медицини, культури за умови наявності державного бюджету, що у нинішніх умовах є дублюванням функцій і не є необхідним. <br/>У документі, як це не прикро, відслідковуються й певні корупційні ризики. Насамперед щодо формування регулятора грального ринку – створення Комісії з розвитку та регулювання азартних ігор за наявності Мінфіну та надання їй фактично силових повноважень, – зазначив Чебаненко.</blockquote>
      <p>Крім того, за словами експерта, до держбюджету на 2020 рік закладені<b> 3 млрд грн</b> доходу від грального бізнесу, але вони не варті тих проблем, що будуть пов’язані з ним.</p>
      <p>Інститут майбутнього вважає, що в цьому законопроекті немає довгострокового бачення і стратегії ринку. Так, головний дохід повинен бути не від продажу ліцензій, як запропоновано законопроектом, а від подальшої стабільної роботи операторів ринку, як це працює в Європі.</p>
      <p><b>Читайте:</b> <a href="https://fakty.com.ua/ua/ukraine/20191111-gralnyj-biznes-ta-deofshoryzatsiya-yaki-zakony-rada-rozglyane-tsogo-tyzhnya/">Гральний бізнес та деофшоризація: які закони Рада розгляне цього тижня</a></p>
      <p>Раніше експерт Українського аналітичного центру Борис Кушнірук <a href="https://antikor.com.ua/articles/340348-zakonoproekt_o_legalizatsii_igornogo_biznesa_vedet_k_zahvatu_rynka_loterej_rossijanami">заявив</a>, що підготовлений урядом проект закону <b>Про державне регулювання діяльності у сфері організації і проведення азартних ігор</b> в тому вигляді, в якому він був представлений на засіданні профільного комітету Верховної Ради, ухвалювати не можна.</p>
      <p>На його думку, законопроект написаний під конкретних гравців і не має нічого спільного з озвученим бажанням Володимира Зеленського навести порядок в гральній сфері, хоч і був підготовлений Кабміном за його дорученням.</p>
      <p>До слова, повну <a href="https://fakty.com.ua/ua/ukraine/20191004-legalizatsiya-gralnogo-biznesu-skilky-ukrayintsiv-pidtrymuyut-ideyu/">легалізацію грального бізнесу в Україні</a> підтримують лише 11% громадян.</p>
    </article>
  </body>
</html>