<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_allerta_rossa_sicilia-6531057/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T09:34:00+00:00"/>
    <meta property="og:title" content="Allerta rossa per il maltempo in Sicilia, scuole chiuse e smottamenti"/>
    <meta property="og:description" content="Scuole chiuse, oggi, a causa dell'allerta rossa, in numerose città siciliane, compresi i capoluoghi di Catania, Messina, Siracusa e Ragusa. Ma anche grossi centri come Noto, Pozzallo e Caltagirone. Chiuse pure le sedi dell'Università di Catania, incluse quelle di Ragusa e Siracusa, e nella Scuola Superiore di Catania. Cimiteri, impianti sportivi e giardini subiscono precauzionalmente la stessa sorte."/>
  </head>
  <body>
    <article>
      <h1>Allerta rossa per il maltempo in Sicilia, scuole chiuse e smottamenti</h1>
      <address><time datetime="2019-11-12T09:34:00+00:00">12 Nov 2019, 09:34</time> by <a rel="author">AGI - Agenzia Giornalistica Italia</a></address>
      <p>Scuole chiuse, oggi, a causa dell'allerta rossa, in numerose città siciliane, compresi i capoluoghi di <b>Catania, Messina, Siracusa </b>e<b> Ragusa</b>. Ma anche grossi centri come<b> Noto, Pozzallo</b> e <b>Caltagirone</b>. Chiuse pure le sedi dell'Università di Catania, incluse quelle di Ragusa e Siracusa, e nella Scuola Superiore di Catania. Cimiteri, impianti sportivi e giardini subiscono precauzionalmente la stessa sorte.</p>
      <p>Allerta arancione a<b> Palermo</b> come ad <b>Agrigento</b>. Nella città dei templi il sindaco<b> Lillo Firetto</b> sottolinea che le scuole sono aperte, ma invita "la cittadinanza alla prudenza in quanto permane lo stato di allerta". La strada <b>statale 113</b> Settentrionale Sicula è provvisoriamente chiusa al traffico in entrambe le direzioni, all'altezza di <b>Gioiosa Marea</b>, in provincia di Messina, a causa della presenza di massi e detriti riversatisi sul piano viabile per il maltempo. Sul posto le forze dell'ordine e personale Anas per la gestione della viabilità e il ripristino della normale circolazione.</p>
      <p>In considerazione del perdurare dell'allerta meteo, è stato riprogrammato con possibili riduzioni il <b>servizio ferroviario</b> sulle linee Messina-Catania-Siracusa, Catania-Palermo e nel Trapanese. Sospesa precauzionalmente la circolazione sulle linee Siracusa-Modica-Gela-Canicattì e Catania-Caltagirone. I tecnici di Rete ferroviaria italiana sono al lavoro per verificare le condizioni dell'infrastruttura e ripristinare le normali condizioni di circolazione. Programmato un servizio sostitutivo con autobus. </p>
    </article>
  </body>
</html>