<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/idukki/local-news/2019/11/12/idukki-santhanpara-rijosh-murder-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T09:33:00+00:00"/>
    <meta property="og:title" content="ജൊവാനയുടെ മ‍ൃതദേഹം നാട്ടിലെത്തിച്ചു;വസീമിന്റെയും ലിജിയുടെയും നില മെച്ചപ്പെടുന്നു"/>
    <meta property="og:description" content="രാജകുമാരി ∙ മുംബൈ പൻവേലിലെ ലോഡ്ജിൽ മാതാവും സുഹൃത്തും ചേർന്ന് വിഷം നൽകി കൊലപ്പെടുത്തിയ രണ്ടുവയസ്സുകാരിയുടെ മൃതദേഹം നാട്ടിൽ എത്തിച്ചു. ശാന്തൻപാറ.Idukki News. ഇടുക്കി ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>ജൊവാനയുടെ മ‍ൃതദേഹം നാട്ടിലെത്തിച്ചു;വസീമിന്റെയും ലിജിയുടെയും നില മെച്ചപ്പെടുന്നു</h1>
      <address><time datetime="2019-11-12T09:33:00+00:00">12 Nov 2019, 09:33</time> by <a rel="author">മനോരമ ലേഖകൻ</a></address>
      <p>രാജകുമാരി ∙ മുംബൈ പൻവേലിലെ ലോഡ്ജിൽ  മാതാവും സുഹൃത്തും ചേർന്ന് വിഷം നൽകി കൊലപ്പെടുത്തിയ രണ്ടുവയസ്സുകാരിയുടെ മൃതദേഹം നാട്ടിൽ എത്തിച്ചു. ശാന്തൻപാറ പുത്തടിയിൽ കൊല്ലപ്പെട്ട ഫാം ഹൗസ് ജീവനക്കാരൻ പുത്തടി, മുല്ലൂർ റിജോഷ്(31) ന്റെ മകൾ ജൊവാനയുടെ മൃതദേഹം ഇന്നലെ അർധ രാത്രിയോടെ ആണ് രാജകുമാരി പ്രാഥമിക ആരോഗ്യ കേന്ദ്രത്തിൽ എത്തിച്ചത്. മോർച്ചറിയിൽ സൂക്ഷിച്ചിരിക്കുന്ന മൃതദേഹം ഇന്നു രാവിലെ 9 മണിയോടെ പുത്തടിയിലെ വീട്ടിൽ എത്തിക്കും.</p>
      <p>സംസ്കാരം  10 ന് ശാന്തൻപാറ ഇൻഫന്റ് ജീസസ് പള്ളിയിയിൽ. കഴിഞ്ഞ 9 ന് ആണ് ജൊവാനയെ മരിച്ച നിലയിൽ പൻവേലിലെ സ്വകാര്യ ലോഡ്ജിൽ നിന്നു കണ്ടെത്തിയത്. വിഷം ഉള്ളിൽ ചെന്ന് അവശ നിലയിലായിരുന്ന മാതാവ് ലിജി(29), സുഹൃത്തും പുത്തടിയിലെ ഫാം ഹൗസ് മാനേജരുമായ വസീം(32) എന്നിവർ മുംബൈ ജെ ജെ ആശുപത്രിയിൽ ചികിത്സയിലാണ്. ലിജി അപകട നില തരണം ചെയ്തതായി മുംബൈയിൽ തുടരുന്ന അന്വേഷണ സംഘത്തിലെ ഉദ്യോഗസ്ഥർ പറഞ്ഞു. വസീമിന്റെ ആരോഗ്യ നിലയിലും പുരോഗതി ഉണ്ട്.</p>
      <p>പുത്തടി, മുല്ലൂർ റിജോഷിന്റെ കൊലപാതകത്തിൽ ലിജി,  വസീം എന്നിവർ ആശുപത്രി വിട്ടാലും ഉടൻ കേരള പൊലീസിന് കസ്റ്റഡിയിലെടുക്കാൻ സാധിക്കില്ല എന്ന് സൂചന. ജൊവാനയെ വിഷം കൊടുത്ത് കൊലപ്പെടുത്തിയ കേസിൽ പൻവേൽ സെൻട്രൽ പൊലീസ് ഇരുവർക്കും എതിരെ കേസ് റജിസ്റ്റർ ചെയ്തിട്ടുണ്ട്. ലിജിയുടെയും വസീമിന്റെയും ആരോഗ്യനില മെച്ചപ്പെടുകയാണെങ്കിൽ ഇൗ കേസിൽ പൻവേൽ പൊലീസ് ഇരുവരെയും അറസ്റ്റ് ചെയ്യും.</p>
      <p>പൻവേൽ പൊലീസിന്റെ നടപടികൾ പൂർത്തിയാക്കിയ ശേഷം മാത്രമേ റിജോഷ് വധ കേസിൽ പ്രതികളുടെ മൊഴി രേഖപ്പെടുത്താൻ കേരളത്തിൽ നിന്നുള്ള അന്വേഷണ സംഘത്തിന് കഴിയൂ റിജോഷിനെ കൊലപ്പെടുത്തി മൃതദേഹം ഫാം ഹൗസിനു സമീപം കുഴിച്ചിട്ടതിനു ശേഷം ലിജി സ്വയം സഹായ സംഘത്തിലെ പണവും എടുത്താണ് വസീമിനൊപ്പം പോയതെന്ന് നാട്ടുകാർ. അംഗങ്ങൾ വായ്പ എടുത്ത കാൽ ലക്ഷത്തോളം രൂപ സംഘത്തിന്റെ സെക്രട്ടറി ആയ ലിജിയുടെ കൈവശം ഉണ്ടായിരുന്നു. ഇതു കൂടാതെ മറ്റൊരു അംഗം സൂക്ഷിക്കാൻ നൽകിയ പണവും ലിജിയുടെ കൈവശം ഉണ്ടെന്നാണ് സൂചന.</p>
    </article>
  </body>
</html>