<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/mystery-booster-il-nuovo-formato-di-magic-che-portera-il-chaos-in-una-bustina/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T09:37:00+00:00"/>
    <meta property="og:title" content="Mystery Booster: il nuovo formato di Magic che porterà il “chaos in una bustina”"/>
    <meta property="og:description" content="Annunciati i Mystery Booster, una nuova variante di tipo draft di Magic the Gathering."/>
  </head>
  <body>
    <article>
      <h1>Mystery Booster: il nuovo formato di Magic che porterà il “chaos in una bustina”</h1>
      <address><time datetime="2019-11-12T09:37:00+00:00">12 Nov 2019, 09:37</time> by <a rel="author">Mabelle Sasso</a></address>
      <p><b>Wizards of the Coast</b> ha da poco annunciato i <b>Mystery Booster</b> di Magic the Gathering, novità pensata per arricchire il formato draft. Annunciati per la prima volta durante MagicFest di Richmond i Mystery Booster saranno delle bustine speciali, che alcuni definirebbero “<i>chaos draft in bustina</i>”.</p>
      <figure>
        <img src="https://www.tomshw.it/images/images/2019/11/magic-mystery-boosters-62496.jpg"/>
      </figure>
      <p>Mystery Booster prevederà una ristampa massiccia di <b>1.694 carte</b>, più ulteriori <b>121 nuove carte</b>. La selezione delle carte che godrà di questa ristampa spazierà trasversalmente per tutta la storia di questo CCG, mentre i 121 nuovi elementi, assicurano da Wizards, saranno qualcosa di <b>nuovo e sorprendente</b>. La lista completa delle 1.694 carte può essere visionata a <a href="https://magic.wizards.com/en/articles/archive/news/mystery-booster-revealed-2019-11-11">questo link</a>, in calce all’annuncio ufficiale sulla pagina di Magic.</p>
      <p>Le ristampe delle card contenute nei Mystery Booster riprenderanno il <b>design originale</b>, riportando i simboli e la numerazione dei set e delle espansioni da cui saranno tratte. L’unica differenza con le carte originali sarà la presenza di un simbolo Planeswalker nell’angolo inferiore sinistro.</p>
      <figure>
        <img src="https://www.tomshw.it/images/images/2019/11/magic-mystery-boosters-62497.jpg"/>
      </figure>
      <p>La particolarità di Mystery Booster riguarderà la mescola delle carte, infatti la proporzione di ogni singolo soggetto avrà una <b>incidenza molto bassa</b> e secondo Wizards of the Coast si potrebbe organizzare un draft da otto persone, senza che la stessa carta appaia due volte.<br/>Questa particolarità sarà possibile grazie ad un processo produttivo che ottimizzerà, in fase di pre stampa, la distribuzione delle carte sui fogli utilizzati dalle macchine di stampa industriale.</p>
      <p>I Mystery Booster saranno prodotti in <b>due edizioni distinte</b>, una <b>Wizards Play Network</b> (WPN) che sarà distribuita a partire dal 13 marzo 2020 e una <b>Convention Edition</b>, che verrà distribuita durante gli eventi come MagicFests e PAX Unplugged in Philadelphia (6-8 dicembre 2019).</p>
      <p>I Mystery Booster Convention Edition conterranno <b>15 carte</b> (14 ristampe e 1 nuova carta), mentre i booster WPN conterranno lo stesso quantitativo di carte (14 più 1) ma in questa edizione i giocatori avranno la possibilità di trovare anche la versione foil (ovvero le Magic stampate su carta olografica) delle 121 nuove carte Mystery Booster.</p>
      <blockquote>In cerca del play mat perfetto? Avete dato un’occhata a quelli in vendita su Amazon a <a href="https://toms.it/gOnOY">questo link</a>?</blockquote>
    </article>
  </body>
</html>