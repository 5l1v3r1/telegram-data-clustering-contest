<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/se-strica-vremea-informare-meteo-de-ploi-puternice-rafale-de-vant-de-100-km-h-18571328"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T09:45:00+00:00"/>
    <meta property="og:title" content="Se strică vremea: Informare meteo de ploi puternice. Rafale de vânt de 100 km/h"/>
    <meta property="og:description" content="Administraţia Naţională de Meteorologie a emis marţi o informare de ploi puternice, valabilă în sud-vestul ţării de miercuri până joi. Zona de munte şi sudul Banatului vor intra sub cod galben de vânt puternic, cu rafale de 100 km/h."/>
  </head>
  <body>
    <article>
      <h1>Se strică vremea: Informare meteo de ploi puternice. Rafale de vânt de 100 km/h</h1>
      <address>
        <time datetime="2019-11-12T09:45:00+00:00">12 Nov 2019, 09:45</time>
      </address>
      <p>Administraţia Naţională de Meteorologie a emis marţi o informare de ploi puternice, valabilă în sud-vestul ţării de miercuri până joi. Zona de munte şi sudul Banatului vor intra sub cod galben de vânt puternic, cu rafale de 100 km/h.</p>
      <p>Potrivit Administraţiei Naţionale de Meteorologie, de miercuri ora 8.00 până joi la ora 18.00 se anunţă ploi în sud-vestul ţării.</p>
      <p>Din dimineaţa zilei de miercuri, 13 noiembrie, şi până în seara de joi, 14 noiembrie, în Munţii Banatului, în vestul Carpaţilor Meridionali şi în zona deluroasă a Olteniei va ploua şi se vor cumula cantităţi de apă de 25...30 l/mp şi izolat peste 40 l/mp.</p>
      <p>Începând de marţi, de la ora 16.00 şi până joi la ora 10, în zona de munte şi sudul Banatului vântul va avea intensificări susţinute, cu viteze în general de 80...90 km/h, iar pe creste, în special cele ale Carpaţilor Meridionali, temporar rafalele vor depăşi 100 km/h.</p>
      <p>În zonele mai joase de relief din judeţul Caraş-Severin vor fi perioade în care rafalele vântului vor avea viteze în general de 60...65 km/h.</p>
      <p>ANM anunţă intensificări locale şi temporare ale vântului vor fi şi în restul teritoriului, cu viteze în general de 45...55 km/h.</p>
    </article>
  </body>
</html>