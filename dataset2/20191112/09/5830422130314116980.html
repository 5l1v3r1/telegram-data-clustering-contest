<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140609/%D8%A7%D9%81%D8%AA-%D8%A8%D8%B2%D8%B1%DA%AF-%D9%88-%DB%B7%DB%B0-%D8%AF%D8%B1%D8%B5%D8%AF%DB%8C-%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%AE%D8%B5%D9%88%D8%B5%DB%8C-%D8%A2%D9%85%D8%A7%D8%B1-%DB%B4-%D8%B4%D8%B1%DA%A9%D8%AA-%D8%A8%D9%88%D8%B1%D8%B3%DB%8C-%D9%88-%D8%BA%DB%8C%D8%B1%D8%A8%D9%88%D8%B1%D8%B3%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-12T09:40:00+00:00"/>
    <meta property="og:title" content="افت بزرگ و ۷۰ درصدی خودروسازان خصوصی/ آمار ۴ شرکت بورسی و غیربورسی"/>
    <meta property="og:description" content="آمار تولید ۷ ماهه خودروسازان بخش خصوصی با افت بزرگ و ۷۰ درصدی همراه و وضعیت چهار شرکت این گروه از جمله شرکت بورسی گروه بهمن مشخص شد ."/>
  </head>
  <body>
    <article>
      <h1>افت بزرگ و ۷۰ درصدی خودروسازان خصوصی/ آمار ۴ شرکت بورسی و غیربورسی</h1>
      <h2>۷ ماه سال جاری رخ داد :</h2>
      <address>
        <time datetime="2019-11-12T09:40:00+00:00">12 Nov 2019, 09:40</time>
      </address>
      <p>
        <i>آمار تولید ۷ ماهه خودروسازان بخش خصوصی با افت بزرگ و ۷۰ درصدی همراه و وضعیت چهار شرکت این گروه از جمله شرکت بورسی گروه بهمن مشخص شد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از دنیای اقتصاد، طبق جدیدترین آمار تولید خودرو ، شرکت‌های بخش خصوصی با افتی بزرگ در تولید مواجه و ۷۰ درصد این شرکت ها از حیث تعداد نیز عملا تعطیل شده‌اند.</p>
      <p>بنابر آمار هفت ماهه وزارت صنعت ، مجموع تولید سواری بخش خصوصی تنها ۱۴ هزار و ۹۸۲ دستگاه بود که در مقایسه با تولید بیش از ۷۰ هزار دستگاه سال گذشته ، کاهش ۸۰ درصدی نشان می دهد. در این بین، هفت شرکت هیچ تولیدی در مهر نداشته‌اند و و سه شرکت دیگر نیز با تیراژی بسیار اندک فعال باقی مانده‌اند. با این حساب، عملا ۷۰ درصد خودروسازی خصوصی تعطیل شده است.</p>
      <p>
        <b>علت اصلی سقوط ۷۰ درصدی</b>
      </p>
      <p>پاسخ این پرسش که چرا چنین بلایی بر سر بخش خصوصی صنعت خودرو آمده در تحریم نهفته است. چه آنکه بیشتر شرکای خارجی خصوصی‌ها، ایران را ترک کرده یا فعالیت را به حداقل رسانده‌اند. پس از خروج آمریکا از برجام و اعلام ترامپ مبنی بر تحریم خودروسازی ایران، قابل پیش‌بینی بود شرکت‌های معتبر اروپایی و آسیایی به تبعیت از این اقدام و از ترس جریمه شدن توسط آمریکایی‌ها، چمدان‌ها را ببندند و بروند، اما گمان می‌رفت چینی‌ها بمانند.</p>
      <p>با این حال تحریم‌ها آنقدر سخت بود که خودروسازان چینی نیز ترجیح دادند این بار و به عکس دوران تحریم قبلی، ریسک نکنند و از ایران بروند. ازآنجاکه ستون خودروسازی بخش خصوصی کشور را شرکت‌های چینی تشکیل می‌دهند، تحریم سبب شد خصوصی‌ها به مشکل برخورده و بیشتر آنها شرکای چشم بادامی را از دست بدهند.</p>
      <p>البته در بخش خصوصی ایران شرکت‌های ژاپنی و کره‌ای نیز حضور دارند اما تیراژ آنها بسیار پایین‌تر از چینی‌ها است از همین رو با رفتن چشم بادامی‌ها، این بخش از صنعت خودروی ایران دچار بحران شد.</p>
      <p>نکته مهم دیگر به خصوص درباره شرکای چینی،  کم توجهی به داخلی‌سازی قطعات است. چینی‌ها در این سال‌ها اقدامات جدی خاصی را در راستای داخلی‌سازی انجام ندادند و از همین رو بخش خصوصی وابستگی زیادی به قطعات خارجی داشت و همچنان نیز دارد.</p>
      <p>بنابر آخرین آمارها، داخلی‌سازی قطعات در خودروهای چینی مونتاژ ایران، از ۴۰ درصد تجاوز نکرد. ۴۰ درصدی که تازه بیشتر آن را رنگ و مونتاژ و قطعاتی ساده تشکیل می‌داد. </p>
      <p>
        <b>آمار تولید محدود چهار شرکت</b>
      </p>
      <p>در بین خودروسازان بخش‌خصوصی ، بیشترین تولید هفت ماهه به <b>کرمان موتور</b> تعلق گرفته که ۹ هزار و ۸۰۸ دستگاه انواع محصولات سواری را مونتاژ کرده‌ تا در مقایسه با هفت ماه سال گذشته، ۶۳ درصد افت را تجربه کند. این شرکت همچنین در مهر هزار و ۱۸۵ دستگاه تیراژ داشته تا جزو معدود شرکت‌های بخش خصوصی باشد که حداقل تا پایان مهر هنوز فعال بوده است.</p>
      <p>در بین محصولات تولیدی توسط کرمان موتور طی هفت ماه سال جاری، هیوندایی النترا دیده نمی‌شود اما مدل‌های ‌ای ۲۰ و اکسنت مونتاژ شده‌اند.</p>
      <p>اکسنت حتی در مهر ماه نیز تولید داشته و کرمان موتور پنج دستگاه از این محصول را مونتاژ کرده اما لیفان در هیچ یک از انواع دیگر جایی در سبد تولیدات کرمان موتور نداشته با این حال برخی مدل‌های جک به تولید رسیده‌اند و ۹ هزار و ۷۸۵ دستگاه از مدل‌های مختلف جک مونتاژ شده است .</p>
      <p>بیشترین رقم تولید در کرمان موتور به جک S۵ تعلق دارد و کمترین تیراژ نیز نصیب مدل J۵ شده است. در مهر نیز هزار و ۱۸۰ دستگاه جک را به تولید رسانده است.</p>
      <p>دیگر خودروساز بخش خصوصی یعنی <b>گروه بهمن</b> طی هفت ماه ، هزار و ۲۲۰ دستگاه محصول را به تولید رسانده و این درحالی است که نام هاوال و بسترن نیز در جمع تولیدات این شرکت دیده می‌شود. با این حال اما گروه بهمن در مقایسه با هفت ماه سال گذشته افتی ۸۰ درصدی را به خود می‌بیند. این شرکت همچنین در مهر تنها ۲۲۴ دستگاه انواع محصول سواری شامل مزدا۳، هاوال و بسترن را به تولید رسانده است.</p>
      <p>در این بین ، مزدا۳ تا پایان مهر تیراژی ۷۱۷ دستگاهی را به خود اختصاص داده و هاوال و بسترن نیز به ترتیب ۸۹ و ۴۱۴ دستگاه تولید داشته‌اند. گروه بهمن پیش‌تر به مشتریان اعلام کرده بود توان تحویل هاوال را ندارد و آنها باید محصول جایگزین تحویل بگیرند با این حال خودروی موردنظر در مهر  تولید شده است. </p>
      <p><b>مدیران خودرو</b> شرکتی که محصولاتی از برند چینی چری را مونتاژ می‌کرد در مهر هیچ تولیدی نداشت اما تا پایان مهر، ۲ هزار و ۷۵۱ دستگاه انواع محصولات سواری را تولید کرده تا نسبت به هفت ماه سال گذشته، ۳. ۹۱ درصد افت کند. در بین محصولات این شرکت، آریزو ۵ بیشترین تیراژ را داشته و کمترین عدد تولید نیز نصیب ام‌وی ام ۳۱۵ شده است.</p>
      <p><b>صنعت خودرو آذربایجان</b> که به مونتاژ محصولات ام‌جی چین مشغول بود در مهر ماه تعطیل و هیچ تولیدی نداشت. این شرکت تنها ۱۳۵ دستگاه تیراژ در هفت ماه داشته که در مقایسه با مدت مشابه سال گذشته افت ۹۶ درصدی را نشان می‌دهد.</p>
      <p>انتهای پیام</p>
    </article>
  </body>
</html>