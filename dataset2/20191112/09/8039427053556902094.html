<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953013"/>
    <meta property="og:site_name" content="Andhrajyothy"/>
    <meta property="article:published_time" content="2019-11-12T09:52:36+00:00"/>
    <meta property="og:title" content="ఓవైపు ఇసుక కొరత.. మరోవైపు సిమెంటు ధరలకు రెక్కలు.."/>
    <meta property="og:description" content="ADVT"/>
  </head>
  <body>
    <article>
      <h1>ఓవైపు ఇసుక కొరత.. మరోవైపు సిమెంటు ధరలకు రెక్కలు..</h1>
      <address>
        <time datetime="2019-11-12T09:52:36+00:00">12 Nov 2019, 09:52</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>నరసరావుపేట : </b>ఆంధ్రప్రదేశ్‌ రాష్ట్రంలో ఇసుక కొరతతో ప్రభుత్వ, ప్రైవేట్‌ నిర్మాణాలు నిలిచిపోతున్నాయి. ఇళ్ళ నిర్మాణాన్ని వాయిదా వేసుకుంటున్నారు. సిమెంట్‌ ధరలపై నియంత్రణ కొరవడింది. దీంతో కంపెనీలు ఇష్టారాజ్యంగా రేట్లు పెంచి వేస్తున్నాయి. వారం రోజుల్లోనే సిమెంటు బస్తాకు రూ.60 వరకు ధర పెరగడం నిర్మాణరంగదారులను అందోళనకు గురిచేస్తున్నది. సెప్టెంబరు నెలలో కూడా ఇదేరకంగా సిమెంట్‌ ధరలు పెరిగాయి. ఆ నెలలో కూడా ఇసుక సరఫరా చేయనున్నట్టు ప్రభుత్వం ప్రకటించడంలో ధరలను సదరు కంపెనీలు పెంచేశాయి. అయితే ఇసుక సరఫరా అప్పట్లో జరగకపోవడంలో సిమెంట్‌ ధరలను తగ్గించాయి. ఇసుక సరఫరా అవుతుందన్న సమాచారంతోనే కంపెనీలు మళ్ళీ ధరలు పెంచాయన్న ప్రచారం మార్కెట్లో విస్తృతంగా జరుగుతున్నది. ఇప్పట్లో మెటీరియల్‌ రేట్లు అదుపులోకి వచ్చే పరిస్థితులు కన్పించటం లేదు. ఎంత రేటు పెట్టినా ఇసుక దొరికే పరిస్థితి లేదు. ఈ సమస్య రోజురోజుకు జటిలమవుతున్నది. ఇసుక కొరత వల్ల నిర్మాణాలు చాలా నిలిచిపోయాయి. పనులు అర్ధంతరంగా ఆగిపోతుండటంతో కార్మికులు పరిస్థితి దిక్కుతోచనదిగా వుంది.</p>
      <p> </p>
      <p>పెరుగుతున్న ధరలను చూసి ఇళ్ళ నిర్మాణదారులు గుడ్లు తేలేస్తున్నారు. ఈ ధరలు ఇలానే కొనసాగితే చాలావరకు కొత్తగా చేపట్టబోయే నిర్మాణాలు వాయిదా వేసుకొనే పరిస్థితులు కన్పిస్తున్నాయి. ఇసుకసమస్య ఇప్పట్లో తీరేట్టు కనపడటం లేదు. దీనికి ప్రత్యామ్నాయం లేకపోవటంతో నిర్మాణ రంగం ఇక్కట్లకు గురవుతున్నది. జి ల్లాలో నిర్మాణరంగంపై లక్షలాది మంది కార్మికులు ఆధారపడి జీవిస్తున్నారు. ధరలు పెరగటంతోపాటు ఇసుక లభించక పోతుండటంతో కార్మికులు పనులు కోల్పోయారు. ఇసుకపై ప్రభుత్వం సత్వర నిర్ణయం తీసుకొకపోతే నిర్మాణరంగ కార్మికుల కుటుంబాల పరిస్థితి మరింత దయనీయంగా మారనున్నది. ఇప్పటికే జిల్లాలో పలువురు కార్మికులు అత్మహత్యలు చేసుకొన్న విషయం విదితమే. కార్మికుల కుటుంబాలు పస్తులు వుండాల్సిన ప్రమాద ఘంటికలు మోగుతున్నాయి. మొత్తం మీద ధరల పెరుగుదల, ఇసుక కొరత వల్ల ప్రభుత్వం చేపడుతున్న అభివృద్ధి పనులు పూర్తిగా స్తంభించిపోతున్నాయి. ధరలు తగ్గించేందుకు, ఇసుక కొరతను నివారించేందుకు ప్రభుత్వం తక్షణ చర్యలు చేపట్టి కార్మికుల ఉపాధిని కాపాడాలని సంఘాలు కోరుతున్నాయి.</p>
    </article>
  </body>
</html>