<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621097/%D8%A7%D9%86%D8%AA%D8%B4%D8%A7%D8%B1-%D8%A8%D8%AE%D8%B4%E2%80%8C-%D8%AC%D8%AF%DB%8C%D8%AF%DB%8C-%D8%A7%D8%B2-%D8%B4%D9%87%D8%A7%D8%AF%D8%AA-%D9%85%D9%82%D8%A7%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T09:51:00+00:00"/>
    <meta property="og:title" content="انتشار بخش‌ جدیدی از شهادت مقام‌های آمریکایی علیه ترامپ"/>
    <meta property="og:description" content="یک مقام ارشد پنتاگون، جزئیاتی از نگرانی و سردرگمی در دستگاه امنیت ملی آمریکا بعد از اینکه کاخ سفید کمک نظامی به اوکراین را بدون توضیح به حالت تعلیق درآورد، فاش کرد."/>
  </head>
  <body>
    <article>
      <h1>انتشار بخش‌ جدیدی از شهادت مقام‌های آمریکایی علیه ترامپ</h1>
      <address>
        <time datetime="2019-11-12T09:51:00+00:00">12 Nov 2019, 09:51</time>
      </address>
      <p>
        <i>یک مقام ارشد پنتاگون، جزئیاتی از نگرانی و سردرگمی در دستگاه امنیت ملی آمریکا بعد از اینکه کاخ سفید کمک نظامی به اوکراین را بدون توضیح به حالت تعلیق درآورد، فاش کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> این مطالب جدید از شهادت مقام‌ها آمریکایی است که روز دوشنبه هیات استیضاح کنگره آمریکا درباره دونالد ترامپ، رئیس‌جمهوری آمریکا منتشر کرد.</p>
      <p>به گزارش خبرگزاری رویترز،‌ شهادت لورا کوپر،‌ معاون وزیر دفاع آمریکا جزو تازه‌ترین مطالبی است که دسیسه داخلی دولت واشنگتن را در شرایطی فاش می‌کند که ترامپ تاکید داشت حدود ۴۰۰ میلیون دلار کمک به اوکراین در ازای اجرای تحقیقات علنی رئیس‌جمهوری اوکراین علیه جو بایدن، معاون رئیس‌جمهوری سابق آمریکا معلق شود. ‌</p>
      <p>روز دوشنبه همچنین میک مولوینی،‌ رئیس موقت ستاد کارکنان کاخ سفید از طرح شکایت مشترک علیه درخواست کنگره برای شهادت در پرونده ترامپ عقب‌نشینی کرد و در عوض تصمیم گرفت تا شکایت خودش را ارائه دهد.</p>
      <p>هیات کنگره آمریکا همچنین روز دوشنبه شهادت کاترین کرافت و کریستوفر اندرسون، از مشاوران کورت ولکر،‌ نماینده ویژه کاخ سفید در امور مذاکرات اوکراین را منتشر کرد. این مقام‌ها نگرانی خودشان را درباره سیاست دولت ترامپ در قبال اوکراین بازگو کرده‌اند. ولکر ماه سپتامبر از مقامش استعفا داد.</p>
      <p>انتشار متن شهادت‌های جدید دو روز پیش از آن انجام شد که قرار است تحقیقات استیضاح کمیته‌های مجلس نمایندگان آمریکا (تحت رهبری دموکرات‌ها) وارد فاز جدید و مهمی شود. اولین دادرسی علنی که پخش تلویزیونی دارد، در روزهای آتی آغاز خواهد شد و بر اتهاماتی علیه ترامپ در بحث اوکراین متمرکز است.</p>
      <p>روز چهارشنبه و جمعه، دیپلمات‌های آمریکایی شامل ویلیام تیلور، جورج کنت و ماری یووانوویچ علنا درباره نگرانی‌هایشان صحبت خواهند کرد. آن‌ها پیشتر پشت درهای بسته شهادت داده و تاکید کرده‌اند که ترامپ و دولت او به دنبال گروکشی در بحث کمک امنیتی در ازای تحقیقات علیه خانواده جو بایدن به اوکراین بودند تا مزیتی در انتخابات دوباره در سال ۲۰۲۰ کسب کند.</p>
    </article>
  </body>
</html>