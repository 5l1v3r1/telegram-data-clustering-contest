<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/12/news/mattarella_i_morti_in_missione_un_vincolo_morale_per_il_sostegno_dell_italia_-240910298/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T09:53:00+00:00"/>
    <meta property="og:title" content="Nassiriya, Mattarella: &quot;I morti in missione un vincolo morale per continuare nell'impegno in aree di conflitti&quot;"/>
    <meta property="og:description" content="Il messaggio del Presidente a 16 anni dalla strage, nella giornata per i caduti militari e civili nelle missioni internazionali. Il ricordo di Casellati, Fico"/>
  </head>
  <body>
    <article>
      <h1>Nassiriya, Mattarella: "I morti in missione un vincolo morale per continuare nell'impegno in aree di conflitti"</h1>
      <h2>Il messaggio del Presidente a 16 anni dalla strage, nella giornata per i caduti militari e civili nelle missioni internazionali. Il ricordo di Casellati, Fico e Conte. E intanto diventano un caso le parole del missionario Alex Zanotelli</h2>
      <address>
        <time datetime="2019-11-12T09:53:00+00:00">12 Nov 2019, 09:53</time>
      </address>
      <p>A 16 anni dalla strage di Nassiriya - in cui morirono 28 persone: 19 italiani, tra cui 12 carabinieri e cinque soldati, e 9 iracheni - il presidente della Repubblica <b>Sergio Mattarella</b> invia un messaggio al ministro della Difesa Lorenzo Guerini.</p>
      <h3>Mattarella e il vincolo morale con i caduti</h3>
      <p>"L'esempio dei nostri caduti rappresenta un vincolo morale per la continuità del contributo del nostro Paese nei diversi ambiti: le donne e gli uomini presenti nelle diverse aree di conflitto sanno di poter contare sul concorde sostegno del popolo italiano" scrive il capo dello Stato in occasione della giornata dedicata ai caduti militari e civili nelle missioni internazionali.<br/><br/>"I conflitti e le tensioni, spesso provocati e sostenuti da forme di terrorismo transnazionale rivolte a sovvertire i principi di convivenza, rispetto dei diritti umani, libertà, vedono impegnata l'intera comunità internazionale per affrontare sfide insidiose contro l'umanità" scrive ancora il Presidente. "Lo slancio e l'altruismo - aggiungeMattarella  - di quanti hanno donato la propria vita per il bene comune è fonte di riflessione per tutti i cittadini, che nel loro agire quotidiano sono chiamati ad un contributo egualmente prezioso per la civile convivenza e il progresso della comunità nazionale e internazionale. Ai familiari dei caduti esprimo la sentita riconoscenza della Repubblica e i sentimenti della mia affettuosa vicinanza"</p>
      <h3>Il messaggio dei presidenti di Camera e Senato e del premier Conte</h3>
      <p>Per la presidente del Senato <b>Elisabetta Casellati</b> quello di Nassiriya "fu l'attacco più grave subito dai nostri militari impegnati nelle missioni di pace nelle aree di crisi. Un tributo di sangue pesantissimo che il nostro Paese ha dovuto pagare alla causa della pace, della libertà e della sicurezza dei popoli. I civili e i soldati che persero la vita a Nassiriya sono caduti per la Patria che non possiamo e non dobbiamo mai dimenticare".<br/><br/>E con un tweet arriva anche il messaggio del presidente della Camera <b>Roberto Fico</b>: "Sedici anni fa nel terribile attentato Terroristico a Nassiriya morirono diciannove italiani. Oggi il pensiero va a tutti i caduti militari e civili impegnati nelle missioni internazionali di pace cui la giornata del 12 novembre è dedicata. Ai loro cari tutta la nostra vicinanza".<br/><br/>Scegli invece Facebook il presidente del Consiglio Giuseppe Conte: "In occasione della Giornata del ricordo dei caduti militari e civili nelle missioni internazionali per la pace, un pensiero va ai nostri connazionali caduti tragicamente a Nassirya il 12 novembre del 2003. Pietro, Domenico, Orazio, Giuseppe, Giovanni, Alfio, Ivan, Daniele, Enzo, Alfonso, Massimiliano, Andrea, Filippo, Massimo, Silvio, Emanuele, Alessandro, Stefano, Marco. Il nostro Paese tiene vivo il loro ricordo, i loro nomi sono scolpiti nella nostra memoria".<br/> </p>
      <h3>Guerini e la cerimonia all'altare della patria</h3>
      <p>"Questa triste ricorrenza - prosegue il premier - cade a pochi giorni da un altro attacco che ha visto feriti cinque nostri militari impegnati nell'addestramento antiterrorismo delle forze irachene. Questa giornata ci spinge a rinnovare con determinazione il nostro impegno nella lotta al terrorismo e a lavorare per stabilizzare le aree di crisi. Un impegno senza colori né confini, che deve vedere tutte le Istituzioni unite a livello globale in questa battaglia comune".<br/><br/>Il ministro della Difesa Lorenzo Guerini ha deposto una corona all'Altare della Patria a Roma e poi alla messa con i parenti di alcuni caduti ha detto: "I vostri famigliari e caduti sono stati operatori di pace e oggi li dobbiamo onorare perché sono stati operatori di pace in uniforme". I caduti, ha proseguito, "hanno fatto il loro dovere con capacità, competenza e spirito di sacrificio e li dobbiamo ricordare con dolore ma anche con riconoscenza per quanto fatto". E su Twitter il ministro ha aggiunto: " Nel giorno del ricordo di #Nassiriya onoriamo i Caduti di tutte le missioni internazionali. Per i familiari significa ricordare figli, fratelli, mariti, padri. Non ho la presunzione di entrare in questi sentimenti, ma da Ministro è un dovere ricordarne l'impegno e il sacrificio".<br/> </p>
      <h3>Un caso le parole di Zanotelli</h3>
      <p>Ma intanto scatena polemiche, anche nel mondo politico, il discorso di <b>Alex Zanotelli</b>, missionario e pacifista. All'Adnkronos Zanotelli dice che la presenza militare italiana in Iraq non deve più esserci, perché "non possiamo restare in un Paese che abbiamo contribuito a distruggere". Quanto ai caduti di Nassiriya, dice che "non andrebbero definiti 'martiri', in quanto noi eravamo lì per difendere con le armi il nostro petrolio". E scoppia la polemica, alimentata soprattutto dalla destra. Insorge Fratelli d'Italia, con La Russa e Meloni: "Chieda scusa, è il minimo che può fare". Bernini, capogruppo di Forza Italia in Senato, chiede alla Chiesa di "prendere le distanze" da Zanotelli. Per Matteo Salvini il missionario è "indegno di dirsi prete".<br/><br/>Critiche, ma con toni diversi, anche dal dem Fiano: "Martiri? Non saprei, ma la lotta contro l'Isis è una lotta giusta". E dal 5Stelle Aresta: "La guerra fu un errore, ma rispettare il sacrificio dei militari". Zanotelli intanto risponde a Salvini: "Per Salvini non sono un cristiano? lo ringrazio. Detto da lui mi fa onore. Non mi tocca minimamente. Io mi sento seguace di Cristo, che per queste idee è stato messo in croce...".</p>
    </article>
  </body>
</html>