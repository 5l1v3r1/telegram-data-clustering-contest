<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639548/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%DA%A9%D9%88%D8%AF%DA%A9-%D8%B3%DB%8C%D9%85%D8%A7-%D9%86%DB%8C%D8%A7%D8%B2-%D8%A8%D9%87-%D9%85%D8%B4%D8%A7%D8%B1%DA%A9%D8%AA-%D8%A8%DA%86%D9%87%E2%80%8C%D9%87%D8%A7-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T09:37:00+00:00"/>
    <meta property="og:title" content="برنامه‌های کودک سیما نیاز به مشارکت بچه‌ها دارد"/>
    <meta property="og:description" content="آزیتا رضایی با اشاره به لزوم مشارکت بچه‌ها در تولید برنامه‌های کودک، تأکید کرد اینکه بچه‌ها فقط در برنامه‌ها حضور داشته باشند و دست بزنند آسیب‌زاست."/>
  </head>
  <body>
    <article>
      <h1>
        <a href="https://www.bultannews.com/fa/news/639548/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%DA%A9%D9%88%D8%AF%DA%A9-%D8%B3%DB%8C%D9%85%D8%A7-%D9%86%DB%8C%D8%A7%D8%B2-%D8%A8%D9%87-%D9%85%D8%B4%D8%A7%D8%B1%DA%A9%D8%AA-%D8%A8%DA%86%D9%87%E2%80%8C%D9%87%D8%A7-%D8%AF%D8%A7%D8%B1%D8%AF">برنامه‌های کودک سیما نیاز به مشارکت بچه‌ها دارد</a>
      </h1>
      <h2>آزیتا رضایی با اشاره به لزوم مشارکت بچه‌ها در تولید برنامه‌های کودک، تأکید کرد اینکه بچه‌ها فقط در برنامه‌ها حضور داشته باشند و دست بزنند آسیب‌زاست.</h2>
      <address><time datetime="2019-11-12T09:37:00+00:00">12 Nov 2019, 09:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آزیتا رضایی مجری برنامه «با ما بیا» از شبکه دو پخش می‌شود درباره این برنامه گفت: «با ما بیا» تنها برنامه زنده شبکه دو است که به تهیه‌کنندگی مجتبی ظریفیان تولید می‌شود و من و آقای ظریفیان مجری-بازیگر آن هستیم.</p>
      <p>وی درباره برنامه‌های کودک که کمتر بچه‌ها را با محصولات فرهنگی آشنا می‌کنند، اظهار کرد: ما همیشه تئاترهای روی صحنه تهران را برای بچه‌ها معرفی می‌کنیم و حتی از گروه‌هایی که روی صحنه هستند دعوت می‌کنیم تا به تلویزیون بیایند.</p>
      <p>رضایی با اشاره به رویکرد نمایشی در دعوت از بازیگران بیان کرد: ما بازیگر را با لباس نمایش و گریم آن‌ها دعوت می‌کنیم و یا کاراکترهایی را که به‌صورت عروسک‌های نمایش روی صحنه بازی دارند با همان عروسک‌ها دعوت می‌کنیم و بعد درباره کارشان با آن‌ها حرف می‌زنیم تا برای بچه‌ها جذابیت داشته باشد.</p>
      <p>وی درباره دلیل این میزان تمرکز برنامه روی تئاتر عنوان کرد: خود ما مجریان برنامه سال‌ها تئاتر کودک کار کرده‌ایم و من در ۹ سالگی اولین کار تئاتری‌ام را روی صحنه بازی کردم.</p>
      <p>این مجری برنامه‌های کودک درباره اهمیت تئاتر گفت: ما معتقدیم تئاتر انسان‌ساز است و برای همین است که در برنامه هم با بچه‌ها، نمایش‌های خلاق کار می‌کنیم و سعی داریم به بچه‌ها نقش‌هایی بدهیم که به یک کاراکتر تبدیل شوند.</p>
      <p>وی اضافه کرد: ایده ما مشارکت است. اینکه بچه‌ها فقط در برنامه‌های تلویزیونی دست بزنند آسیب‌زننده است و ما سعی می‌کنیم با حرکات نمایشی بچه‌ها همه کفشدوزک یا قطار شوند و بازی کنیم که البته در برنامه زنده کار سختی است.</p>
      <p>رضایی در پایان درباره فضای کار برای مجریان کودک تصریح کرد: فضا خیلی بازتر شده و خیلی بهتر از گذشته است مطالب و مفاهیم بهتری گفته می‌شود و پرسشگری را یاد می‌دهیم و به بچه‌ها آموزش می‌دهیم که آن‌ها انتخابگر باشند.</p>
    </article>
  </body>
</html>