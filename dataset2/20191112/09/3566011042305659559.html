<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546597.html/%D8%A8%DB%8C-%D8%A7%D8%AD%D8%AA%D8%B1%D8%A7%D9%85%DB%8C-%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A8%D9%87-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%DA%A9%D8%B1%D8%AF%D8%B3%D8%AA%D8%A7%D9%86--%D8%AF%D8%B1-%D9%86%D8%A7%DB%8C%D8%B3%D8%B1-%D8%B3%D9%86%D9%86%D8%AF%D8%AC-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A8%D9%87-%D8%AF%D9%84%DB%8C%D9%84-%D9%85%D8%B4%DA%A9%D9%84%D8%A7%D8%AA-%D9%85%D8%B9%DB%8C%D8%B4%D8%AA%DB%8C-%D8%AE%D9%88%D8%AF%DA%A9%D8%B4%DB%8C-%D9%85%DB%8C-%DA%A9%D9%86%D9%86%D8%AF-%D8%A7%D9%85%D8%A7-%D8%A8%D8%B1%D8%A7%DB%8C-%D8%AC%D9%86%D8%A7%D8%A8-%D9%88%D8%B2%DB%8C%D8%B1-%D9%85%D9%87%D9%85-%D9%86%D8%A8%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T09:01:00+00:00"/>
    <meta property="og:title" content="بی احترامی وزیر کشور به نمایندگان کردستان/ در نایسر سنندج دانش آموزان به دلیل مشکلات معیشتی خودکشی می کنند اما برای جناب وزیر مهم نبود!"/>
    <meta property="og:description" content="نماینده مردم شهرستان های سنندج، دیواندره و کامیاران در مجلس شورای اسلامی گفت: آقای وزیر آمدند و در جلسه شورای تامین شرکت کردند در حالی که ایشان باید به نایسر می رفت و مشکلات مردم را بررسی می نمود تا متوجه شوند به چه دلیلی که اغلب مشکلات مالی و معیشتی است برخی دانش اموزان خودکشی می کنند."/>
  </head>
  <body>
    <article>
      <h1>بی احترامی وزیر کشور به نمایندگان کردستان/ در نایسر سنندج دانش آموزان به دلیل مشکلات معیشتی خودکشی می کنند اما برای جناب وزیر مهم نبود!</h1>
      <h2>نماینده سنندج در مجلس مطرح کرد؛</h2>
      <address>
        <time datetime="2019-11-12T09:01:00+00:00">12 Nov 2019, 09:01</time>
      </address>
      <p>نماینده مردم شهرستان های سنندج، دیواندره و کامیاران در مجلس شورای اسلامی گفت: آقای وزیر آمدند و در جلسه شورای تامین شرکت کردند در حالی که ایشان باید به نایسر می رفت و مشکلات مردم را بررسی می نمود تا متوجه شوند به چه دلیلی که اغلب مشکلات مالی و معیشتی است برخی دانش اموزان خودکشی می کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید احسن علوی صبح امروز و در گفتگو با خبرنگار <a href="http://kurdtoday.ir/news/34318/">کُردتودی،</a> با اشاره به سفر وزیر کشور به استان کردستان اظهار داشت: در سفر وزیر کشور به استان کردستان به هیچ یک از نمایندگان مجلس اطلاع داده نشد و تنها یک دعوتنامه از سوی استانداری برای ما ارسال گردید که در این دعوتنامه نیز هیچ جلسه ای مشخص نشده بود.</p>
      <p>وی با بیان اینکه بی خبر ماندن نمایندگان استان کردستان از سفر وزیر کشور، یک نوع بی حرمتی به نمایندگان تلقی می شود افزود: به همین دلیل ما در سفر یک روزه وزیر کشور به استان کردستان شرکت نکردیم.</p>
      <p>نماینده مردم سنندج، کامیاران و دیواندره با بیان اینکه وزیر کشور باید به مناطقی چون نایسر سنندج می رفت و از نزدیک با مردم صحبت می کرد، خاطر نشان کرد: آقای وزیر آمدند و در جلسه شورای تامین شرکت کردند در حالی که ایشان باید به نایسر می رفت و مشکلات مردم را بررسی می نمود تا متوجه شوند به چه دلیلی که اغلب مشکلات مالی و معیشتی است برخی دانش اموزان خودکشی می کنند.</p>
      <p>علوی با بیان اینکه  سفر یکروزه نمی تواند دستاورد خاصی داشته باشد و دستاورد خاصی در سفر وزیر کشور به استان کردستان دیده نمی شود، افزود: باید استاندار کردستان در خصوص این دستاوردها صحبت کنند و آنها را بیان نمایند.</p>
      <p>انتهای پیام/</p>
    </article>
  </body>
</html>