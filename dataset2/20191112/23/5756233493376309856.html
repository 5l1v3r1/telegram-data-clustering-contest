<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621250/%D8%B3%DB%8C%D8%A7%D8%B3%D8%AA-%D8%A7%DB%8C%D8%B1%D8%A7%D9%86-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B3%DB%8C%D8%A7%D8%B3%D8%AA-%D8%AA%D8%AC%D8%B2%DB%8C%D9%87%E2%80%8C%D8%B7%D9%84%D8%A8%D8%A7%D9%86%D9%87-%D8%AF%D8%B4%D9%85%D9%86%D8%A7%D9%86-%D8%AF%D8%B1-%D9%85%D9%86%D8%B7%D9%82%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T23:09:00+00:00"/>
    <meta property="og:title" content="سیاست ایران جلوگیری از سیاست تجزیه‌طلبانه دشمنان در منطقه است"/>
    <meta property="og:description" content="دستیار ویژه رئیس مجلس در امور بین‌الملل در دیدار سفیر جدید یمن در تهران بر سیاست اصولی ایران در برقراری ثبات و امنیت در منطقه، حفظ تمامیت ارضی کشورها و جلوگیری از سیاست تفرقه‌افکنانه و تجزیه‌طلبانه دشمنان تاکید کرد."/>
  </head>
  <body>
    <article>
      <h1>سیاست ایران جلوگیری از سیاست تجزیه‌طلبانه دشمنان در منطقه است</h1>
      <address>
        <time datetime="2019-11-12T23:09:00+00:00">12 Nov 2019, 23:09</time>
      </address>
      <p>
        <i>دستیار ویژه رئیس مجلس در امور بین‌الملل در دیدار سفیر جدید یمن در تهران بر سیاست اصولی ایران در برقراری ثبات و امنیت در منطقه، حفظ تمامیت ارضی کشورها و جلوگیری از سیاست تفرقه‌افکنانه و تجزیه‌طلبانه دشمنان تاکید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین امیرعبداللهیان در دیدار ابراهیم محمد الدیلمی سفیر جمهوری یمن در تهران ضمن خوشامدگویی به سفیر جدید یمن در تهران و تبریک برای کسب موفقیت‌های مردم یمن در برابر اشغالگران و جنگ افروزان، گفت: مقاومت، ایستادگی و ایمان ملت یمن در برابر متجاوزان چاره و نتیجه‌ای جز تسلیم شدن به حل سیاسی بحران برای آنها بر جای نگذاشت.</p>
      <p>وی با اشاره به نقشه شوم آمریکایی و صهیونیستی برای تجزیه کشورهای منطقه، بر سیاست اصولی جمهوری اسلامی ایران در برقراری ثبات و امنیت در منطقه، حفظ تمامیت ارضی کشورها و جلوگیری از سیاست تفرقه‌افکنانه و تجزیه‌طلبانه دشمنان، تاکید کرد و افزود: تهران از تمامیت ارضی و وحدت ملت یمن حمایت می‌کند.</p>
      <figure>
        <img src="https://aftabnews.ir/files/fa/news/1398/8/21/358663_294.jpg"/>
      </figure>
      <p>امیرعبداللهیان خواستار حمایت مجامع بین‌المللی از حقوق از دست رفته مردم بی دفاع یمن شد و اظهار کرد: ضروریست نمایندگان واقعی مردم یمن بتوانند با امکان حضور در مجامع و سازمان‌های بین‌المللی خواسته‌های به حق و قانونی مردم خود را استیفا کنند.</p>
      <p>وی در ادامه تداوم محاصره انسانی یمن را جنایتی بزرگ و فاجعه انسانی خواند.</p>
      <p>ابراهیم محمد الدیلمی سفیر جدید یمن در تهران نیز در این دیدار با ابراز تشکر از حمایت‌های همه جانبه جمهوری اسلامی ایران از ملت یمن، ماموریت دیپلماتیک خود در جمهوری اسلامی ایران را افتخار و باعث تقویت روابط دو کشور خواند.</p>
      <p>وی با توجه به روند تحولات میدانی و سیاسی یمن بر ضرورت آتش‌بس کامل و لغو محاصره انسانی تاکید و آن را گام مهمی در تحقق هر گونه توافق سیاسی خواند.</p>
      <p>سفیر جدید یمن در تهران با اشاره به تحولات منطقه و یمن اظهار کرد: از خواسته‌های برحق ملت یمن کوتاه نخواهیم آمد.</p>
    </article>
  </body>
</html>