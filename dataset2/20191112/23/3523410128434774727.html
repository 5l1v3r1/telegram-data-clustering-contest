<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639711/%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%B4%D8%A7%DB%8C%D8%B9%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T23:31:00+00:00"/>
    <meta property="og:title" content="سهمیه‌بندی بنزین شایعه است"/>
    <meta property="og:description" content="وزیر نفت در واکنش به شایعه پراکنی در خصوص سهمیه‌بندی بنزین گفت: هر زمان دولت دستوری درخصوص سهمیه‌بندی بنزین به وزارت نفت دهد آن را اجرا خواهیم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639711/%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%B4%D8%A7%DB%8C%D8%B9%D9%87-%D8%A7%D8%B3%D8%AA">سهمیه‌بندی بنزین شایعه است</a>
      </h1>
      <h2>وزیر نفت در واکنش به شایعه پراکنی در خصوص سهمیه‌بندی بنزین گفت: هر زمان دولت دستوری درخصوص سهمیه‌بندی بنزین به وزارت نفت دهد آن را اجرا خواهیم کرد.</h2>
      <address><time datetime="2019-11-12T23:31:00+00:00">12 Nov 2019, 23:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بیژن نامدار زنگنه امروز (سه شنبه 21 آبان ماه) پس از حضور در <b>کمیسیون انرژی</b> با توضیح مباحث مطروحه در این جلسه، توضیحاتی را نیز درخصوص<b> میدان جدید نفتی</b> کشف شده و آخرین تصمیمات درخصوص سهمیه‌بندی بنزین ارائه کرد.</p>
      <p>وی به کشف مخزن جدید نام آوران در خوزستان اشاره کرد و گفت: خوشبختانه نمایندگان مجلس از این کشف استقبال کرده و آن را به ملت ایران تبریک گفتند.</p>
      <p>وزیر نفت با بیان اینکه مخزن نفتی نام آوران مشترک نیست، گفت: میدان های دیگری نیز زیر میدان نام آوران، مانند میادین منصوری، سوسنگرد، آب‌تیمور، سپهر، جفیر و دارخوین کشف شده‌اند لذا طرح‌هایی هم برای توسعه‌ای این میدان‌ها مد نظر داریم.</p>
      <p>زنگنه ادامه داد: به‌ عنوان مثال میدان نفتی آب‌تیمور جزو طرح‌هایی بود که قرارداد آن تا مرز امضاء شدن نیز پیش رفت که به دلیل تحریم ها متوقف شد به همین دلیل تلاش می‌کنیم که دوباره در جریان توسعه قرار گیرد.</p>
      <p>وزیر نفت همچنین درخصوص اینکه سهمیه بندی بنزین در سال جاری اتفاق خواهد افتاد یا خیر؟، توضیح داد: هر زمان دولت چنین دستوری به وزارت نفت دهد سهمیه‌بندی بنزین را آغاز خواهیم کرد.</p>
      <p>وی تاکید کرد: در این رابطه شایعه‌پراکنی نشود چراکه مطالب منتشر شده در برخی رسانه‌ها نتیجه‌ای جز نگران کردن مردم ندارد. وزارت نفت هر وقت دستوری در رابطه با سهمیه‌بندی بنزین دریافت کند آن را به اطلاع مردم خواهد رساند.</p>
    </article>
  </body>
</html>