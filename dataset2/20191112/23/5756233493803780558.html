<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621248/%DA%86%D8%B1%D8%A7-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A8%D8%A7%DB%8C%D8%AF-%D8%B0%D9%88%D8%A7%D9%84%D9%86%D9%88%D8%B1%DB%8C-%D8%B1%D8%A7-%D8%B1%D8%AF-%D8%B5%D9%84%D8%A7%D8%AD%DB%8C%D8%AA-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T23:06:00+00:00"/>
    <meta property="og:title" content="چرا شورای نگهبان باید ذوالنوری را رد صلاحیت کند؟"/>
    <meta property="og:description" content="«آنها که می گویند دولت باید برکنار شود در نقشه دشمن نقش آفرین هستند. دولت باید سرکار بماند و با قدرت، وظایف خود را در حل مشکلات انجام دهد.» اینها جملات رهبر معظم انقلاب است که روز دوشنبه، 22 مردادماه 1397 در دیدار هزاران نفر از مردم استان‌های مختلف بیان کردند و رسما همه را به حمایت از دولت فراخواندند."/>
  </head>
  <body>
    <article>
      <h1>چرا شورای نگهبان باید ذوالنوری را رد صلاحیت کند؟</h1>
      <address>
        <time datetime="2019-11-12T23:06:00+00:00">12 Nov 2019, 23:06</time>
      </address>
      <p>
        <i>«آنها که می گویند دولت باید برکنار شود در نقشه دشمن نقش آفرین هستند. دولت باید سرکار بماند و با قدرت، وظایف خود را در حل مشکلات انجام دهد.» اینها جملات رهبر معظم انقلاب است که روز دوشنبه، 22 مردادماه 1397 در دیدار هزاران نفر از مردم استان‌های مختلف بیان کردند و رسما همه را به حمایت از دولت فراخواندند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حالا یک سال و چند ماه پس از این سخنان رهبری، مجتبی ذوالنور، عضو تندرو مجلس شورای اسلامی، مدعی شده وظیفه دارد حسن روحانی را زمین بزند. اینکه چه کسی این وظیفه را بر عهده او گذاشته مشخص نیست اما اینکه در بیان صریح رهبری این اقدام، به "نقش آفرینی در نقشه دشمن" تعبیر شده کاملا واضح است و نیاز به تفسیر و تحلیل ندارد.</p>
      <p>یکی از شرایط کاندیداتوری نمایندگی مجلس شورای اسلامی، طبق بند چهار ماده 28 فصل سوم قانون انتخابات مجلس شورای اسلامی، "ابراز وفاداری به قانون اساسی و اصل مترقی ولایت فقیه" است و طبعا این وفاداری صرفا با زبان حاصل نمی شود بلکه در عمل نیز باید اثبات شود. اتفاقا این مورد یکی از دلایلی است که بسیاری از کاندیداهای اصلاح طلب با استناد به آن رد صلاحیت شده اند و می شوند، یعنی شورای نگهبان نمی پذیرد که کسی لسانی به ولی فقیه وفادار باشد یا التزام به ولایت فقیه را زبانی ابراز کند بلکه طبق نظر شورای نگهبان و آنچه که در دوره های قبل اعمال کرده، کاندیدا باید التزام عملی به ولایت فقیه داشته باشد.</p>
      <p>انتظار از شورای نگهبان هم داشتن استاندارد واحد است، یعنی اگر در قبال اصلاح طلبان چنین رویه ای داشته و دارد باید در قبال اصولگرایان هم همین روال طی شود. وقتی رهبری رسما و "از پشت بلندگو" اعلام می کنند:" آنها که می گویند دولت باید برکنار شود در نقشه دشمن نقش آفرین هستند. دولت باید سرکار بماند و با قدرت، وظایف خود را در حل مشکلات انجام دهد." و بعد از یک سال و چند ماه پس از این بیان رهبری فردی خود را "موظف به زمین زدن روحانی" می داند در واقع حتی وفاداری لسانی هم ندارد چه رسد به وفاداری عملی و طبق قانون چنین کسی طبق استانداردهای شورای نگهبان باید رد صلاحیت شود.</p>
      <p>صراحت رهبری در مورد حضور "افرادی که می گویند دولت باید برکنار شوند در نقشه دشمن " البته یک بند دیگر قانون انتخابات مجلس و شرایط کاندیداتوری را به چالش می کشد و آن بند دو ماده 28 فصل سوم است که یکی از شرایط کاندیدا ها را "التزام عملی به نظام مقدس جمهوری اسلامی" معین کرده، وقتی کسی طبق نظر رهبری در نقشه دشمن بازی می کند قطعا التزام عملی به نظام را ندارد و صلاحیتش سلب شده اشت.</p>
      <p>انتظار از شورای نگهبان برخورد یکسان با کاندیداهاست و طبق قانون آقای ذوالنور با بیان صریحی که در مورد زمین زدن رئیس جمهور داشته باید طبق این دو بند قانون انتخابات، رد صلاحیت شود و اصولگرایان هم به فکر یک کاندیدای دیگر از شهر قم باشند.</p>
    </article>
  </body>
</html>