<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821210.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T23:43:00+00:00"/>
    <meta property="og:title" content="برهانی: استقلال برای آسیا یک دیاباته دیگر هم لازم دارد"/>
    <meta property="og:description" content="روزنامه خبرورزشی نوشت: آرش برهانی از اوضاع فعلی استقلال هم ابراز رضایت داشت، هم نداشت! او که از ابتدای فصل تاکنون مسابقات این تیم را زیر ذره‌بین دقیق خود دیده نکات فنی مربوط به این تیم را با مخاطبان روزنامه خبرورزشی در میان گذاشت. البته نسبت به وضعیت مالی باشگاه و تعهدی که نسبت به خودش داشته و درباره‌اش بدقولی کرده‌اند نیز ابراز نارضایتی می‌کرد."/>
  </head>
  <body>
    <article>
      <h1>برهانی: استقلال برای آسیا یک دیاباته دیگر هم لازم دارد</h1>
      <address>
        <time datetime="2019-11-12T23:43:00+00:00">12 Nov 2019, 23:43</time>
      </address>
      <p>مهاجم اسبق استقلال گفت: وقتی شما روی پول‌تان حساب می‌کنید بعد، یک ماه، دو ماه و سه ماه از دریافتش می‌گذرد، قطعاً تمرکزتان را از دست می‌دهید. معتقدم این وضعیت روی تیم تأثیر منفی می‌گذارد.</p>
      <p>روزنامه خبرورزشی نوشت: آرش برهانی از اوضاع فعلی استقلال هم ابراز رضایت داشت، هم نداشت! او که از ابتدای فصل تاکنون مسابقات این تیم را زیر ذره‌بین دقیق خود دیده نکات فنی مربوط به این تیم را با مخاطبان روزنامه خبرورزشی در میان گذاشت. البته نسبت به وضعیت مالی باشگاه و تعهدی که نسبت به خودش داشته و درباره‌اش بدقولی کرده‌اند نیز ابراز نارضایتی می‌کرد.</p>
      <p><b>اوضاع استقلال نسبت به هفته‌های ابتدایی زیر و رو شده است. دلیل این اتفاق چیست و آیا شما فکرش را می‌کردید به این روزهای خوب برسد؟</b><br/>البته! اوایل فصل هم گفته بودم تعداد زیادی بازیکن از استقلال جدا شده‌اند و بالطبع تعدادی هم جدید آمده‌اند و باید این نفرات با هم و البته با تفکرات استراماچونی هماهنگ شوند. طبیعی بود که این چفت شدن زمان‌بر است و البته در همان دوران می‌شنیدم که استراماچونی تمرینات بدن‌سازی و تاکتیکی خیلی خوبی را در تیم اجرا می‌کند.</p>
      <p><b>چه نکاتی از تمرین شنیده بودید؟</b><br/>این‌که با خطوط مختلف به صورت اختصاصی کار می‌کند. گرچه در ابتدای فصل تیم کمی در اجرای تاکتیک‌های استراماچونی سردرگم بود. البته این سردرگمی در خود استراماچونی هم دیده می‌شد که تیم را گاهی با ۱-۳-۲-۴ یا در بازی‌هایی ۲-۴-۴، چهاردفاعه بازی می‌داد تا اینکه تصمیم گرفت با ۳ دفاع بازی کند. او از وقتی تیمش را با سیستم ۲-۵-۳ به میدان فرستاد به آنچه دنبالش بود رسید و توانست استقلال را به همان سبکی که دوست داشت بازی بدهد و شکر خدا تیم هم نتایج خوبی گرفت.</p>
      <p><b>از این به بعد هم همین روش جواب می‌دهد؟</b><br/>قطعاً بازیکنان هنوز به آن سطح از آشنایی از تاکتیک ۲-۵-۳ نرسیده‌اند که گاهی در کارهای دفاعی به حریف فرصت می‌دهند و باز هم باید در این هفته‌ها تمرینات زیادی با این سیستم که به ظاهر ۳ دفاعه است ولی در حین دفاع ۵ نفره می‌شود و در حین حمله دو دفاع کناری رها شده و به خطوط جلو اضافه می‌شوند، انجام بدهند تا ملکه ذهنشان شود. قطعاً با ادامه این روند می‌توان استقلال بهتری هم دید هرچند استقلال این روزها هم زیبا فوتبال بازی می‌کند و هم برد می‌آورد.</p>
      <p><b>استقلال با ۲۱ گل زده در ۱۰ بازی میانگین ۱٫۲ گل در هر بازی را ثبت کرده و از این نظر آمار قابل توجهی دارد. در این باره توضیح می‌دهید علت چیست؟</b><br/>خط حمله استقلال در این هفته‌ها شناور فوتبال بازی می‌کند. به نظرم در فاز حمله تک‌تک عناصر هجومی وظایف‌شان را به بهترین شکل ممکن اجرا می‌کنند. همین باعث شده تا در این چند دیدار اخیر ۳ یا بیشتر از ۳ گل بزنند.</p>
      <p><b>با این وصف استقلال باز هم مهاجم دیگری لازم دارد؟</b><br/>بله! چون روی نیمکت مهاجمی ندارد که بتواند در نبود مهاجمان فعلی جای خالی آن‌ها را پر کند. مسابقات استقلال به لیگ و جام‌حذفی محدود نمی‌شوند که قائدی و سجاد آقایی کار استقلال را راه بیندازند. فردا که تیم راهی لیگ قهرمانان آسیا شود قطعاً اوضاع متفاوت خواهد بود در آن شرایط یک بازیکن باتجربه قطعاً بیشتر به درد استقلال می‌خورد.</p>
      <p><b>دیاباته را چطور مهاجمی دیدید؟</b><br/>استقلال به دو بازیکن مانند دیاباته نیاز دارد. دیاباته از نظر بدنی شرایط خوبی دارد و فکر می‌کنم او روی زمین بهتر می‌تواند به کار استقلال بیاید تا روی هوا. در بازی اول روبه‌روی ماشین‌سازی در یک صحنه او توپی را با سر بیرون زد که هر مهاجمی بود باید آن را گل می‌کرد. نکته مهم بازی دیاباته چهارچوب‌شناسی اوست. در دیدار با تراکتور هم دیدیم که پاس چیپ قائدی را با ضربه چکشی به همان جایی زد که باید می‌زد.</p>
      <p><b>زوجش با قائدی خوب است؟</b><br/>بله! استقلال باز هم باید از این زوج‌سازی‌ها داشته باشد. در راست، در چپ و حتی در وسط باید زوج‌سازی کند.</p>
      <p><b>شاخصه مهم تیم استراماچونی چیست که نشریه ایتالیایی او را بهترین لژیونر فوتبال ایتالیا در ۱۰ روز گذشته معرفی کرده است؟</b><br/>از هر بازیکن در بهترین موقعیت خودش استفاده می‌کند. الان قائدی در پستی بازی می‌کند که دقیقاً باید همان‌جا باشد. علی کریمی وظایفی دارد که شاید در این چند ساله کسی از او نمی‌خواست. همین‌طور فرشید اسماعیلی، وریا غفوری و بقیه در همان جایی بازی می‌کنند که بهترین بازده را برای استقلال دارند.</p>
      <p><b>استقلال سه روز پیش تمرین نکرد و دلیلش هم بی‌پولی بازیکنان و عدم پرداخت تعهدات مالی باشگاه بود. در این روزها که استقلال روند صعودی دارد این اتفاق برای تیم چه خطراتی دارد؟</b><br/>این برای تیمی به بزرگی استقلال زشت است که به جایی برسد بازیکنانش به خاطر عدم دریافت مطالبات‌شان قید تمرین را بزنند. تیمی که به خاطر یک‌سری مسائل غیرمنتظره هر هفته سورپرایز می‌شود باید از قبل فکر این روزها را بکند. این یک بهانه قدیمی است که «داریم طلب قدیمی‌ها را می‌دهیم یا طلب خارجی‌ها را به حساب‌شان واریز می‌کنیم.» هر سال باشگاه همین حرف‌ها را بهانه می‌کند و پول بازیکنان و مربیان را نمی‌دهد و می‌گویند اگر فلان پول می‌رسید الان بدهی‌شان را صاف می‌کردند ولی همیشه همین است. من خودم بازیکن بوده‌ام و آن‌ها را درک می‌کنم. وقتی شما روی پول تان حساب می‌کنید بعد، یک ماه، دو ماه و سه ماه از دریافتش می‌گذرد قطعاً تمرکزتان را از دست می‌دهید. معتقدم این وضعیت روی تیم تأثیر منفی می‌گذارد.</p>
      <p><b> حرف آخر؟</b><br/>جالب است روزی که برای مذاکره درباره طلبم به باشگاه رفتم این‌قدر از من تعریف می‌کردند که تو فلان کار را برای استقلال کردی و بهمان گل را زدی و... تا از من تخفیف بگیرند و طلبم را ببخشم ولی در همان جلسه قول دادند مالیات پولی که هرگز به من پرداخت نشده را بدهند ولی از آن روز به بعد دیگر آن بازیکنی که از من تعریف می‌کردند نبودم. جالب‌تر این بود بازیکنانی که بعد از من طلبکار شده بودند پولشان را از باشگاه گرفته‌اند ولی من هنوز به خاطر مالیات پولی که نگرفته‌ام ممنوع‌الخروجم و حساب‌هایم بسته است! باید بروم و بپرسم آن تعداد از بازیکنان چه راهی را رفتند که بعد از من پول گرفتند و من هم از همان طریق وارد شوم.</p>
    </article>
  </body>
</html>