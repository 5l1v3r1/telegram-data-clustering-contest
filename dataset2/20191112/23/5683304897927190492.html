<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/12/maharashtra-governers-action-controversy.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T23:43:00+00:00"/>
    <meta property="og:title" content="മഹാരാഷ്ട്രയിൽ രാഷ്ട്രപതി ഭരണം; ഗവർണറുടെ നടപടി വിവാദത്തിൽ"/>
    <meta property="og:description" content="ന്യൂഡൽഹി ∙ മഹാരാഷ്ട്രയിൽ രാഷ്ട്രപതി ഭരണം പ്രഖ്യാപിച്ചതോടെ ഗവർണറുടെ ഓഫിസ് വീണ്ടും വിവാദത്തിലായി. 2016–അരുണാചൽ, ഉത്തരാഖണ്ഡ്, 2017 – മണിപ്പുർ, ഗോവ,.maharashtra government formation. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>മഹാരാഷ്ട്രയിൽ രാഷ്ട്രപതി ഭരണം; ഗവർണറുടെ നടപടി വിവാദത്തിൽ</h1>
      <address><time datetime="2019-11-12T23:43:00+00:00">12 Nov 2019, 23:43</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ മഹാരാഷ്ട്രയിൽ രാഷ്ട്രപതി ഭരണം പ്രഖ്യാപിച്ചതോടെ ഗവർണറുടെ ഓഫിസ് വീണ്ടും വിവാദത്തിലായി. 2016–അരുണാചൽ, ഉത്തരാഖണ്ഡ്, 2017 – മണിപ്പുർ, ഗോവ, കഴിഞ്ഞ വർഷം കർണാടക, ഇപ്പോൾ മഹാരാഷ്ട്ര – കേന്ദ്രം ഭരിക്കുന്ന ബിജെപി താൽപര്യപ്പെടുന്ന രീതിയിൽ വിവാദ തീരുമാനങ്ങളെടുക്കുന്ന ഗവർണർമാരുടെ പട്ടിക നീളുന്നു</p>
      <p>
        <b>സഖ്യത്തെ വിളിച്ചില്ല</b>
      </p>
      <p>മഹാരാഷ്ട്രയിൽ ഫലം വന്നത് കഴിഞ്ഞ 24ന്. ഗവർണർ ഭഗത് സിങ് കോഷിയാരി ആദ്യം വിളിക്കേണ്ടിയിരുന്നതു ഭൂരിപക്ഷമുള്ള സഖ്യത്തെയാണ്. എന്നാൽ, ബിജെപി – ശിവസേനാ സഖ്യത്തെ അദ്ദേഹം ക്ഷണിച്ചില്ല. ക്ഷണിച്ചാൽ, നിശ്ചിത സമയപരിധിക്കുള്ളിൽ അവർ ഭൂരിപക്ഷം തെളിയിക്കണം. അതു ബിജെപിയെ പ്രതിസന്ധിയിലാക്കുമായിരുന്നു. അതിനാൽ, തർക്കങ്ങൾക്കൊടുവിൽ സഖ്യം പിളരുന്നതുവരെ കാത്തശേഷം 16–ാം ദിവസം ബിജെപിയെ ക്ഷണിച്ചു. രണ്ടു ദിവസത്തെ സമയവും നൽകി. ഇതോടെ ബിജെപിക്കു ലഭിച്ചതു 18 ദിവസം.</p>
      <p>ഗവർണർ ശിവസേനയ്ക്കും എൻസിപിക്കും നൽകിയത് 24 മണിക്കൂർ. കൂടുതൽ സമയം വേണമെന്ന ഇരു പാർട്ടികളുടെയും ആവശ്യം നിരസിച്ചെന്നു മാത്രമല്ല, എൻസിപിക്ക് അനുവദിച്ച സമയപരിധി പാലിച്ചതുമില്ല. ബിജെപി– സേന സഖ്യം പൊളിഞ്ഞെന്നതു ശരി തന്നെ. എൻസിപി – കോൺഗ്രസ് സഖ്യം നിലവിലുണ്ട്. അപ്പോൾ, എന്തുകൊണ്ട് ആ സഖ്യത്തെ ക്ഷണിച്ചില്ല ? എന്തുകൊണ്ടു പാർട്ടികളെ വെവ്വേറെ വിളിച്ചു ? അപ്പോഴും കോൺഗ്രസിനെ വിളിക്കാതിരുന്നതെന്തുകൊണ്ട് ? ഈ ചോദ്യങ്ങൾക്ക് ഉത്തരമില്ല.</p>
      <p>
        <b>പിന്തുണക്കത്ത് തേടിയില്ല</b>
      </p>
      <p>ഭൂരിപക്ഷം െതളിയിക്കേണ്ടതു സഭയിലാണെങ്കിലും പിന്തുണക്കത്തുകൾ ചോദിക്കാൻ ഗവർണർക്ക് അവകാശമുണ്ട്. മുഖ്യമന്ത്രിയെ തീരുമാനിക്കാനുള്ള വിവേചനാധികാരം പ്രയോഗിക്കുന്നതിന്റെ ഭാഗമായുള്ള നടപടിയെന്ന് അതിനെ വ്യാഖ്യാനിക്കാം. ചില രാഷ്ട്രപതിമാർ തന്നെ ഈ രീതി സ്വീകരിച്ചിട്ടുണ്ട്. പക്ഷേ, കക്ഷികൾ ചോദിച്ച പരിമിതമായ സമയം അനുവദിക്കാതെ, സർക്കാരുണ്ടാക്കാൻ സാധിക്കില്ലെന്നു ബിജെപി വ്യക്തമാക്കിയശേഷം ഗവർണർ കാട്ടിയ തിടുക്കം വ്യാഖ്യാനങ്ങൾക്ക് ഇടനൽകുന്നു.</p>
      <p>ഭരണഘടനയുടെ 175–ാം വകുപ്പനുസരിച്ചു നിയമസഭയിലേക്കു സന്ദേശം നൽകി, നേതാവിനെ തിരഞ്ഞെടുക്കാൻ സഭയോട് ആവശ്യപ്പെടുകയെന്ന രീതി സ്വീകരിക്കാനും ഗവർണർക്കു സാധിക്കുമായിരുന്നു. യുപി നിയമസഭയിൽ, ബലം ഏതുപക്ഷത്തെന്നു കണ്ടെത്താൻ രണ്ടു വോട്ടുപെട്ടികൾ വച്ചു സമഗ്രപരിശോധന നടത്തിയ ചരിത്രമുണ്ട്. അതിനൊന്നും കോഷിയാരി തുനിഞ്ഞില്ല, പ്രധാനമന്ത്രിയുടെ ബ്രസീൽ യാത്രയ്ക്കുമുൻപ് കോഷിയാരിയുടെ ശുപാർശ ഡൽഹിയിലെത്തി. </p>
      <p>
        <b>എൻസിപി കണക്കുകൂട്ടിയതെന്ത് ?</b>
      </p>
      <p>എൻസിപിക്ക് ഇന്നലെ രാത്രി 8.30 വരെ സമയം അനുവദിച്ചിരിക്കെ, ഉച്ചയ്ക്കു മുൻപു തന്നെ ഗവർണറോടു കൂടുതൽ സമയം ചോദിച്ചതെന്തിന് ? ശിവസേനയെപ്പോലെ അവസാനനിമിഷം വരെ കാത്തുനിന്നിരുന്നെങ്കിൽ കേന്ദ്ര സർക്കാരിനുള്ള ഗവർണറുടെ റിപ്പോർട്ട് അതിനനുസരിച്ചു വൈകുമായിരുന്നു. അപ്പോഴേക്കും കേന്ദ്ര മന്ത്രിസഭാ യോഗം കഴിഞ്ഞു പ്രധാനമന്ത്രി ബ്രസീലിലേക്കു പുറപ്പെട്ടിട്ടുണ്ടാകുമായിരുന്നു. എന്നാൽ സംഭവിച്ചത് അങ്ങനെയല്ല. എൻസിപിയുടെ ലക്ഷ്യങ്ങളെക്കുറിച്ചു ചിലരെങ്കിലും സംശയിക്കാൻ ഈ നീക്കം ഇടയാക്കിയിട്ടുണ്ട്.</p>
      <p>
        <b>ഭഗത് സിങ് കോഷിയാരി </b>
      </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/12/koshiyari.jpg"/>
        <figcaption>ഭഗത് സിങ് കോഷിയാരി</figcaption>
      </figure>
      <p>ആർഎസ്എസിൽനിന്നു ബിജെപിയിലെത്തിയ  ഭഗത് സിങ് കോഷിയാരി (77) 2001–02 കാലത്ത് ഉത്തരാഖണ്ഡ് മുഖ്യമന്ത്രിയായിരുന്നു. രണ്ടു തവണ എംപിയുമായി. </p>
      <p>
        <b>സേന മടങ്ങിവന്നില്ലെങ്കിൽ ബിജെപി തിരഞ്ഞെടുപ്പിന്</b>
      </p>
      <p>ന്യൂഡൽഹി ∙ സഖ്യപാളയത്തിലേക്കു സേന മടങ്ങിവരുന്നില്ലെങ്കിൽ മഹാരാഷ്ട്രയിൽ വീണ്ടും തിരഞ്ഞെടുപ്പിനാണു ബിജെപി താൽപര്യപ്പെടുന്നത്. ബിഹാറിൽ 2005 ഫെബ്രുവരിയിലുണ്ടായ രാഷ്ട്രീയ പ്രതിസന്ധിയാണ് ഇക്കാര്യത്തിൽ മാതൃക. അന്ന്, 29 സീറ്റ് ലഭിച്ച റാംവിലാസ് പാസ്വാന്റെ പാർട്ടി, മു‌സ്‌ലിമിനെ മുഖ്യമന്ത്രിയാക്കണമെന്നു നിലപാടെടുത്തു. മറ്റു കക്ഷികൾ എതിർത്തു. ഭരണപ്രതിസന്ധിയിൽ രാഷ്ട്രപതി ഭരണം ഏർപ്പെടുത്തി. </p>
      <p>പാസ്വാന്റെ പാർട്ടിയെ ജെഡിയു പിളർത്തുന്ന സ്ഥിതിയിൽ, നിയമസഭ പിരിച്ചുവിടുകയെന്ന വിവാദ തീരുമാനം ഗവർണർ ഭൂട്ടാ സിങ് പ്രഖ്യാപിച്ചു. 2005 ഒക്ടോബറിലെ തിരഞ്ഞെടുപ്പിൽ പാസ്വാനും ആർജെഡിക്കും  കോൺഗ്രസിനും മറ്റും നഷ്ടവും ജെഡിയുവിനും ബിജെപിക്കും നേട്ടവുമുണ്ടായി. മഹാരാഷ്ട്രയിൽ വീണ്ടും തിരഞ്ഞെടുപ്പു നടന്നാൽ നേട്ടമുണ്ടാകുമെന്ന് ബിജെപി പ്രതീക്ഷിക്കുന്നു. </p>
      <p>രാഷ്ട്രപതി ഭരണത്തിന് പാർലമെന്റിന്റെ അംഗീകാരം നേടാൻ ബിജെപിക്ക് കഠിനാധ്വാനം ആവശ്യമാണ്. രാജ്യസഭയിൽ ഇതിനു ചില പ്രാദേശിക കക്ഷികളുടെയെങ്കിലും പിന്തുണ വേണ്ടിവരും.</p>
      <p>
        <b>സാവന്തിന്റെ വകുപ്പ് ജാവഡേക്കർക്ക്</b>
      </p>
      <p>ന്യൂഡൽഹി ∙ കേന്ദ്ര മന്ത്രിസഭയിലെ ശിവസേന പ്രതിനിധി അരവിന്ദ് സാവന്തിന്റെ രാജി രാഷ്ട്രപതി റാം നാഥ് കോവിന്ദ് സ്വീകരിച്ചു. സാവന്ത് വഹിച്ചിരുന്ന ഘനവ്യവസായ, പൊതുസംരംഭം എന്നീ വകുപ്പുകളുടെ ചുമതല മന്ത്രി പ്രകാശ് ജാവഡേക്കർക്കു നൽകി.</p>
    </article>
  </body>
</html>