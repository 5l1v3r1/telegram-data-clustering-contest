<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-zhitomirschini-virubali-i-perepravili-v-yes-derevini-na-14-milyoniv-sbu-329433_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T23:04:00+00:00"/>
    <meta property="og:title" content="На Житомирщині викрили масштабну схему розкрадання лісу для експорту — СБУ"/>
    <meta property="og:description" content="Двоє громадян України організували схему з продажу лісоматеріалів за кордон."/>
  </head>
  <body>
    <article>
      <h1>На Житомирщині викрили масштабну схему розкрадання лісу для експорту — СБУ</h1>
      <h2>Двоє громадян України організували схему з продажу лісоматеріалів за кордон.</h2>
      <address>
        <time datetime="2019-11-12T23:04:00+00:00">12 Nov 2019, 23:04</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/244883.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244884.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244885.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244888.jpg"/>
          <figcaption>©</figcaption>
        </figure>
        <figure>
          <img src="https://image.zn.ua/media/images/614xX/Nov2019/244887.jpg"/>
          <figcaption>©</figcaption>
        </figure>
      </slideshow>
      <p>Служба безпеки України (СБУ) ліквідувала злочинну схему <b><a href="https://dt.ua/ECONOMICS/v-ukrayini-provedut-masshtabnu-perevirku-lisiv-284044_.html">незаконної вирубки лісу</a></b> в Житомирській області. Про це повідомляє прес-центр СБУ.</p>
      <p>Повідомляється, що СБУ викрила схему розкрадання з подальшим експортом лісоматеріалів в країни Європейського союзу.</p>
      <p>За даними СБУ, незаконний бізнес організували два мешканці Новограда-Волинського. Один з чоловіків закуповував у державних і комунальних лісгоспів необліковану деревину. Його компаньйон, який володіє деревообробним підприємством, відповідав за виготовлення деревного вугілля. Лісоматеріали легалізували через низку підприємств, оформлених на бездомних, готову продукцію експортували в Європу.</p>
      <p>"За попередньою оцінкою, в Європу незаконно експортували продукцію на суму понад 14 млн грн", - йдеться в повідомленні.</p>
      <p>Також в рамках справи СБУ провела 15 обшуків, під час яких були вилучені продукція, автомобілі та документи.</p>
      <p>Зазначимо, раніше Верховна Рада прийняла законопроект, яким <b><a href="https://dt.ua/POLITICS/rada-zaboronila-rubku-lisu-na-shilah-karpat-327916_.html">забороняється вирубування ялицево-букового лісу</a></b> на схилах гір Карпатського регіону.</p>
      <p>Нагадаємо, Верховна Рада заборонила експорт необроблених лісоматеріалів: деревних порід (крім сосни) - з 1 листопада 2015 року, деревних порід сосни - з 1 січня 2017 року. Мораторій введено строком на 10 років. У 2018 році Верховна Рада прийняла <b><a href="https://dt.ua/UKRAINE/rada-vvela-kriminalnu-vidpovidalnist-za-kontrabandu-lisu-kruglyaka-i-zaboronila-vivezennya-drov-282099_.html">закон про збереження українських лісів</a></b> і запобігання незаконного вивезення необроблених лісоматеріалів.</p>
      <p>Як пише для <b>DT.UA</b> Юлія Самаєва, на країни Євросоюзу припадає 70% українського експорту деревини. У Євросоюзі з 2013 р. діє Регламент ЄС, що встановлює критерії експорту деревини на ринок країн ЄС, — EUTR. Однак дослідження Earthsight показує, що цей закон не працює, і деревина незаконного походження систематично потрапляє на ринки ЄС.</p>
      <p>Детальніше про контрабанду лісу читайте у матеріалі Юлії Самаєвої <b><a href="https://dt.ua/macrolevel/ozelenennya-yevropi-282985_.html">"Озеленення" Європи"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>