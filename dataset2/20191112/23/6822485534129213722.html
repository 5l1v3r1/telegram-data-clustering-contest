<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821206.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T23:17:00+00:00"/>
    <meta property="og:title" content="مدارس ابتدایی و مهدهای کودک استان البرز فردا تعطیل شد"/>
    <meta property="og:description" content="به گزارش مهر، علی درویش پور شامگاه سه شنبه در جلسه کمیته اضطرار آلودگی استان ضمن اعلام مصوبه این کمیته گفت: با توجه به افزایش غلظت آلاینده ها و نزدیکی به سطح ناسالم برای همه گروه ها، با هدف حفظ سلامت مردم و پیشگیری از افزایش غلظت آلاینده ها تصمیم هایی مانند تعطیلی برخی مقاطع تحصیلی اتخاذ شده است. "/>
  </head>
  <body>
    <article>
      <h1>مدارس ابتدایی و مهدهای کودک استان البرز فردا تعطیل شد</h1>
      <address>
        <time datetime="2019-11-12T23:17:00+00:00">12 Nov 2019, 23:17</time>
      </address>
      <p>مدارس ابتدایی و مهدهای کودک استان البرز به جز طالقان و آسارا فردا بیست و دوم آبان ماه به دلیل آلودگی هوا تعطیل شدند.</p>
      <p>به گزارش مهر، علی درویش پور شامگاه سه شنبه در جلسه کمیته اضطرار آلودگی استان ضمن اعلام مصوبه این کمیته گفت: با توجه به افزایش غلظت آلاینده ها و نزدیکی به سطح ناسالم برای همه گروه ها، با هدف حفظ سلامت مردم و پیشگیری از افزایش غلظت آلاینده ها تصمیم هایی مانند تعطیلی برخی مقاطع تحصیلی اتخاذ شده است. <br/> <br/>وی در مورد مصوبات جلسه گفت: شهرداری های استان به جز آسارا و طالقان فعالیت های عمرانی آلاینده را متوقف کنند. <br/> <br/>درویش پور از نیروی انتظامی خواست تا پایان شرایط هشدار آلودگی از تردد خودروهای دودزا و فاقد معاینه فنی جلوگیری شود و این خودروها تا رفع مشکل اجازه تردد نداشته باشند. <br/> <br/>رئیس کمیته اضطرار آلودگی هوا اضافه کرد: ماسک های مناسب بین پرسنل دستگاه های امدادی، انتظامی و خدماتی در معرض آلودگی توزیع شود. <br/> <br/>وی افزود: پیش بینی های هواشناسی به صورت دقیق و فوری در اختیار اعضای کمیته اضطرار قرار گیرد. <br/> <br/>معاون عمرانی استاندار البرز ضمن درخواست از مردم برای خودداری از تردد های غیر ضروری افزود: دستگاه های دولتی برای نیروهای دارای بیماری های قلبی یا تنفسی و اولیای دانش آموزان دوره ابتدایی و مهدکودک برای اعطای مرخصی، همکاری لازم را صورت دهند. <br/> <br/>درویش پور گفت: صنایع آلاینده و همچنین معادن شن و ماسه فردا تعطیل شوند. <br/> <br/>وی از رسانه ها نیز خواست در این ایام نسبت به پخش پیام های بهداشتی برای شرایط آلودگی هوا بیشتر اهتمام داشته باشند. <br/> <br/>در این جلسه همچنین تصمیم گرفته شد که استقرار اورژانس در نقاط آلوده تر شهرها صورت گیرد و در کنار این کار آموزش به شهروندان نیز انجام شود. <br/> <br/>براساس اعلام شهرداری کرج اتوبوس های درون شهری فردا برای استفاده شهروندان نیم بها است.</p>
    </article>
  </body>
</html>