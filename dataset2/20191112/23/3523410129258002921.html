<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639713/%D8%AA%D8%B4%DA%A9%DB%8C%D9%84-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%B0%D8%B1-%D8%B6%D8%B1%D9%88%D8%B1%D8%AA%DB%8C-%D9%81%D8%B1%D8%A7%D9%85%D9%84%DB%8C-%D9%88-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T23:35:00+00:00"/>
    <meta property="og:title" content="تشکیل فدراسیون بذر، ضرورتی فراملی و بین‌المللی است"/>
    <meta property="og:description" content="مدیرعامل سازمان مرکزی تعاون روستایی، تشکیل فدراسیون بذر را ضرورتی فراملی و بین‌المللی دانست و گفت: فدراسیون بذر ‌باید مرجعی برای اخذ مجوزها و ..."/>
  </head>
  <body>
    <article>
      <h1>
        <a href="https://www.bultannews.com/fa/news/639713/%D8%AA%D8%B4%DA%A9%DB%8C%D9%84-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%B0%D8%B1-%D8%B6%D8%B1%D9%88%D8%B1%D8%AA%DB%8C-%D9%81%D8%B1%D8%A7%D9%85%D9%84%DB%8C-%D9%88-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D8%B3%D8%AA">تشکیل فدراسیون بذر، ضرورتی فراملی و بین‌المللی است</a>
      </h1>
      <h2>مدیرعامل سازمان مرکزی تعاون روستایی، تشکیل فدراسیون بذر را ضرورتی فراملی و بین‌المللی دانست و گفت: فدراسیون بذر ‌باید مرجعی برای اخذ مجوزها و ...</h2>
      <address><time datetime="2019-11-12T23:35:00+00:00">12 Nov 2019, 23:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین شیرزاد در دومین جلسه مجمع مؤسس <b>فدراسیون ملی بذر</b> با مشارکت مؤسسات و شرکت‌های غیردولتی بذر کشور با تأکید بر ضرورت حفظ هویت صنفی و غیردولتی فدراسیون‌ها اظهار داشت: در تعیین و تصویب اساسنامه و ارکان فدراسیون بذر، باید استقلال این تشکل از بخش دولتی مدنظر کامل قرار گرفته و اساسنامه‌ای منطبق با چارچوب‌های بین‌المللی تنظیم شود و دربرگیرنده تمامی مباحث مربوط به زنجیره تولید تأمین، توزیع و تجارت در این صنعت باشد.</p>
      <p>وی با اشاره به تنوع تکنیکی در بازار کنونی بذر و مخاطرات اقتصادی قابل توجه در این حوزه اظهار امیدواری کرد که ضرورت تشکیل فدراسیون بذر در وضعیت امروز از سطح ملی و محلی به گستره بین‌الملل تعمیم یابد.</p>
      <p>مدیرعامل سازمان مرکزی تعاون روستایی ایران با تأکید بر این که تمام تلاش دست‌اندرکاران بذر باید این باشد که به منظور تأثیرگذاری شایسته‌ در سطح بین‌المللی در isp عضو اصلی و تعیین کننده و حتی صاحب کرسی باشیم، تصریح کرد: در فراگردهای داخلی نیز فدراسیون بذر باید مرجعی برای اخذ مجوزها و ایجاد صدای واحد در مجامع تصمیم‌گیری و تصمیم‌سازی باشد.</p>
      <p>وی افزود: خوشبختانه سابقه مناسبات بازاری بذر در کشور از سازوکاری روشن و شفاف برخوردار است بنابراین تشکیل فدراسیون بذر با تفکر خصوصی و تجاری پایدار باید ضامن و تثبیت کننده این شرایط باشد و سازمان مرکزی تعاون روستایی ایران به عنوان ساختار خصوصی- دولتی به دنبال مساعدت با ذی‌نفعان جهت ایجاد چنین نظم و پایداری در فدراسیون بوده تا در یک بسته اقتصادی از نزدیک شدن به حوزه دولتی خوداری کند.</p>
      <p>این مقام مسئول با یادآوری این اصل مهم که قطعا فدراسیون بذر باید از ارکانی توانمند و مسلط به نحوه تعامل در مذاکرات و چانه‌زنی‌های بین‌المللی برخوردار باشد، تصریح کرد: نهادینه‌سازی نظام حاکمیت شرکتی محکم می‌تواند فدراسیون را صاحب حیاتی ارزنده در سپهر فعالیت‌های بخش بذر کرده ضمن آنکه حمایت‌های حقوقی از اعضای فدراسیون نیز بدون شک یکی از اهداف مهم و شاید مهمترین وظیفه فدراسیون بذر به شمار خواهد رفت.</p>
      <p>شیرزاد در خاتمه پیشنهاد کرد که مجمع مؤسس با انجام پیش‌بینی‌های لازم در ساختار اساسنامه‌ای مربوطه، پایه های حقوقی مناسب و درخوری را با استفاده از ظرفیت‌های سازمان و شبکه تعاونی‌های روستایی و کشاورزی طرح‌ریزی کند.</p>
    </article>
  </body>
</html>