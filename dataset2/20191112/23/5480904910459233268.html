<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/demonstranti-v-parizi-blokovali-predpremieru-polanskeho-filmu/1820324?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T23:58:00+00:00"/>
    <meta property="og:title" content="Demonstranti v Paříži blokovali předpremiéru Polanského filmu"/>
    <meta property="og:description" content="Paříž - Několik desítek lidí v úterý večer demonstrovalo před kinosálem v Paříži, v němž se v předpremiéře promítal nový film režiséra Romana Polanského. Informovala o tom agentura AFP. Protestovat se proti 86letému filmařovi rozhodli kvůli novému obvinění ze znásilnění, kterému Polanski čelí. O víkendu jej z něj obvinila francouzská fotografka Valentine Monnierová. Činu se podle ní Polanski dopustil v roce 1975, kdy jí bylo 18 let."/>
  </head>
  <body>
    <article>
      <h1>Demonstranti v Paříži blokovali předpremiéru Polanského filmu</h1>
      <address><time datetime="2019-11-12T23:58:00+00:00">12 Nov 2019, 23:58</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Několik desítek lidí v úterý večer demonstrovalo před kinosálem v Paříži, v němž se v předpremiéře promítal nový film režiséra Romana Polanského. Informovala o tom agentura AFP. Protestovat se proti 86letému filmařovi rozhodli kvůli novému obvinění ze znásilnění, kterému Polanski čelí. O víkendu jej z něj obvinila francouzská fotografka Valentine Monnierová. Činu se podle ní Polanski dopustil v roce 1975, kdy jí bylo 18 let.</p>
      <p>Asi čtyřicet lidí blokovalo vstup do kina Le Champo v pařížské Latinské čtvrti, kde se před středečním uvedením do francouzských kin promítal Polanského film J'accuse. Snímek se věnuje takzvané Dreyfusově aféře. Důstojník francouzské armády židovského původu Alfred Dreyfus byl v roce 1894 na základě zfalšovaných důkazů obviněn ze špionáže pro Německo a vězněn.</p>
      <p>Na transparentech před kinem měli dnes demonstranti nápisy "V tomto kině se oslavují násilníci" nebo "Polanski perzekuuje ženy". Na jednom z transparentů bylo také jméno žen, které režiséra obvinily ze znásilnění včetně Valentine Monnierové.</p>
      <p>Monnierová o víkendu Polanského obvinila, že ji v roce 1975 ve Švýcarsku znásilnil. Promluvit se fotografka rozhodla nyní proto, že francouzský režisér polského původu v nedávném rozhovoru řekl, že se stal obětí perzekuce stejně jako Dreyfus.</p>
      <p>Polanského právník obvinění Monnierové důrazně odmítl.</p>
      <p>Režisér je v USA stíhán kvůli sexuálnímu styku s nezletilou v roce 1977. Ke styku se přiznal, trvá ale na tom, že byl dobrovolný. Od roku 1978 režisér žije ve Francii, která své občany do zahraničí nevydává. Vzhledem ke 20leté promlčecí lhůtě nemůže být Polanski ve Francii stíhán ani v souvislosti s nejnovějším obviněním.</p>
    </article>
  </body>
</html>