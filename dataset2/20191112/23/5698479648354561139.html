<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/turkish-forces-in-patrol-shoot-at-protesters-in-syria-kobani-witness-observatory"/>
    <meta property="og:site_name" content="euronews"/>
    <meta property="article:published_time" content="2019-11-12T23:00:09+00:00"/>
    <meta property="og:title" content="نیروهای گشتی ترکیه در کوبانی به سوی معترضان کُرد آتش گشودند"/>
    <meta property="og:description" content="این دومین بار ظرف کمتر از یک هفته است که یک غیرنظامی در جریان تظاهرات بر ضد حضور نظامی ترکیه در مناطق کرد نشیان شمال سوریه کشته می شود."/>
  </head>
  <body>
    <article>
      <h1>نیروهای گشتی ترکیه در کوبانی به سوی معترضان کُرد آتش گشودند</h1>
      <address><time datetime="2019-11-12T23:00:09+00:00">12 Nov 2019, 23:00</time> by <a rel="author">یورونیوز فارسی </a></address>
      <p>سربازان ارتش ترکیه روز سه شنبه ۲۱ آبان (۱۲ نوامبر) در جریان گشت زنی مشترک به همراه نظامیان روس به روی عده ای معترضان در منطقه کوبانی، واقع در شمال سوریه آتش گشودند که در این میان یک غیرنظامی سوری بر اثر اصابت گلوله جان باخت.</p>
      <p>تشکیلات پلیس کردهای سوریه موسوم به «آسایش» با انتشار بیانیه ای ضمن اعلام این مطلب تصریح کرد که «خودورهای نظامی ترکیه هنگام گشت زنی مشترک با پلیس نظامی روسیه به هنگام عبور از منطقه کوبانی به روی غیرنظامیان بدون سلاح آتش گشودند.»</p>
      <p>این دومین بار ظرف کمتر از یک هفته است که یک غیرنظامی در جریان تظاهرات بر ضد حضور نظامی ترکیه در مناطق کردنشین شمال سوریه کشته می شود.</p>
      <p>در بیانیه آسایش آمده است: «نیروهای ترکیه پس از مواجه شدن با تظاهرکنندگان در منطقه کوبانی اقدام به شلیک گاز اشک آور کردند و معترضان نیز در پاسخ با پرتاب سنگ به مقابله با نظامیان ترکیه پرداختند. در ادامه این رویارویی سربازان اشغالگر (نظامیان ترکیه) شروع به تیراندازی به سوی غیرنظامیان کردند که در این میان یک نفر از تظاهرکنندگان کشته و شش تن دیگر به شدت مجروح شدند.»</p>
      <figure>
        <iframe data-src="https://twitter.com/euronewses/status/1194359209166561280" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>دیده بان حقوق بشر سوریه، نهادی غیردولتی که به واسطه منابع گسترده محلی تحولات سوریه را رصد می کند هنوز کشته شدن یک غیرنظامی در جریان این درگیری را تایید نکرده اما یادآور شده است که در پی شلیک گلوله های جنگی از سوی سربازان ترکیه دست کم ۹ نفر به شدت مجروج شده اند.</p>
      <p>ساکنان کرد مناطق شمالی سوریه از زمان آغاز گشت زنی های مشترک ارتش ترکیه و پلیس نظامی روسیه در این مناطق بارها در مخالفت با حضور نظامی ترکیه دست به تظاهرات زده اند.۰</p>
      <p>آخرین مورد از درگیری میان تظاهرکنندگان و نیروهای ترکیه به جمعه گذشته باز می گردد، زمانی که معترضان کرد در اعتراض به زیر گرفتن یکی از تظاهرکنندگان توسط خودروهای نظامی ترکیه و روسیه به سوی آنها سنگ پرتاب کردند.</p>
      <p>نیروهای ارتش ترکیه از ۹ اکتبر گذشته با کمک و همراهی شورشیان سابق ارتش سوریه که از آنها به عنوان «ارتش ملی سوریه» نام برده می شود تهاجم نظامی به شمال سوریه را آغاز کردند. هدف از این حمله نظامی موسوم به عملیات «چشمه صلح» تخلیه مناطق شمال سوریه از شبه نظامیان کرد عنوان شده بود که آنکارا آنها را نیروهای «تروریستی» نزدیک به پ. کا.کا می خواند.</p>
      <p>عملیات چشمه صلح در نهایت با توافقی که روز ۲۳ اکتبر در سوچی میان روسای جمهوری ترکیه و روسیه منعقد شد به حال تعلیق درآمد و نظامیان روسیه متعهد شدند به همراه نیروهای ارتش ترکیه برای نظارت بر مناطق هم مرز ترکیه در شمال سوریه اقدام به گشت زنی مشترک کنند.</p>
      <ul>
        <li><b>بیشتر بخوانید</b>:</li>
        <li>
          <a href="https://farsi.euronews.com/2019/11/01/turkish-russian-troops-began-first-joint-ground-patrols-in-northeast-syria-dirbassiyeh">گشت‌زنی مشترک ترکیه و روسیه در مناطق شمالی سوریه آغاز شد</a>
        </li>
      </ul>
      <p>آنکارا همواره تاکید دارد که تا پاکسازی کامل شمال سوریه و برقراری کامل امنیت از این مناطق خارج نخواهد شد. رجب طیب اردوغان اعلام کرده است که در صورت محقق نشدن مفاد توافق سوچی و عقب ننشستن شبه نظامیان کرد تا عمق ۳۰ کیلومتری مرز عملیات چشمه صلح را از سر خواهد گرفت.</p>
    </article>
  </body>
</html>