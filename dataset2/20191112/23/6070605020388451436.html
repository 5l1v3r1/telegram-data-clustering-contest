<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/investiguen-ajuts-govern-entitats-esportives_0_2342765784.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T23:35:02+00:00"/>
    <meta property="og:title" content="Investiguen ajuts del Govern a entitats esportives"/>
    <meta property="og:description" content="La Guàrdia Civil deté quatre persones i escorcolla oficines de la secretaria general de l’Esport"/>
  </head>
  <body>
    <article>
      <h1>Investiguen ajuts del Govern a entitats esportives</h1>
      <h2>La Guàrdia Civil deté quatre persones i escorcolla oficines de la secretaria general de l’Esport</h2>
      <address>
        <time datetime="2019-11-12T23:35:02+00:00">12 Nov 2019, 23:35</time>
      </address>
      <p>El jutjat d’instrucció número 1 de Barcelona va ordenar ahir a la Guàrdia Civil que iniciés una operació per un presumpte frau en les subvencions que la Generalitat va concedir a diverses fundacions esportives. La investigació apunta a possibles delictes de malversació de fons públics, prevaricació i tràfic d’influències, i se centra en la secretaria general de l’Esport i el Consell Català de l’Esport, òrgan que en depèn. L’institut armat va escorcollar ahir els dos organismes i diversos domicilis, i va detenir quatre persones.</p>
      <p>Els detinguts són el secretari general de l’Esport, Gerard Figueras (PDECat); l’exregidora del PDECat a Barcelona, Maite Fandos; Lluís Pallisera, subdirector general de Gestió i Recursos Humans del Consell Català de l’Esport; i Àlex Gallo, un apoderat d’Equacat, la societat que gestiona i explota el Canal Olímpic de Catalunya. Tots quatre van passar a dependències policials i declararan avui al jutge.</p>
      <p>El magistrat, Joaquín Aguirre, considera que les entitats beneficiàries d’aquestes subvencions serien Catmón i Igman, pròximes a l’antiga Convergència Democràtica de Catalunya (CDC), que el maig del 2018 ja van ser escorcollades per ordre del mateix jutge. En aquell moment es van ordenar una trentena de detencions i escorcolls en diferents localitats. Aguirre també va vincular llavors amb la presumpta trama el diputat de JxCat al Parlament Francesc de Dalmases, soci fundador de Catmón i president d’Igman.</p>
      <p>En les interlocutòries del tribunal per als escorcolls d’ahir, el magistrat considera acreditat que es van produir conductes il·lícites en “pagaments en publicitat i publicació d’articles en revistes de les fundacions Catmón i Igman”, que rebien tant de la Diputació de Barcelona com de la Generalitat. Entre els projectes que presumptament havien d’emmascarar el desviament d’ajudes públiques, el jutge destaca la candidatura olímpica dels Jocs Pirineus-Barcelona 2030, que els investigats volien finançar, segons el jutge, amb aportacions públiques vehiculades a través d’una fundació.</p>
      <p>El jutge basa els indicis en converses telefòniques que apunten a una presumpta “arbitrarietat i partidisme” en “les subvencions directes”, així com al possible delicte de “malversació”.</p>
      <h3>Càrrecs de JxCat, sota sospita</h3>
      <p>En aquestes converses, els detinguts al·ludeixen a la seva relació amb càrrecs de l’entorn postconvergent, com les exconselleres Elsa Artadi i Neus Munté, la secretària general de Presidència, Meritxell Masó, i el president del PDECat, David Bonvehí. Segons el magistrat, Masó va revelar presumptes irregularitats en una conversa amb Figueras: “Farem alguna cosa pressupostària, perquè incorporarem els 8,2, però 4,2 ens els emportarem nosaltres per a una altra cosa”. D’aquesta conversa, intervinguda el 30 de juliol passat, el jutge en dedueix “certa irregularitat en el control del pressupost assignat al Consell de l’Esport” per part del departament de la Presidència.</p>
      <p>El magistrat també sospita que l’exconsellera de la Presidència, Neus Munté, d’acord amb l’exportaveu de la Generalitat Elsa Artadi i David Bonvehí, “va influir” en càrrecs de la Diputació perquè fitxessin l’exregidora Maite Fandos per por que es “descontrolés” i expliqués coses que els perjudiquessin. El PDECat es va desmarcar ahir de qualsevol irregularitat en un comunicat en què va demanar respecte per la presumpció d’innocència i va negar tenir “res a veure amb cap pràctica irregular”.</p>
    </article>
  </body>
</html>