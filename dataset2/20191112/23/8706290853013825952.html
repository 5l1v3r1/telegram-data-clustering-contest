<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683883/varia-kampana-sti-lamiotissa-pou-efage-50000-apo-ton-koumparo"/>
    <meta property="og:site_name" content="enikos.gr"/>
    <meta property="article:published_time" content="2019-11-12T23:09:00+00:00"/>
    <meta property="og:title" content="Βαριά &quot;καμπάνα&quot; στη Λαμιώτισσα που «έφαγε» 50.000€ από τον κουμπάρο"/>
    <meta property="og:description" content="Στο τσακ γλύτωσε τη φυλακή, αφού η ποινή έχει ανασταλτικό χαρακτήρα, η Λαμιώτισσα που πρόσφατα πιάστηκε στα πράσα με προσημειωμένα χαρτονομίσματα..."/>
  </head>
  <body>
    <article>
      <h1>Βαριά "καμπάνα" στη Λαμιώτισσα που «έφαγε» 50.000€ από τον κουμπάρο</h1>
      <address>
        <time datetime="2019-11-12T23:09:00+00:00">12 Nov 2019, 23:09</time>
      </address>
      <p>Σε 2,5 χρόνια φυλακή καταδικάστηκε η 48χρονη νηπιαγωγός <a href="http://www.enikos.gr/society/683680/asthenis-seismiki-donisi-konta-sti-lamia">από τη Λαμία </a>που κάθισε στο εδώλιο για απάτη κατ’ εξακολούθηση και για πλαστογραφία.</p>
      <p>Στο τσακ γλύτωσε τη φυλακή, αφού η ποινή έχει ανασταλτικό χαρακτήρα, η Λαμιώτισσα που πρόσφατα πιάστηκε στα πράσα με προσημειωμένα χαρτονομίσματα, τα οποία είχε πάρει για μια ακόμη φορά από τον οικογενειακό φίλο και κουμπάρο της για να τον "εξυπηρετήσει".</p>
      <p>Όπως προέκυψε από την ακροαματική διαδικασία, αλλά και όπως κατέθεσε το ίδιο το "θύμα" η 48χρονη κατάφερε μέσα σε διάστημα περίπου τεσσάρων ετών να του αποσπάσει σταδιακά <b>πάνω από 50.000€,</b> εκμεταλλευόμενη την αγωνία του και τον πόνο του για την επιμέλεια του παιδιού του, αφού βρισκόταν σε δικαστική διαμάχη με την πρώην σύντροφό του.</p>
      <p>Μάλιστα η 48χρονη νηπιαγωγός για να γίνει πιστευτή δεν δίστασε να εμπλέξει στην υπόθεση και ονόματα δικαστικών λειτουργών, υπαλλήλων των δικαστηρίων, αλλά και αστυνομικών, καταφέρνοντας έτσι να εξαπατήσει τον φίλο και κουμπάρο της, ο οποίος δεν μπορούσε ποτέ να φανταστεί ότι ο άνθρωπος τον οποίο εμπιστεύονταν τυφλά, ήταν μια θρασύτατη απατεώνισσα.</p>
      <p>Η κατηγορούμενη με μια ασυνάρτητη απολογία παραδέχτηκε τις πράξεις της και ζήτησε ειλικρινά συγνώμη, ενώ υποστήριξε ότι υπήρχε άτομο το οποίο την εκβίαζε και της αποσπούσε μεγάλα χρηματικά ποσά και για αυτό έκανε όλες αυτές τις παράνομες πράξεις.</p>
      <p>Η Εισαγγελέας της έδρας έκανε λόγο για ενορχηστρωμένο σχέδιο από την κατηγορούμενη, ενώ για την απολογία της είπε ότι προσπάθησε να "θολώσει τα νερά" και να "ρίξει στάχτη" στα ματιά όλων, γι αυτό και ζήτησε την ενοχή της για όλες τις κατηγορίες χωρίς να της αναγνωριστούν όλα τα ελαφρυντικά που ζήτησε η υπεράσπιση.</p>
      <p>Το Τριμελές Πλημμελειοδικείο Λαμίας της επέβαλε <b>ποινή φυλάκισης 2,5 ετών</b> και με τον όρο ότι κάθε μήνα θα δίνει τουλάχιστον 500€ στον άνθρωπο που εξαπάτησε. Η Πρόεδρος του δικαστηρίου ανακοινώνοντας την ποινή στην κατηγορούμενη μεταξύ των άλλων την προέτρεψε να κάνει δύο και τρείς δουλειές ώστε να μπορέσει να επιστρέψει τα χρήματα στον άνθρωπο που εξαπάτησε....«<i>για μας η απαξία της πράξης σας, αυτό το νόημα έχει....</i>», είπε χαρακτηριστικά η κ. Πρόεδρος.</p>
      <p>Από την πλευρά του ο συνήγορος του ενάγοντα <b>κ. Γιώργος Δούμας, </b>δήλωσε στο LamiaReport<b>: </b>«<i>Ο εντολέας μου και εις το στάδιο της διαδικασίας, επέδειξε μεγαλείο ψυχής στην εκλιπαρούσα επιείκεια κατηγορουμένη, σεβόμενος την ιδιότητά της ως μητέρα. Η δικαία τιμωρησή της και οι βαρύτατες συνέπειές της να αποτελέσουν μάθημα αποτροπής εις τους ορεγόμενους με απάτες να εκμεταλλεύονται τον ανθρώπινο πόνο...</i>».</p>
      <p>Οι συνήγοροι υπεράσπισης της 48χρονης Λαμιώτισσας δήλωσαν απόλυτα ικανοποιημένοι, τόσο για την αναγνώριση του ελαφρυντικού του σύννομου βίου στο πρόσωπο της κατηγορουμένης, όσο και για το ύψος της ποινής και το ανασταλτικό αποτέλεσμα της έφεσης.</p>
      <p>Πηγή: lamiareport.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/683869/pateras-elenis-topaloudi-ston-ant1-me-mia-syngnomi-den-gyrizei-pi%0A%20%20%20%20%0A"/>
        <a href="http://www.enikos.gr/society/683813/eikones-katastrofis-sto-epal-n-moudanion-meta-tin-katalipsi-apo-t%0A%20%20%20%20%0A"/>
        <a href="http://www.enikos.gr/society/683864/agrievei-i-viktoria-vroches-kataigides-kai-ischyroi-notiades-eos-%0A%20%20%20%20%0A"/>
        <a href="http://www.enikos.gr/society/683802/i-viky-stamati-kerdise-agogi-kata-tou-polaki-gia-exyvrisi-apozimi%0A%20%20%20%20%0A"/>
        <a href="http://www.enikos.gr/society/683848/sok-sti-lakonia-70chronos-evale-telos-sti-zoi-tou-me-dikano%0A%20%20%20%20%0A"/>
        <a href="http://www.enikos.gr/society/683840/ekdilosi-gia-tis-germanikes-ofeiles-sti-bundestag%0A%20%20%20%20%0A"/>
        <a href="http://www.enikos.gr/society/683822/i-viktoria-saronei-tin-kerkyra-plimmyrisan-dromoi-kopikan-dentra-%0A%20%20%20%20%0A"/>
        <a href="http://www.enikos.gr/society/683837/o-geroulanos-zitei-tin-apomakrynsi-tis-gkagkaki-apo-tin-technopol%0A%20%20%20%20%0A"/>
        <a href="http://www.enikos.gr/society/683805/tragodia-stin-kastoria-entopistike-nekros-andras-sti-limni-video%0A%20%20%20%20%0A"/>
      </related>
    </article>
  </body>
</html>