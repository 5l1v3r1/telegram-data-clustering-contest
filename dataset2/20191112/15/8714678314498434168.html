<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/tv4-kjop-kan-koste-opp-mot-en-ekstra-milliard/"/>
    <meta property="og:site_name" content="Kampanje"/>
    <meta property="article:published_time" content="2019-11-12T15:35:02+00:00"/>
    <meta property="og:title" content="TV4-kjøp kan koste opp mot én milliard ekstra"/>
    <meta property="og:description" content="- Vi er en av Europas mest lønnsomme tv-selskap, sier tv-sjefen i Bonnier."/>
  </head>
  <body>
    <article>
      <h1>TV4-kjøp kan koste opp mot én milliard ekstra</h1>
      <address><time datetime="2019-11-12T15:35:02+00:00">12 Nov 2019, 15:35</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Vi er en av Europas mest lønnsomme tv-selskap, sier tv-sjefen i Bonnier.</b>
      </p>
      <p>En av de aller største medietransaksjonene i Norden ble i dag banket igjennom med EU-kommisjonens godkjennelse av Telias kjøp av den svenske tv-kanalen TV4, finske MTV3 og betal-tv-kanalen C More.</p>
      <p>
        <b>Les også: <a href="https://kampanje.com/link/140a24f6372e43d681b5ff87e117583f.aspx">EU gir grønt lys til milliardhandel - Telia får kjøpe svenske TV4</a></b>
      </p>
      <p>Men på dagens pressekonferanse i Stockholm kunne Telias konsernsjef <b>Christian Luiga</b> fortelle at prislappen på 9,2 milliarder svenske kroner, rundt 8,5 milliarder norske kroner, kan bli større.</p>
      <p>I henhold til avtalen mellom Telia og TV4-eier Bonnier kan prislappen vokse med opp til én milliard kroner. Hvor mye ekstra penger telekomselskapet må ut avhenger av flere forhold.</p>
      <p>- Det avhenger av ikke bare de finansielle resultatene, men også de operasjonelle som antall kunder, sa Luiga på pressekonferansen.</p>
      <p><b>Blir Telias tv-sjef</b><br/>Med kjøpet av svenske TV4 etablerer Telia en helt ny forretningsenhet som heter Telia Media: Den skal ledes av konserndirektøren for Broadcastin-området i Bonner,<b> Casten Almqvis</b>t. Også annen medievirksomhet som Telia sitter med vil bli lagt inn i denne nye divisjonen.</p>
      <p>På den samme pressekonferansen kunne også Almqvist fortelle at Telia kommer etter all sannsynlighet til å betale deler av miliardbeløpet til Bonner.</p>
      <p>- Fordelen er at vi har hatt en god periode på Bonnier Broadcasting, så det finnes en risiko for at det kan bli dyrere. TV4 er ett av Europas mest lønnsomme tv-selskap, sier Almqvist.</p>
      <p><b>- Lover at det blir spennende</b><br/>Hva den nye tele- og mediegiganten vil komme opp med av nye produkter og tjenester er ikke kjent. Heller ikke om dette er noe de norske Telia-kunden vil få glede av. Det sier kommunikasjonsdirektør i Telia i Norge, Henning Lunde. </p>
      <p>- Det er viktig å understreke at nå er avtalen godkjent. Inntil closing, altså når aksjer og penger skifter hender, så vil det være business as usual for Telia og Bonnier. Etter closing, som vi forventer vil skje i begynnelsen av desember, vil vi starte sammenslåingen av selskapene og de mer detaljerte diskusjonene om hva dette vil bety konkret for våre kunder. Men vi kan love at det blir spennende, sier Lunde. </p>
      <p>- Også for de norske kundene?</p>
      <p>- Ikke umiddelbart. I første omgang Sverige og Finland, sier den norske kommunikasjonsdirektøren.</p>
      <p>Konsernsjefen i Telia, Christian Luiga, kalte tidligere i dag kjøpet for «en milepæl» i Telia og mener selskapet blir «en nordisk pioner» innenfor nett og tv.</p>
      <p>- I fem år på rad har vi hatt de mest fornøyde tv-kundene i Sverige og i og med denne transaksjonen kan vi naturligvis bli enda bedre, sier Luiga.</p>
      <figure>
        <img src="https://kampanje.com/globalassets/scanpix/medier/christian-luiga-fra-telia-i-sverige-mal_980x674.jpg"/>
        <figcaption>
          <b>Blir tv-eier: <br/></b>
          <i>Etter en lang behandlingstid i EUs konkurranserettslige avdeling, har konsernsjefen i Telia Christian Luiga fått grønt lys til også å bli tv-eier. Foto: Scanpix.</i>
        </figcaption>
      </figure>
    </article>
  </body>
</html>