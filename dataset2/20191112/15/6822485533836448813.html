<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T15:40:00+00:00"/>
    <meta property="og:title" content="حضور یک متهم اقتصادی در حلقه نزدیکان روحانی + عکس"/>
    <meta property="og:description" content="فارس نوشت: اواسط مهرماه سال 1396 بود که خبر بازداشت برادر معاون اول رئیس جمهور مهدی جهانگیری از سوی برخی رسانه‌ها منتشر شد."/>
  </head>
  <body>
    <article>
      <h1>حضور یک متهم اقتصادی در حلقه نزدیکان روحانی + عکس</h1>
      <address>
        <time datetime="2019-11-12T15:40:00+00:00">12 Nov 2019, 15:40</time>
      </address>
      <p>هرچند پرونده مهدی جهانگیری با اتهامات اقتصادی و مالی در دادسرای تهران مفتوح و خبرهایی در خصوص ادامه روند بررسی اتهامات وی در روزهای گذشته شنیده شده اما این فرد در سفر اخیر رئیس جمهور در حلقه اول نزدیکان وی حضور داشته است.</p>
      <p>فارس نوشت: اواسط مهرماه سال 1396 بود که خبر بازداشت برادر معاون اول رئیس جمهور مهدی جهانگیری از سوی برخی رسانه‌ها منتشر شد.</p>
      <p>خبری که حتی اسحاق جهانگیری هم به آن واکنش نشان داد و در فضای مجازی اعلام کرد که اطلاع دقیقی از دلیل، چگونگی دستگیری، اتهام، ضابط و شاکی برادرش ندارد.</p>
      <p>معاون اول رییس جمهور با بیان اینکه برادرش هیچ‌گونه مسئولیت و فعالیت دولتی ندارد ابراز امیدواری کرد که این جریان یک سوءاستفاده سیاسی نباشد و عدالت، مبارزه با فساد و حاکمیت قانون برای همه یکسان اجرا شود.</p>
      <figure>
        <img src="https://media.farsnews.com/Uploaded/Files/Images/1398/08/01/13980801001026_Test_PhotoN.jpg"/>
      </figure>
      <p>پس از انتشار این خبر در تاریخ 16 مهر حجت‌الاسلام منتظری، دادستان کل کشور در جمع خبرنگاران در پاسخ به سؤالی درباره بازداشت برادر اسحاق جهانگیری گفت: اصل پرونده در استان کرمان تشکیل شده است اما به‌دلیل اینکه پرونده به‌تازگی تشکیل شده است از بیان جزئیات آن معذورم. این فرد فعلاً بازداشت است و پرونده در مرحله تحقیقات مقدماتی است.</p>
      <p>پس از این اظهارنظر در تاریخ 23 مهرماه،‌ یدالله موحد رئیس کل دادگستری استان کرمان در پاسخ به سوال یکی از  خبرگزاری ها مبنی بر اینکه مهدی جهانگیری همچنان در بازداشت است یا برای وی وثیقه صادر شده، اظهار کرد: متهم همچنان در بازداشت به سر می‌برد و وثیقه‌ای صادر نشده است.</p>
      <p>رئیس کل دادگستری استان کرمان اضافه کرد: پرونده در حال طی مراحل تحقیقات و مستندسازی مدارک است.</p>
      <figure>
        <img src="https://media.farsnews.com/Uploaded/Files/Images/1398/08/19/13980819001067_Test_PhotoN.jpg"/>
      </figure>
      <p>اما 13 آذرماه رئیس‌کل دادگستری استان کرمان عنوان کرد که مهدی جهانگیری به همراه پرونده به تهران منتقل شده است.</p>
      <p>یدالله موحد در خصوص علت انتقال گفت: پرونده تخلف مالی مهدی جهانگیری در استان کرمان عدم صلاحیت خورده و سایر متهمان پرونده به همراه مهدی جهانگیری با پرواز به تهران منتقل شده‌اند.</p>
      <p>
        <b>جهانگیری هنوز آزاد نشده است/ قرار صادره برای وی فک نشده است</b>
      </p>
      <p>در اوایل دی ماه همان سال خبرهایی درخصوص آزادی مهدی جهانگیری به گوش رسید.</p>
      <p>حجت الاسلام محسنی اژه‌ای سخنگوی وقت قوه قضاییه در تاریخ 24 دی ماه سال 96 در پاسخ به این سوال که با توجه به گذشت بیش از دو ماه از انتشار اخباری مبنی بر دستگیر برادر معاون اول رئیس جمهور و انتشار اخباری مبنی بر آزادی وی بفرمایید آیا ایشان آزاده شده اند و نتیجه رسیدگی به پرونده چه بوده است گفت: این فرد هنوز آزاد نشده است.</p>
      <p>وی ادامه داد: بعد از اینکه تحقیقات صورت گرفت الان این فرد تحت نظر است البته قرار صادره برای وی فک نشده است.در بخشی از امور باید یک سلسله قراردادهایی امضا کنند، به همین جهت برخی اقدامات سندی تحت نظر ماموران در حال انجام است.</p>
      <p>
        <b>جهانگیری آزاد شد</b>
      </p>
      <p>اما کمی بعد در تاریخ 20 اسفند سال 96 جعفری دولت‌آبادی دادستان عمومی و انقلاب وقت تهران در سی‌امین جلسه شورای معاونان دادسرای تهران با اشاره به آخرین اخبار پرونده برادر معاون اول رئیس جمهور گفت: تحقیقات در پرونده مهدی جهانگیری ادامه دارد و نامبرده هفته گذشته با تودیع وثیقه آزاد شده است. هرچند در آن خبر جعفری دولت آبادی درخصوص مقدار وثیقه سپرده شده برای جهانگیری سخنی نگفته بود.</p>
      <p>
        <b>تسریع در روند رسیدگی به پرونده آقای جهانگیری</b>
      </p>
      <p>پس از گذشت بیش از 17 ماهدر تاریخ 22 مرداد امسال بود که غلامحسین اسماعیلی سخنگوی قوه قضاییه در مورد پرونده برادر معاون اول رییس جمهور (مهدی جهانگیری ) گفت: این پرونده در مرحله دادسرا است و قرار شده روند رسیدگی به آن تسریع شود چرا که قدری کند بوده است و بزودی در دادسرا تصمیم نهایی گرفته می شود.</p>
      <p>
        <b>استعفای جهانگیری از هیأت مدیره بانک گردشگری</b>
      </p>
      <p>در تاریخ 19 آبان ماه بود که جلسه هیأت مدیره بانک گردشگری (شرکت سهامی عام) در محل قانونی بانک تشکیل و استعفای مهدی جهانگیری از عضویت در هیأت مدیره بانک گردشگری مورد پذیرش قرار گرفته و این فرد از این سمت کناره گیری کرد.</p>
      <figure>
        <img src="https://media.farsnews.com/Uploaded/Files/Images/1398/08/21/13980821000656_Test_NewPhotoFree.jpg"/>
      </figure>
      <p>
        <b>حضور جهانگیری در کنار روحانی</b>
      </p>
      <p>حالا در تازه ترین تصاویر منتشر شده از سفر رئیس جمهور به استان کرمان، مهدی جهانگیری که از متهمین فساد اقتصادی است و پرونده مفتوح در دادسرای تهران دارد در حلقه نزدیکان رئیس جمهور قرار گرفته است.</p>
      <p>براساس تصاویر منتشر شده مهدی جهانگیری در افتتاح پروژه‌های استان کرمان، همچنین در بازدیدهای انجام شده و در زمان سخنرانی رئیس جمهور در نزدیک ترین نقطه به روحانی حضور داشته است.</p>
      <figure>
        <img src="https://media.farsnews.com/Uploaded/Files/Images/1398/08/21/13980821000657_Test_NewPhotoFree.jpg"/>
      </figure>
    </article>
  </body>
</html>