<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639643/%D9%BE%D8%AF%D8%B1-%D8%AC%D9%88%D9%84%DB%8C%D8%A7%D9%86-%D8%A2%D8%B3%D8%A7%D9%86%DA%98-%D8%AD%D8%A7%D9%84-%D9%BE%D8%B3%D8%B1%D9%85-%D8%AE%D9%88%D8%A8-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:12:00+00:00"/>
    <meta property="og:title" content="پدر جولیان آسانژ: حال پسرم خوب نیست"/>
    <meta property="og:description" content="پدر بنیان‌گذار سایت افشاگر ویکی‌لیکس بار دیگر درباره وضع سلامتی پسرش ابراز نگرانی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639643/%D9%BE%D8%AF%D8%B1-%D8%AC%D9%88%D9%84%DB%8C%D8%A7%D9%86-%D8%A2%D8%B3%D8%A7%D9%86%DA%98-%D8%AD%D8%A7%D9%84-%D9%BE%D8%B3%D8%B1%D9%85-%D8%AE%D9%88%D8%A8-%D9%86%DB%8C%D8%B3%D8%AA">پدر جولیان آسانژ: حال پسرم خوب نیست</a>
      </h1>
      <h2>پدر بنیان‌گذار سایت افشاگر ویکی‌لیکس بار دیگر درباره وضع سلامتی پسرش ابراز نگرانی کرد.</h2>
      <address><time datetime="2019-11-12T15:12:00+00:00">12 Nov 2019, 15:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شیپتون آسانژ، پدر جولیان آسانژ، بنیان‌گذار سایت افشاگر ویکی‌لیکس، از وضع سلامت پسرش اظهار نگرانی کرد و گفت او پس از سال‌ها تحت پیگرد بودن حال خوبی ندارد.</p>
      <p>شیپتون در این خصوص گفت: «حال او (جولیان آسانژ) خوب نیست. پس از سال‌ها تحت پیگرد بودن و آزار و اذیت شدن وضع سلامتی‌اش به شدت آسیب دیده است ... فکر می‌کنم اگر شرایط خیلی سریع تغییر کند اوضاع سلامت او هم بهبود یابد».</p>
      <p>بنا به گفته پدر آسانژ، در زندان انگلیس خدمات پزشکی به او ارائه می‌شود، اما وکلایش اصرار دارند که پزشکان باید با نظر خود آسانژ انتخاب شوند. شیپتون همچنین گفت قصد دارد با مقامات روس به منظور دریافت کمک‌هایی برای آزاد ساختن پسرش تماس بگیرد. او همچنین افزود دولت‌های انگلیس و سوئد هنوز با آن‌ها (خانواده آسانژ) تماس نگرفته‌اند تا در مورد جبران خسارت‌های ناشی از سال‌ها حضور او در زندان صحبت کنند. پیشتر نیز شیپتون از نگرانی خود از احتمال مرگ پسرش در زندان سخن گفته بود.</p>
      <p>در ماه مه، نیلز ملزر، کارشناس مستقل حقوق بشر سازمان ملل، سوءاستفاده عمدی و هماهنگ دولت‌های آمریکا، انگلیس و سوئد را که در طول مدت سال‌ها بر آسانژ تحمیل شده بود محکوم کرد. بنا به گفته این کارشناس، آسانژ به طور سیستماتیک شکنجه می‌شده و وضع سلامت او به دلیل آنکه به مدت طولانی در معرض فشار استرس و آسیب روانی قرار گرفته به شدت صدمه دیده است.</p>
      <p>در ماه سپتامبر هم، کارلوس پوودا، وکیل او، به خبرگزاری اسپوتنیک گفت بنیانگذار ویکی‌لیکس در زندان منزوی شده و با مشکلات جدی جسمانی روبه‌رو است. در ماه نوامبر ملزر گزارش دیگری منتشر کرد مبنی بر این که بازداشت آسانژ مطابق قوانین بین‌المللی نبوده و سلامت او در زندان رو به زوال و زندگیش در خطر است.</p>
      <p>بنیان‌گذار ویکی‌لیکس در ماه آوریل سال جاری میلادی و پس از آنکه سفارت اکوادور در لندن پناهندگی او را لغو کرد بازداشت شد و از آن زمان تاکنون در زندان به سر می‌برد. آسانژ در حال‌ حاضر منتظر تصمیم‌گیری بر سر استردادش به آمریکاست.</p>
    </article>
  </body>
</html>