<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/12/ochakvano-izbraha-elen-gerdjikov-za-shef-na-sos.429392"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T15:20:00+00:00"/>
    <meta property="og:title" content="Очаквано: Избраха Елен Герджиков за шеф на СОС"/>
    <meta property="og:description" content="Негови заместници ще са Иво Петров, Милка Христова и Борислав Игнатов | Dnes.bg"/>
  </head>
  <body>
    <article>
      <h1>Очаквано: Избраха Елен Герджиков за шеф на СОС</h1>
      <h2>Негови заместници ще са Иво Петров, Милка Христова и Борислав Игнатов</h2>
      <address><time datetime="2019-11-12T15:20:00+00:00">12 Nov 2019, 15:20</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Елен Герджиков от ГЕРБ бе избран с тайно гласуване за председател на Столичния общински съвет. Така той остана на поста, след като ръководеше общинарите и в предния мандат.</p>
      <p>Общо в гласуването са участвали 60 общински съветници, като за Елен Герджиков своя глас дадоха 33-ма, съобщава БТА.</p>
      <p>За предложената от групата на БСП Милка Христова гласуваха 15 съветници, а за Методи Лалов, предложен от групата на Демократична България, - 12 съветници.</p>
      <p>Елен Герджиков пое председателството на съвета и благодари на всички, които са му гласували доверие за председателството на СОС, както и на тези, които не са го направили. Той увери, че ще направи всичко възможно да оправдае доверието, а на тези, които не са го подкрепили заяви, че ще направи всичко възможно да промени тяхното мнение и да покаже, че СОС може да работи по-прецизно, по-открито и по-коректно и да върши повече работа за София.</p>
      <p>На заседанието бяха избрани и заместник-председатели на СОС с явно гласуване. Групата на ГЕРБ-СДС предложи Иво Петров за заместник-председател и бе избран от СОС със 60 гласа. Избрана за заместник-председател бе и предложената от групата на БСП Милка Христова, досегашен заместник-председател на съвета също с 60 гласа. Групата на Демократична България предложи Борислав Игнатов за заместник-председател на съвета като за него гласуваха 59 общински съветници, един общински съветник се въздържа.</p>
      <p>Общо общинските съветници в СОС са 61, но Волен Сидеров не участва в гласуванията за председател на съвета и за заместник-председатели, въпреки че по-рано положи клетва.</p>
      <related>
        <h4>Още по темата</h4>
        <a href="https://www.dnes.bg/sofia/2019/11/12/koi-koi-e-v-noviia-sos-syvetnicite-se-zaklevat.429307"/>
        <a href="https://www.dnes.bg/sofia/2019/11/08/gerb-otnovo-predlaga-elen-gerdjikov-za-shef-na-sos.428989"/>
      </related>
    </article>
  </body>
</html>