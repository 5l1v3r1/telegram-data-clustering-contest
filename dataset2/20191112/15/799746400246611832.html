<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/articles/2019/11/12/7102949/"/>
    <meta property="og:site_name" content="Европейская правда"/>
    <meta property="article:published_time" content="2019-11-12T15:35:18+00:00"/>
    <meta property="og:title" content="Разворот Молдовы: какие последствия будет иметь отставка проевропейского правительства"/>
    <meta property="og:description" content="Молдова погрузилась в новый политический кризис. Подключив оппозицию к голосованию против проевропейского премьера, президент Додон подвел страну к пророссийскому реваншу (укр.)"/>
  </head>
  <body>
    <article>
      <h1>Разворот Молдовы: какие последствия будет иметь отставка проевропейского правительства</h1>
      <address><time datetime="2019-11-12T15:35:18+00:00">12 Nov 2019, 15:35</time> by <a rel="author" href="https://www.eurointegration.com.ua/rus/authors/sydorenko/" target="_blank">Сергей Сидоренко, Юрий Панченко</a></address>
      <p>Сусідня Молдова занурилася у нову політичну кризу.</p>
      <p>12 листопада стало днем смерті дивної коаліції, яку створили проросійська Соцпартія та прозахідний блок ACUM. Уряд, кістяк якого складали проєвропейські міністри на чолі з прем’єром Майєю Санду, пішов у відставку.</p>
      <p>Цю коаліцію від початку вважали "неприродною", але був високий шанс, що вона збережеться принаймні до наступного року. Як мінімум через те, що її підтримували усі світові гравці – і держави Євросоюзу, і США, і Росія. А для останніх Молдова була ще й важливим прикладом того, що Москва та Вашингтон можуть вести спільну геополітичну гру. </p>
      <p>Влітку за згодою світових сил вдалося скинути непотоплюваного "господаря Молдови" Влада Плахотнюка, який вів антиросійську політику, але при цьому дратував Захід надто очевидною корупцією; а "неприродна коаліція" заявила, що ставить собі за мету очищення Молдови від старої влади, та домовилася про табу на дискусії щодо геополітичного вибору держави.</p>
      <aside>Та ідилія швидко завершилася.</aside>
      <p>За відставку уряду віддали голоси і депутати Соціалістичної партії (чиїм неофіційним лідером є проросійський президент Ігор Додон), і команда Плахотнюка.</p>
      <p>А обставини та ймовірні наслідки цієї відставки <b>роблять події у Молдові потенційно дуже небезпечними для України</b>. Адже тепер, у разі проведення дострокових виборів, є високий шанс на формування у Молдові повністю проросійської влади – від президента до уряду. </p>
      <h3>Союз зі старими ворогами</h3>
      <p>Мітинг прихильників уряду, посилена присутність поліції, яка мала унеможливити штурм парламенту – від ранку все свідчило про те, що день голосування за вотум недовіри уряду може стати гарячим. Хоча великих сумнівів у тому, чим завершиться засідання, по суті, вже не було.</p>
      <p>Адже союз Соцпартії та ACUM фактично перестав існувати ще минулого тижня, коли депутат-соціаліст Василь Боля публічно, перед телекамерами, розірвав коаліційну угоду із проєвропейським блоком.</p>
      <figure>
        <img src="https://img.eurointegration.com.ua/images/doc/8/2/82743b9-1.jpg"/>
        <figcaption>Василь Боля розриває коаліційну угоду</figcaption>
      </figure>
      <p>Емоцій не бракувало і у представників ACUM.</p>
      <p>"Ви хочете скинути уряд в надії врятуватися, але все одно доведеться поплатитися за свої гріхи рано чи пізно", – заявила у вівторок у парламенті, востаннє виступаючи у якості прем’єра, Майя Санду. </p>
      <p>"Ви любите дорогі машини і будинки... Ви злякалися, коли уряд зупинив багаторічні схеми, які вас годували. І ви вирішили скинути уряд", – звернулася Санду до депутатів.</p>
      <p>На цей момент питання про її відставку вже було вирішено. Про підтримку цього кроку заявили у Демпартії – колишній "партії влади", яка від червня перебуває в опозиції. У підсумку відставку уряду підтримала абсолютна більшість депутатів – 62 зі 101.</p>
      <p>"Геть Додона!" – миттєво відреагували протестувальники. Втім, невдовзі мітинг (який був не надто велелюдним) на прохання лідерів ACUM розійшовся, а Санду заявила журналістам, що блок ACUM ще має визначитися зі своїми наступними кроками. </p>
      <p>Варто зазначити, що вотум недовіри не означає автоматичної відставки. Тепер протягом трьох днів Санду має визначитися і або подати президенту заяву на звільнення, або залишитися на чолі уряду, втім, без права ухвалювати рішення, окрім адміністративно-технічних. </p>
      <p>При цьому сам президент Додон вже встиг заявити, що не бачить варіанта збереження Санду на посаді навіть із приставкою в.о.</p>
      <h3>Очікуваний розвал</h3>
      <p>Формально причиною розвалу коаліції став конфлікт навколо процедури призначення генпрокурора. За коаліційною угодою цю посаду мав обійняти незалежний кандидат, і конкурс був близький до завершення. Однак Санду та її колеги минулого тижня звинуватили Соцпартію у підтасовці результатів конкурсного відбору та штучному накручуванню рейтингу близьких до соціалістів кандидатів. Прем’єр-міністр зажадала корекції цього механізму, і уряд її підтримав, оголосивши новий конкурс. </p>
      <p>Соціалісти у відповідь звинуватили проєвропейського прем’єра у порушенні коаліційної угоди та оголосили, що не мають іншого варіанта, крім скасування рішення уряду з його одночасною відставкою.</p>
      <p>Проте не є секретом, що реальна причина інша. "Коаліція антиподів" поволі розпадалася вже два тижні поспіль. Каменем спотикання стала боротьба за посаду мера Кишинева, де у другому турі зійшлися кандидат від ACUM та Соцпартії.</p>
      <p>Переміг останній – і це стало першим випадком з 1990-х років, коли столицю Молдови очолив представник лівої, по суті, проросійської сили.</p>
      <p>І це було не єдиною перемогою соціалістів. </p>
      <aside>На цих місцевих виборах партія Ігоря Додона суттєво набрала вагу, зокрема, отримавши контроль над столицею.</aside>
      <p>Формально ACUM також став переможцем, адже досі не був представлений у місцевій владі, а тепер буде. </p>
      <p>Однак багато хто вважає, що проєвропейський блок міг би взяти й більше, але коаліція з ідеологічним опонентом зашкодила його рейтингу. А соціалісти, навпаки, перестали бути неприйнятним варіантом для частини виборців. Адже вони не лише погодилися на альянс із прозахідними силами, але й припинили робити заяви про перегляд європейського курсу Молдови. </p>
      <h3>Курс на Москву</h3>
      <p>Результати місцевих виборів стали доволі тривожним сигналом для партій-учасниць проєвропейського блоку ACUM. І не лише через зростання популярності соціалістів.</p>
      <p>Так, Соцпартія отримала найвищі показники у 15 з 32 районних рад, що є у Молдові. На другому місці - ACUM із 11 районами.</p>
      <p>Ще цікавішими є результати виборів мерів молдавських райцентрів. Тут попереду - також Соцпартія (8 міст). На другій сходинці, по 7 міст - незалежні кандидати та партія, що має назву, даруйте за тавтологію, "Наша партія". І лише треті - ACUM, у активі якої лише три райцентри.</p>
      <p>На жаль, місцеві вибори не дають змогу оцінити чіткий розподіл голосів між партіями, але цих двох показників достатньо для занепокоєння. Річ у тім, що вже згадана "Наша партія" є абсолютно проросійською - значно більшою мірою, ніж навіть партія Додона. Її очолює одіозний молдавський бізнесмен із російським громадянством Ренато Усатий. І саме до неї перейшла частина радикально проросійських виборців.</p>
      <p>А ще доволі високими є рейтинги популістської партії "Шор", яка точно не є прибічником європейського вектора Молдови. </p>
      <p>Дуже висока імовірність, що на дострокових виборах ці сили сукупно візьмуть половину голосів виборців.</p>
      <aside>Годі й говорити, що такому разі на чолі Молдови постане відкрито проросійський уряд. </aside>
      <p>Варто зазначити, що нинішній розвиток подій, включаючи відставку уряду Санду, не є несподіваним.</p>
      <p>Навпаки, вже з першого дня життя "коаліції антиподів" багато хто чекав її швидкої смерті.  </p>
      <p>Нагадаємо, що ця дивна коаліція була створена у останні дні передбаченого законом терміну, і була єдиним шансом уникнути дострокових виборів. Єдиною причиною її створення і ACUM, і Соцпартія називали мету повалення влади Плахотнюка. </p>
      <p>При цьому соціалісти, які на минулих виборах також отримали перше місце, погодилися віддати молодшому партнерові посади посаду прем'єра та керівництво ключовими міністерствами. І було очевидно, що це не триватиме вічно.</p>
      <p>Тепер, позбувшись небажаного партнера, партія Додона знову опинилася перед вибором: або створити коаліцію з Демпартією і отримати посаду прем'єр-міністра вже зараз, або, дочекавшись відведені Конституцією два місяці, відправити парламент на позачергові вибори - знову ж таки, з наміром взяти всю владу у Молдові. </p>
      <p>При цьому Додон публічно оголосив, що на союз із Демпартією не піде. І якщо це так, то варіант дострокових виборів стає майже неуникним.</p>
      <h3>Попередження для України</h3>
      <p>Які ризики несуть такі події у найближчого сусіда України?</p>
      <p>В першу чергу, це ризик геополітичного розвороту Молдови – причому його імовірність не зменшиться навіть у разі створення коаліції з формально проєвропейською Демпартією. Адже фінансова підтримка від ЄС та США значною мірою йшла завдяки довірі до персони Санду. </p>
      <p>На цьому прем'єрка встигла наголосити у своїй останній промові, спрогнозувавши, що новий уряд зіткнеться із кризою зовнішнього фінансування. Щоправда, сама Санду зробила з цього висновок, що цей тягар впаде на плечі громадян.</p>
      <p>Але не менш реальним сценарієм стане звернення по фінансову допомогу до Москви – як це було в українській історії у 2013 році.</p>
      <aside>І звісно, така допомога може передбачати політичні зобов'язання з боку Кишинева.</aside>
      <p>Через свій невеликий розмір Молдова не потребуватиме суттєвих капіталовкладень з РФ, щоб показати, як геополітичний розворот нібито позитивно вплинув на країну. </p>
      <p>Зрештою, такий розворот додатково посилить скепсис ЄС щодо європейських перспектив країн "Східного партнерства", додавши недовіри у ставленні Брюсселя до регіону в цілому, що не може не відбитися на Україні.</p>
      <p>А на додачу, отримавши реальну владу, Ігор Додон має дати старт переговорам про інтеграцію Придністров’я. А мрій про те, що придністровське врегулювання стане зразком для Донбасу, Москва особливо й не приховує. Так само як чинний президент Молдови не приховує пієтету у ставленні до Росії.</p>
      <p>Нещодавня історія, як Додон поїхав у Придністров'я, щоби разом із невизнаним лідером цього сепаратистського утворення (!) відсвяткувати (!!) День народної єдності Росії (!!!) є наочною ілюстрацією того, <a href="https://www.eurointegration.com.ua/articles/2019/10/31/7102491/"><b>яким може бути це примирення</b></a>.</p>
      <p>А відповідно, не виключено, що вже незабаром досвід Молдови може стати потужним інструментом у інформаційній війні, яку Росія веде проти України, схиляючи Київ до "миру" на умовах, продиктованих Кремлем.</p>
      <p>
        <i>
          <b>Автори: Юрій Панченко, Сергій Сидоренко,</b>
        </i>
      </p>
      <p>
        <i>
          <b>редактори "Європейської правди"</b>
        </i>
      </p>
      <related>
        <a href="https://www.eurointegration.com.ua/rus/articles/2019/10/24/7102194/"/>
      </related>
    </article>
  </body>
</html>