<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/banks-and-schools-are-still-colsed-in-lebanon"/>
    <meta property="og:site_name" content="euronews"/>
    <meta property="article:published_time" content="2019-11-12T15:13:14+00:00"/>
    <meta property="og:title" content="ادامه اعتراضات در لبنان؛ بانک ها و مدارس هم چنان تعطیل هستند"/>
    <meta property="og:description" content="اعتراضات کم سابقه در لبنان این کشور را با بحران اقتصادی روبروکرده است."/>
  </head>
  <body>
    <article>
      <h1>ادامه اعتراضات در لبنان؛ بانک ها و مدارس هم چنان تعطیل هستند</h1>
      <address><time datetime="2019-11-12T15:13:14+00:00">12 Nov 2019, 15:13</time> by <a rel="author">یورونیوز </a></address>
      <p>بانک و مدارس لبنان روز سه شنبه، دوازدهم نوامبر، ۲۱ آبان ۱۳۹۸ هم درهایشان بسته ماند. این در حالی است که گروه های سیاسی سعی دارند دولت جدید را تشکیل دهند. لبنان پس از اعتراضات در هفته های اخیر با بدترین بحران اقتصادی پس از جنگ داخلی که بین سال های ۱۹۷۵ تا ۱۹۹۰ بطول انجامید، روبرو شده است.</p>
      <p>شعبات بانک ها از میانه های ماه اکتبر، نزدیک به یکماه، تعطیل هستند. دلیل بسته بودن آنها مسائل امنیتی عنوان شده است.</p>
      <p>خواسته اصلی معترضان در لبنان تغییرات اساسی در ساختار سیاسی، پایان فساد دولتی وگرانی و تورم در این کشور است.</p>
      <p>هم چنین بانک ها اجازه برداشت و انتقال ارزهای خارجی ازجمله دلار و یورو را به مشتری ها نمی دهند. دلیل آن واهمه از خروج سرمایه از کشور عنوان شده است.</p>
      <p>جورج الحاج، نماینده سندیکای بانکداران لبنان می گوید: « روسای بانک ها سه شنبه در نشستی مشترک برای حل بحران های جاری و گشایش بانک ها در صورت حفظ امنیت کارمندان شرکت می کنند.»</p>
      <p>سندیکای بانکداران لبنان اعلام کرد که با ادامه اعتصاب کارمندان، بانک های این کشور روز چهارشنبه بیست و دوم آبان ماه نیز تعطیل خواهندبود.</p>
      <p>بانک مرکزی لبنان دوشنبه اعلام کرد که سپرده های بانکی امن بوده و ارزش پول ملی کاهش نخواهدیافت. ریاض سلامه، رئیس بانک مرکزی به رسانه ها گفت: «اجازه نمی دهیم که کشور با کاهش ارزش سپرده ها روبرو شود.»</p>
      <p>سه شنبه مدارس لبنان نیز هم چنان درهایشان بسته بود. وزیر آموزش و پرورش دوشنبه اعتصاب سراسری معلمان و احترام به حق اعتراض برای دانش آموزان را دلیل تعطیلی مدارس عنوان کرد. اعتراضات از هفدهم اکتبر گذشته علیه فساد مالی سیاستمداران در این کشور آغاز شد. این اعتراضات نخست وزیر، سعد حریری را برآن داشت تا در ۲۹ اکتبر از سمت خود کناره گیری کند.</p>
    </article>
  </body>
</html>