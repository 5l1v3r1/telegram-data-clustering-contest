<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231767/"/>
    <meta property="og:site_name" content="Українська правда"/>
    <meta property="article:published_time" content="2019-11-12T15:42:29+00:00"/>
    <meta property="og:title" content="Росія закликала Україну продовжити дію закону про особливий статус Донбасу"/>
    <meta property="og:description" content="Російська делегація у Тристоронній контактній групі в Мінську закликала українську сторону пролонгувати на 2020 рік дію закону про особливий статус Донбасу."/>
  </head>
  <body>
    <article>
      <h1>Росія закликала Україну продовжити дію закону про особливий статус Донбасу</h1>
      <address>
        <time datetime="2019-11-12T15:42:29+00:00">12 Nov 2019, 15:42</time>
      </address>
      <p>Російська делегація у Тристоронній контактній групі в Мінську закликала українську сторону пролонгувати на 2020 рік дію закону про особливий статус Донбасу.</p>
      <p><b>Джерело:</b> <a href="http://ua.interfax.com.ua/">"Інтерфакс-Україна"</a> із посиланням на заяву представника РФ на переговорах ТКГ Бориса Гризлова журналістам у п'ятницю</p>
      <p><b>Пряма мова: </b>"Російська делегація закликала київську сторону забезпечити продовження дії цього закону, а також розпочати діалог із представниками Донбасу у політичній підгрупі про поправки до цього закону, необхідні для імплементації "формули Штайнмаєра". А у подальшому - узгодити ці поправки у контактній групі".</p>
      <p><b>Деталі: </b>За словами Гризлова, російська делегація звертається з таким закликом з огляду на те, що термін дії українського закону про особливий статус Донбасу завершується 31 грудня 2019 року.</p>
      <p>Він нагадав, що "для повноцінного набуття чинності особливим статусом... потрібно закріпити його у Конституції".</p>
      <p><b>Пряма мова: </b>"Необхідно просуватися до поетапного та повного виконання пунктів комплексу заходів. Представники Росії та ОБСЄ у Контактній групі готові сприяти такому діалогу, і ще раз підтвердили це на сьогоднішній зустрічі".</p>
      <p>
        <b>Нагадаємо:</b>
      </p>
      <ul>
        <li>У кінці 2019 року припиняє дію закон України про особливий статус Донбасу, який набув чинності 18 жовтня 2014 року терміном на 3 роки. 4 жовтня 2018 року Верховна Рада його продовжила ще на рік.</li>
        <li>Документ передбачає, що особливий порядок місцевого самоврядування в окремих районах Донбасу набуває чинності тільки після виведення всіх незаконних збройних формувань, їхньої військової техніки, а також бойовиків і найманців з території України.</li>
        <li>У жовтні 2019-го президент Володимир Зеленський заявив, що буде розроблено новий закон про <a href="https://www.pravda.com.ua/news/2019/10/3/7228064/">особливий статус Донбасу</a>. "Ми напишемо його разом у співпраці та публічному обговоренні з усім українським суспільством, не перетнувши жодної "червоної лінії". Отже ніякої капітуляції. Ніякої здачі національних інтересів України. Ніяких договорняків та глобальних кроків без згоди народу України", - прокоментував цю ідею він.</li>
      </ul>
      <related>
        <a href="https://www.pravda.com.ua/news/2019/11/12/7231725/"/>
        <a href="https://www.pravda.com.ua/news/2019/11/12/7231709/"/>
        <a href="https://www.pravda.com.ua/news/2019/11/12/7231686/"/>
      </related>
    </article>
  </body>
</html>