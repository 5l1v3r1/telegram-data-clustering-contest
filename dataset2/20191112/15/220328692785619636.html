<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/blizo-500-000-v-evropa-izpolzvat-blgarskiya-portfeyl-icard-406570.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T15:47:58+00:00"/>
    <meta property="og:title" content="Близо 500 000 в Европа използват българския портфейл iCard"/>
    <meta property="og:description" content="Дигиталният портфейл е пуснат на пазара в началото на 2018 г."/>
  </head>
  <body>
    <article>
      <h1>Близо 500 000 в Европа използват българския портфейл iCard</h1>
      <address><time datetime="2019-11-12T15:47:58+00:00">12 Nov 2019, 15:47</time> by <a rel="author">Стандарт</a></address>
      <p>Близо 500 000 души в цяла Европа използват българското платежно решение iCard. Дигиталният портфейл е пуснат на пазара в началото на 2018 г. и към днешна дата е спечелил доверието на над 300 000 потребители на водещи пазари като Италия, Франция и Англия. Отскоро засилен интерес към iCard има и в Румъния, която има потенциал да изпревари дори водещи пазари като италианския.</p>
      <p>Сред основните предимства на портфейла са безплатната му инсталация и регистрация, липсата на каквито и да е месечни такси, възможността да се плаща с телефон, както и да се правят мигновени преводи на пари между потребителите му. Само за 2018 г. през системата на iCard са обработени 47 милиона транзакции на обща стойност над 1,7 милиарда евро.</p>
      <p>„В момента навлизаме в заключителната фаза от съвместен проект с партньорите Visa и Apple и съвсем скоро ще можем да предоставим услугата Apple Pay както на клиентите си в България, така и на тези в цяла Европа. Вярваме, че така ще успеем да достигнем с решенията си до повече от 1 000 000 души в рамките на следващата година“, заяви г-н Явор Петров, изпълнителен директор на iCard АД.</p>
      <p>iCard e единственият дигитален портфейл в България, който предлага на клиентите си захранване на сметки в брой посредством верига от собствени банкомати, разположени в моловете в големите градове в страната, както и на каса в партньорските мрежи на OMV и FastPay. Само българското платежно решение предлага и възможността за плащане с NFC аксесоари, както и създаването на виртуални GiftCard - карти с персонализиран дизайн и мигновеното им изпращане директно в мобилния портфейл на получателя.</p>
      <p>По данни на проучване на iCard на пазара в България към септември 2019 г. най-популярната банкова услуга е дебитната карта – използват я 89% от всички българи. 55% използват банкови преводи, 24% имат онлайн банкиране, а 16% - мобилно. 7% не използват банкови услуги.</p>
      <p>Проучването показва, че iCard e най-разпознаваемата сред конкурентите си марка на пазара, като над 60% от интервюираните биха използвали платежното решение, а най-предпочитана услуга е плащането със смартфон заради основните ѝ предимства – няма такса (25%), удобно (19%) и бързо (14%).</p>
      <p>iCard АД е основана през 2007 г. с екип от 8 души. Днес компанията е лидер на пазара на дигитални финансови услуги с операции в 30 страни и 250 служители. През 2018 г. дружеството отчита 40% ръст в обема на обработените трансакции, извършени с платежни карти, издадени от iCard и 80% ръст в приетите и обработени трансакции като акцептираща институция.</p>
    </article>
  </body>
</html>