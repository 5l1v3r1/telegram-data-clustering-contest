<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/berlusconi-a-neppart-fele-tolna-salviniekat"/>
    <meta property="og:site_name" content="infostart"/>
    <meta property="article:published_time" content="2019-11-12T15:18:36+00:00"/>
    <meta property="og:title" content="Berlusconi a Néppárt felé tolná Salviniékat"/>
    <meta property="og:description" content="Silvio Berlusconi, a Hajrá Olaszország (FI) elnöke az Európai Néppárt (EPP) november 20-án Zágrábban esedékes kongresszusán a Matteo Salvini vezette Liga belépését javasolja - jelentette az Il Giornale olasz jobbközép napilap."/>
  </head>
  <body>
    <article>
      <h1>Berlusconi a Néppárt felé tolná Salviniékat</h1>
      <address><time datetime="2019-11-12T15:18:36+00:00">12 Nov 2019, 15:18</time> by <a rel="author">Infostart / MTI</a></address>
      <h3>Silvio Berlusconi, a Hajrá Olaszország (FI) elnöke az Európai Néppárt (EPP) november 20-án Zágrábban esedékes kongresszusán a Matteo Salvini vezette Liga belépését javasolja - jelentette az Il Giornale olasz jobbközép napilap.</h3>
      <p>Az újság szerint Silvio Berlusconi következő "politikai missziójának" azt tartja, hogy elindítsa a Liga néppárti csatlakozási "akcióját".</p>
      <p>A néppárti FI-hez közel álló, a Berlusconi-család tulajdonában levő Il Giornale úgy tudja, hogy a zágrábi kongresszuson a volt olasz miniszterelnök beszédet tart, amelyben egyrészt Antonio Tajanit, a FI alelnökét, az Európai Parlament volt elnökét jelöli az EPP egyik alelnökének.</p>
      <blockquote>Másrészt Silvio Berlusconi "irányt szab" arra, miként fogadják be a néppártiak nagy családjába a Salvini vezette Ligát is".</blockquote>
      <p>A Liga és az EPP közti kapcsolatfelvételről korábban az olasz párt több politikusa is beszélt. Matteo Salvini eddig nem nyilatkozott a kérdésről, de "jobbkeze", Giancarlo Giorgetti nem titkolta, hogy előnyösnek tartja az EPP-be való belépés tervét. Ebben Silvio Berlusconi nyújthatna segítséget a Liga vezette jobbközép koalíció tagjaként.</p>
      <p>Az Il Giornale kommentárja szerint a Liga - amely májusban megnyerte az olaszországi európai parlamenti (EP-) választásokat - jelenleg a legnagyobb olasz pártnak számít és ereje fokozatosan növekszik, de Európában " a peremre szorulás" fenyegeti. A legnagyobb európai frakcióval való kapcsolat a Liga előtt megnyithatja az európai és nemzetközi politika kapuit, "szalonképessé" téve a külföldön szélsőségesnek ítélt olasz jobboldali erőt.</p>
      <p>Silvio Berlusconi elképzelése szerint a Liga a PPE-n belül a "felelősségteljes szuverenisták" csoportjához tartozhatna.</p>
      <p>A FI vezetője a Liga néppárti bevezetésével azt is bizonyítaná saját választóinak, hogy nem a jobbközép párt engedett a Salvini-féle jobboldalnak, ellenkezőleg a mérsékelt FI képes "csiszolni" a Ligát.</p>
      <p>Az Európai Néppárt számára a Liga megoldást jelenthet az idősödő Silvio Berlusconi vezette és egyre gyengülő (az olaszországi felmérésekben jóval 10 százalék alá süllyedt) FI mandátumainak pótlására.</p>
      <p>A Liga az EP-ben jelenleg 29 képviselővel bír az Identitás és Demokrácia nevű pártcsoport tagjaként, amely a Nemzet és Szabadság Európája (ENF) utódja.</p>
      <p>Az újság megjegyezte, hogy Berlusconi nem könnyű feladatot vállal: az EPP-kongresszuson jelen lesz a Matteo Salvini által többször erősen bírált Angela Merkel német kancellár és Emmanuel Macron francia elnök, az Európai Bizottság leköszönő elnöke Jean-Claude Juncker, valamint az új bizottsági elnök Ursula von der Leyen, akinek megválasztására a Liga nemmel szavazott.</p>
      <p>
        <i>Nyitókép: MTI/EPA/Daniel Dal Zennaro</i>
      </p>
    </article>
  </body>
</html>