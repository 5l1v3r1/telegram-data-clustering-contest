<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7cbce23acdf93a1d/critici-dure-de-la-bruxelles-dupa-demiterea-guvernului-daul-acum-mai-mult-ca-niciodata-vom-monitoriza-reformele.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T15:08:18+00:00"/>
    <meta property="og:title" content="Critici dure de la Bruxelles după demiterea Guvernului; Daul: Acum, mai mult ca niciodată, vom monitoriza reformele"/>
    <meta property="og:description" content="Demiterea Guvernul Sandu este o trădare a cetățenilor din partea PSRM, iar acum este clar că angajamentele lor de reformă nu au fost niciodată autentice. Astfel a comentat președintele Partidului Poporului European (PPE), Joseph Daul, votarea moțiunii de cenzură."/>
  </head>
  <body>
    <article>
      <h1>Critici dure de la Bruxelles după demiterea Guvernului; Daul: Acum, mai mult ca niciodată, vom monitoriza reformele</h1>
      <address><time datetime="2019-11-12T15:08:18+00:00">12 Nov 2019, 15:08</time> by <a rel="author">Jurnal.md</a></address>
      <p>
        <b>Demiterea Guvernul Sandu este o trădare a cetățenilor din partea PSRM, iar acum este clar că angajamentele lor de reformă nu au fost niciodată autentice. Astfel a comentat președintele Partidului Poporului European (PPE), Joseph Daul, votarea moțiunii de cenzură.</b>
      </p>
      <p>„Cu dezamăgire și indignare am aflat de demiterea Guvernului RM care a declanșat procesul de recrutare a procurorului general. Coloana vertebrală a programului de guvernare al Maiei Sandu a fost instalarea unui sistem de justiție independent, cu un procuror general independent, care va ajuta Moldova să scape de corupție și să apere statul de drept. Cetățenii au cerut și așteaptă aceste schimbări de ani de zile și Guvernul Sandu lucra deja la ele”, a declarat Daul.</p>
      <p>În opinia liderului PPE, reforma justiției „din păcate, a fost doar un obiectiv al guvernului Sandu și nu al PSRM și al președintelui Dodon”.</p>
      <p>„Este îngrijorător să vedem că procesul de reformă a justiției s-a oprit și, în final, a fost blocat de socialiști. Acum este clar că angajamentele lor de reformă nu au fost niciodată autentice și nu au avut niciodată intenția de a curăța sistemul sau de a oferi cetățenilor o justiție independentă și transparentă. Este o altă trădare a socialiștilor, a cetățenilor, a țării și a generațiilor viitoare”, a adăugat Joseph Daul.</p>
      <p>El a adăugat că PPE este alături de partidele de centru-dreapta din Moldova și va continua să susțină eforturile pentru a fi o voce puternică de opoziție pentru depolitizarea instituțiilor și democratizarea RM.</p>
      <p>„O schimbare de putere nu scutește următorul guvern moldovenesc de responsabilitățile Acordului de Asociere UE-Moldova. Dimpotrivă, acum mai mult ca niciodată vom monitoriza îndeaproape evoluțiile din țară, reformele, precum și respectarea condiționalităților UE pentru orice sprijin financiar prezent sau viitor”, a mai spus Daul.</p>
      <p>Precizăm că și <a href="http://jurnal.md/ro/news/26433b9ef8cb4b5f/reactia-uniunii-europene-votul-de-neincredere-acordat-guvernului-rm-trimite-semnale-ingrijoratoare.html">la nivelul conducerii UE demiterea Guvernului Sandu a fost tratată cu îngrijorare.</a> „Vom continua să ne bazăm relația cu Republica Moldova pe principiul condiționalității și al respectării statului de drept și a standardelor democratice”, se anunță într-o declarație a UE.</p>
    </article>
  </body>
</html>