<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Franco-treuen-subhasta-joies-familia_0_2342765858.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T15:51:11+00:00"/>
    <meta property="og:title" content="Els Franco treuen a subhasta part de les joies de la família"/>
    <meta property="og:description" content="Christie's traurà a la venda un anell, unes arracades i un collar de Carmen Polo"/>
  </head>
  <body>
    <article>
      <h1>Els Franco treuen a subhasta part de les joies de la família</h1>
      <h2>Christie's traurà a la venda un anell, unes arracades i un collar de Carmen Polo</h2>
      <address>
        <time datetime="2019-11-12T15:51:11+00:00">12 Nov 2019, 15:51</time>
      </address>
      <figure>
        <a href="https://www.ara.cat/2019/11/12/gent/Franco-treuen-subhasta-joies-familia_2342775919_67334336_1000x1439.jpg">
          <img src="https://www.ara.cat/2019/11/12/gent/Franco-treuen-subhasta-joies-familia_2342775919_67334336_1000x1439.jpg"/>
        </a>
        <figcaption>Els Franco treuen a subhasta part de les joies de la família / Christie's</figcaption>
      </figure>
      <p>La família de Francisco Franco es desfarà d'una petita part de la seva herència el 27 de novembre, quan surtin a la venda a través d'una subhasta de Christie's tres joies que van pertànyer a Carmen Polo, esposa del dictador. Les tres peces que s'oferiran en la subhasta, que tindrà lloc a Londres sota el nom Grans Joies, tenen un valor estimat conjunt de 400.000 euros. </p>
      <p>En concret, la família del dictador es vol desfer d'un conjunt d'arracades i un collar de brillants i maragdes, a més d'un anell de diamants. Segons la informació de Christie's, en la subhasta es podran adquirir fins a 300 joies provinents de diverses cases reials i famílies aristocràtiques. En el cas de les tres peces dels Franco, que surten a la venda en tres lots separats, la casa de subhasta especifica que les joies són "propietat d'una important família espanyola". </p>
      <p>La més cara de les tres peces que es podran adquirir és un anell de diamants –amb una gran gemma central i tres més petites a cada un dels laterals– de 19,24 quirats amb un preu estimat entre 140.000 i 210.000 euros. Les altres dues joies són un collar estil art déco amb cinc maragdes encastades en una estructura de platí i diamants i unes arracades a joc. La primera peça està datada del 1925 i Christie's estima el seu valor entre 93.000 i 140.000 euros. Pel que fa a les arracades, que porten la signatura de Cartier, estan datades del 1930 i tenen un preu estimat d'entre 41.000 i 58.000 euros. </p>
      <p>L'última vegada que un membre de la família Franco va portar aquestes joies en públic va ser el 2016, quan Margarita Vargas, dona de Luis Alfonso de Borbón, besnet de Franco i president d'honor de la Fundación Francisco Franco, va lluir el collar en una entrega de premis. L'àvia del seu marit, Carmen Franco Polo, va dur el conjunt de collar i arracades quan va anar com a convidada al casament de la infanta Elena a Sevilla el març de 1995.</p>
      <p>Aquesta no és la primera vegada que els Franco intenten desfer-se de part del seu patrimoni. L'any 2018, dos mesos després de la mort de Carmen Polo, <a href="https://www.ara.cat/estils/Franco-venen-Pazo-Meiras_0_1967203411.html">van posar a la venda el Pazo de Meirás</a>,  la finca gallega que va ser residència d'estiu del dictador, per 8 de milions d'euros.</p>
      <figure>
        <img src="https://www.ara.cat/2018/01/28/dossier/Franco-al-Pazo-Meiras-Galicia_1951014988_50616196_117x66.jpg"/>
      </figure>
      <p>
        <a href="https://www.ara.cat/dossier/Lintocable-opac-patrimoni-familia-Franco_0_1951004919.html">L’intocable i opac patrimoni de la família Franco</a>
      </p>
    </article>
  </body>
</html>