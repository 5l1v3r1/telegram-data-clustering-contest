<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231769/"/>
    <meta property="og:site_name" content="Українська правда"/>
    <meta property="article:published_time" content="2019-11-12T15:48:25+00:00"/>
    <meta property="og:title" content="Побиття ветерана АТО і його дружини: підозрюваних арештували"/>
    <meta property="og:description" content="Святошинський районний суд Києва взяв під варту на 2 місяці без альтернативи внесення застави двох підозрюваних у жорстокому нападі на ветерана АТО Ігоря Панова і його дружину."/>
  </head>
  <body>
    <article>
      <h1>Побиття ветерана АТО і його дружини: підозрюваних арештували</h1>
      <address>
        <time datetime="2019-11-12T15:48:25+00:00">12 Nov 2019, 15:48</time>
      </address>
      <p>Святошинський районний суд Києва взяв під варту на 2 місяці без альтернативи внесення застави двох підозрюваних у жорстокому нападі на ветерана АТО Ігоря Панова і його дружину.</p>
      <p><b>Джерело:</b> коментар речниці прокуратури Києва Надії Максимець "Українській правді"</p>
      <p><b>Пряма мова:</b> "Суд задовольнив клопотання про взяття під варту без права застави відносно обох підозрюваних. Сторона захисту наполягала на домашньому арешті. Самі підозрювані свою вину і будь-яку причетність до цього злочину не визнають. На допитах вони відмовились від надання показів, посилаючись на статтю 63 Конституції.</p>
      <p><b>Деталі:</b> Максимець також повідомила, що після затримання були вилучені елементи одежі, ймовірне знаряддя злочину та інші речові докази. Призначено судово-медичні експертизи. В тому числі експертиза ДНК.</p>
      <p><b>Що передувало:</b> Двом чоловікам, які сильно побили ветерана бойових дій на Донбасі, бійця 90-го батальйону Ігоря Панова та його дружину в Києві, поліція повідомила про <a href="https://www.pravda.com.ua/news/2019/11/11/7231656/">підозру у замаху на умисне вбивство</a>. Нападниками виявилися син потерпілої та його друг 1989 та 1990 років народження.</p>
      <p>
        <b>Передісторія:</b>
      </p>
      <ul>
        <li>На Панова з позивним "Хан" та його дружину напали в ніч на неділю, 10 листопада. </li>
        <li>Сусіди знайшли їх без свідомості, з проломленими головами у під’їзді власного будинку на вулиці Академіка Кіпріанова.</li>
        <li>У поліції розповіли, що син, посварившись по телефону з матір’ю, приїхав до неї і намагався її побити. За жінку вступився вітчим. Пасинок покликав свого друга, і вони, з дерев’яною битою та молотком, <a href="https://www.pravda.com.ua/news/2019/11/10/7231565/">напали на подружжя</a>.</li>
        <li>Постраждалих госпіталізували у тяжкому стані.</li>
        <li>Розпочато <a href="https://www.pravda.com.ua/news/2019/11/10/7231571/">кримінальне провадження</a> за ч.2 ст.15 (замах на умисне вбивство) Кримінального кодексу. Санкція статті передбачає позбавлення волі на строк від 10 до 15 років або довічне позбавлення волі.</li>
      </ul>
      <related>
        <a href="https://www.pravda.com.ua/news/2019/11/12/7231758/"/>
        <a href="https://www.pravda.com.ua/news/2019/11/12/7231753/"/>
        <a href="https://www.pravda.com.ua/news/2019/11/12/7231734/"/>
      </related>
    </article>
  </body>
</html>