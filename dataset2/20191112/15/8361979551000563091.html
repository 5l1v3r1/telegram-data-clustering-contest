<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/bahmatyuku-mozhut-povidomiti-pro-pidozru-u-spravi-vab-banku-novini-ukrajini-50053107.html"/>
    <meta property="og:site_name" content="НВ"/>
    <meta property="article:published_time" content="2019-11-12T15:20:00+00:00"/>
    <meta property="og:title" content="НАБУ і САП планують оголосити про підозру екс-власнику VAB Банку Бахматюку"/>
    <meta property="og:description" content="НАБУ і САП повідомлять екс-власнику VAB Банку Олегу Бахматюку про підозру в заволодінні 1,2 млрд грн стабілізаційного кредиту, наданого цьому банку Нацбанком в 2014 році."/>
  </head>
  <body>
    <article>
      <h1>НАБУ і САП планують оголосити про підозру екс-власнику VAB Банку Бахматюку</h1>
      <h2>НАБУ і САП повідомлять екс-власнику VAB Банку Олегу Бахматюку про підозру в заволодінні 1,2 млрд грн стабілізаційного кредиту, наданого цьому банку Нацбанком в 2014 році.</h2>
      <address>
        <time datetime="2019-11-12T15:20:00+00:00">12 Nov 2019, 15:20</time>
      </address>
      <p>«Слідство встановило, що до реалізації схеми з заволодіння 1,2 млрд грн стабілізаційного кредиту НБУ можуть бути причетними понад 15 осіб. Вісьмом з них вже повідомили про підозру. Ще стосовно низки осіб, у тому числі бенефіціарного власника VAB Банку, які наразі перебувають за межами країни, вирішується питання про направлення повідомлення про підозру у передбачений КПК України в таких випадках спосіб», — <a href="https://www.facebook.com/nabu.gov.ua/posts/2491296024449402?__xts__[0]=68.ARDmj0_hdEF1LEjXXIzuBi0Nss1bxWmOlEW0ELn4fx_6c4OZdll7Rz8uEd65u_058f6CQ-_WP-0-LXAmQQWrkLVoVAz0vwY79V0qHQiwLLwxJfVeoA_TfbnXxZooNI01K8fV5STY8msrbozQddFoYlq4y0LbH3n1DvNjaCj-X4ElJjueEqU5W-CO4J3lbKG9XiwUDxU_ED_kqFnuqmTcCWKnClNM0zntdgAvg4JXMgMLCIPvwgKCj-PrVZm2LSK8qeAEAbRA562o3S4Sik7vtvdmFLKMOvXUM3Ff0KsqnB-bezE4q8_TlWDz-cJet1q9Mr3lCpjwrUDR2Rv2Kh-RffeWxig-&amp;__tn__=-R">заявили</a> в НАБУ.</p>
      <p>Слідство не виключає притягнення до відповідальності й інших членів правління, які ухвалювали рішення про видачу стабілізаційного кредиту VAB Банку.</p>
      <p>Нагадаємо, вчора в НАБУ повідомили, що затримали <a href="https://nv.ua/ukr/biz/finance/sprava-banku-bahmatyuka-nabu-zatrimalo-simoh-pidozryuvanih-novini-ukrajini-50052937.html">сімох осіб</a> за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. Сьогодні в Бюро поінформували, що про підозру <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">повідомили вісьомом особам</a>. Серед підозрюваних — голова правління Райффайзен Банку Аваль Олександр Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, ексдиректор гендпартаменту банківського нагляду НБУ Алла Шульга. Про підозру повідомили також ексголові наглядової ради VAB Банку і колишньому заступнику голови правління банку. Їхні дії кваліфіковані за ч. 5 ст. 191 (Заволодіння майном шляхом зловживання службовим становищем) Кримінального кодексу України. Сьогодні антикорупційний суд має обрати підозрюваним міри запобіжного заходу. Правління НБУ <a href="https://nv.ua/ukr/biz/finance/vab-bank-pravlinnya-nbu-priyshlo-pid-stini-vishchogo-antikorupciynogo-sudu-novini-ukrajini-50053060.html">хоче виступити поручителем</a>.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/smoliy-perervav-zakordonne-vidryadzhennya-pislya-zatrimannya-pisaruka-cherez-kredit-vab-banku-novini-ukrajini-50052993.html">Смолій перервав закордонне відрядження через затримання в межах справи VAB Банку</a>
        </li>
        <li>
          <a href="https://nv.ua/ukr/biz/finance/sprava-vab-banku-sap-pidozryuye-eks-zastupnika-golovi-nbu-pisaruka-v-zmovi-z-bahmatyukom-novini-ukrajini-50053086.html">САП підозрює ексзаступника голови НБУ Писарука в змові з колишнім власником VAB Банку Бахматюком</a>
        </li>
      </ul>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, під заставу якої видавався кредит, завищили майже в 25 разів шляхом складання підроблених звітів про оцінку, відзначили в Бюро.</p>
      <p>Як повідомлялося, 21 листопада 2014 року Нацбанк визнав VAB Банк неплатоспроможним і ввів тимчасову адміністрацію. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>