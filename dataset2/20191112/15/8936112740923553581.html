<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/skoki-narciarskie,408/bjoern-einar-romoeren-zostal-przewodnikiem-krola-norwegii,984740.html"/>
    <meta property="og:site_name" content="TVN24"/>
    <meta property="article:published_time" content="2019-11-12T15:45:00+00:00"/>
    <meta property="og:title" content="Chory na raka Bjoern Einar Romoeren został przewodnikiem króla"/>
    <meta property="og:description" content="Bjoern Einar Romoeren, zmagający się ze złośliwym nowotworem kości, przerwał leczenie, żeby pojawić się na kolacji u króla Norwegii Haralda V. Oprowadził też rodzinę królewską po skoczni narciarski..."/>
  </head>
  <body>
    <article>
      <h1>Chory na raka Bjoern Einar Romoeren został przewodnikiem króla</h1>
      <address>
        <time datetime="2019-11-12T15:45:00+00:00">12 Nov 2019, 15:45</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/5be9e3a1-5d22-4e56-bda6-ef32ec7042fd-480p.mp4"/>
        <figcaption>Bjoern Einar Romoeren był czołowym skoczkiem narciarskim na świecie Foto: Getty Images/twitter.com/Norskijump | Video: Getty Images</figcaption>
      </figure>
      <h3>Bjoern Einar Romoeren, zmagający się ze złośliwym nowotworem kości, przerwał leczenie, żeby pojawić się na kolacji u króla Norwegii Haralda V. Oprowadził też rodzinę królewską po skoczni narciarskiej Holmenkollen w Oslo.</h3>
      <p>W zeszłym tygodniu 38-letni Romoeren z żoną Martine byli gośćmi Haralda V. Kolacja w Pałacu Królewskim odbyła się w środę z okazji wizyty prezydenta Słowenii Boruta Pahora.</p>
      <related>
        <a href="https://eurosport.tvn24.pl/skoki-narciarskie,408/byly-skoczek-walczy-ze-zlosliwym-nowotworem-zaapelowal-o-oddawanie-krwi,978703.html"/>
      </related>
      <p>- To był cudowny wieczór. Niesamowite, że można czegoś takiego doświadczyć. I cieszę się, że towarzyszyła mi żona - wyznał były skoczek narciarski, cytowany przez gazetę "Dagbladet".</p>
      <h3>Romoeren: warto było</h3>
      <p>Następnego dnia Romoeren oprowadził rodzinę królewską i jej gości po legendarnym obiekcie Holmenkollen.<br/><br/>- Królowa Sonja była tam kilka razy, ale mam nadzieję, że doceniła to, o czym mówiłem. Z kolei podczas kolacji zauważyłem, że prezydent Borut Pahor był bardzo zainteresowany skokami narciarskimi. Nie mogłem mieć więc lepszych gości na naszym narodowym pomniku - opowiadał już na łamach "Verdens Gang".</p>
      <p>- Kiedy dostałem zaproszenie, po prostu nie mogłem odmówić. Lekarze z Niemiec i Norwegii pomogli w zorganizowaniu podróży. Moje ciało przypomina system kanalizacyjny i często czuję ogromne zmęczenie - przyznał.<br/><br/>Romoeren wyjaśnił, że musiał dużo pić wody i sporo spać, żeby organizm mógł odpowiednio funkcjonować podczas wizyty.<br/><br/>W czwartek wieczorem wrócił do niemieckiego Heidelbergu, gdzie kontynuował leczenie. O tym, że <a href="https://eurosport.tvn24.pl/skoki-narciarskie,408/bjoern-einar-romoeren-walczy-ze-zlosliwym-nowotworem-szkoda-ze-przeciwnosci-jest-tak-duzo-skoki-narciarskie,972485.html"><b>zmaga się ze złośliwym nowotworem kości (mięsak Ewinga), poinformował w lipcu. </b><br/></a><br/>- Po kolejnej radioterapii czuję, jak zeszło ze mnie powietrze, ale warto było przeżyć te dwa dni - skwitował.</p>
      <h3>Latał jak mało kto</h3>
      <p>Romoeren zakończył karierę w roku 2014. Przez lata należał do ścisłej światowej czołówki w skokach narciarskich. W dorobku ma dwa tytuły mistrza świata w lotach (2004, 2006), dwa medale brązowe (2003, 2005) i srebrny (2011) na MŚ oraz ten najcenniejszy - brązowy - wywalczony na igrzyskach olimpijskich (2006). Wszystko w drużynie, w której nie zawodził. <br/><br/>Wygrał osiem konkursów Pucharu Świata. W klasyfikacji generalnej najwyżej - trzeci - był w sezonie 2003/2004. <br/><br/>W 2005 roku w Planicy pofrunął na odległość 239 metrów. Rekord świata w długości skoku na nartach przetrwał sześć długich lat. Skakanie na mamucich obiektach było jego specjalnością.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/c30742a0-d137-4d2b-a212-e46c1cbdef1e.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>- To był cudowny wieczór - mówił Romoeren na łamach "Dagbladet"<cite>Źródło: dagbladet.no</cite></figcaption>
      </figure>
      <p>Autor: kz/TG/kwoj / Źródło: eurosport.pl, dagbladet.no, vg.no</p>
    </article>
  </body>
</html>