<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/12/7231754/"/>
    <meta property="og:site_name" content="Українська правда"/>
    <meta property="article:published_time" content="2019-11-12T15:15:00+00:00"/>
    <meta property="og:title" content="Зеленський vs журналісти. Чому не всі ініціативи президента корисні"/>
    <meta property="og:description" content="Розбираємо основні ініціативи президента щодо того, як регулювати інформаційний простір."/>
  </head>
  <body>
    <article>
      <h1>Зеленський vs журналісти. Чому не всі ініціативи президента корисні</h1>
      <address><time datetime="2019-11-12T15:15:00+00:00">12 Nov 2019, 15:15</time> by <a rel="author" href="https://www.pravda.com.ua/authors/5d9477e414cb5/" target="_blank">Катерина Рещук, Соня Лукашова</a></address>
      <p>
        <i>Відносини Володимира Зеленського і медіа від самого початку не були простими. Вже в перший місяць своєї політичної кар'єри він став героєм </i>
        <a href="https://www.pravda.com.ua/news/2019/01/17/7204117/">
          <i>журналістського розслідування</i>
        </a>
        <i>. Тоді ще кандидат Зеленський різко відреагував на запитання журналіста фразою "я вам ничего не должен".</i>
      </p>
      <p>
        <i>Пізніше лідер президентських перегонів так само не вважав за потрібне налагоджувати зв'язки з традиційними ЗМІ: він зрідка давав інтерв'ю, не приходив на ефіри, а з виборцями спілкувався через соцмережі.</i>
      </p>
      <p>
        <i>За пів року президентства Зеленський та його оточення неодноразово провокували конфлікти з медійниками. Керівник Офіса президента говорив, що нова влада спілкується з суспільством </i>
        <a href="https://www.pravda.com.ua/news/2019/08/3/7222700/">
          <i>"без посередників"</i>
        </a>
        <i>, журналістам зливали </i>
        <a href="https://www.pravda.com.ua/news/2019/08/1/7222546/">
          <i>фейкову заяву про його відставку</i>
        </a>
        <i>, речниця Зеленського грубо </i>
        <a href="https://www.pravda.com.ua/news/2019/09/27/7227517/">
          <i>заважала кореспондентам спілкуватись</i>
        </a>
        <i> із першими особами.</i>
      </p>
      <p>
        <i>Одночасно з цим у президента з'являлись різноманітні ініціативи щодо того, як регулювати інформаційний простір. "Українська правда" зібрала основні.</i>
      </p>
      <h3>Стандарти новин</h3>
      <p>Укази Зеленського періодично викликають неабиякий резонанс через амбіційність та популістичність. Президент вже докладався до <a href="https://www.pravda.com.ua/news/2019/07/22/7221622/">боротьби з рейдерством</a>, <a href="https://www.pravda.com.ua/news/2019/07/22/7221606/">розвитку Карпат</a> і <a href="https://www.pravda.com.ua/news/2019/07/19/7221396/">покращення доріг</a>.</p>
      <p>На початку листопада глава держави знайшов ще одну сферу для контролю – медіа. Новий указ президента назвали <a href="https://www.president.gov.ua/documents/8372019-30389">"Про невідкладні заходи з проведення реформ та зміцнення держави</a>". У ньому серед економічних, правових та соціальних питань знайшлось місце і журналістам.</p>
      <p>Серед іншого Зеленський доручив Кабінету міністрів розробити законопроєкт, який має регулювати роботу ЗМІ та формулювати, зокрема, <a href="https://www.pravda.com.ua/news/2019/11/9/7231480/">стандарти новин</a>.</p>
      <p>Цим плани влади не обмежились: Зеленський хоче побачити механізми для боротьби з недостовірною інформацією, заборонити росіянам і російським компаніям володіти та фінансувати медіа в Україні. Крім того, відповідальність за порушення законів про інформацію збираються посилити.</p>
      <p>До кінця цього року Кабмін має передати законопроєкт на розгляд парламенту.</p>
      <p>Після бурхливої реакції медійників на намір влади втручатися у стандарти новин, роз'яснювати плани президента визвався міністр культури, молоді та спорту Володимир Бородянський. Він запевнив, що <a href="https://www.pravda.com.ua/news/2019/11/9/7231492/">регулювати новини ніхто не збирається</a>, "вимоги і стандарти" в указі президента – термінологічне непорозуміння.</p>
      <p>У свою чергу Бородянський перелічив, за що уряд планує взятись. Йдеться про поняття небезпечної та недостовірної інформації, дезінформації, які потрібно сформулювати Україні в умовах інформаційної війни з Росією. </p>
      <p>Для "належного інформування громадян і реалізації їхнього права на інформацію" медіа, на думку влади, потрібно розподіляти інформацію за характером, як-то новинна, розважальна, гумористична. Можливо, журналістів змусять навіть позначати характер свого контенту.</p>
      <figure>
        <video src="https://img.pravda.com/images/doc/1/1/mendel.gif" autoplay="" loop=""/>
      </figure>
      <hr/>
      <p>
        <i>Під час гібридної війни з Росією Україна і справді нерідко стає жертвою інформаційних атак зі сторони "сусіда". Часто маніпуляції у медіа використовуються як зброя і у внутрішніх чварах. </i>
      </p>
      <p>
        <i>Але якщо цю сферу контролюватимуть правоохоронці, є ризик, що під посилену відповідальність підпадатимуть політичні конкуренти або рупори "незручних" для влади думок.</i>
      </p>
      <hr/>
      <h3>Рада з питань свободи слова</h3>
      <p>6 листопада президент Володимир Зеленський <a href="https://www.pravda.com.ua/news/2019/11/6/7231142/">утворив раду</a> з питань свободи слова та захисту журналістів. </p>
      <p>Як пояснили в ОП, орган створили для "захисту інформпростору, забезпечення реалізації прав громадян на свободу слова та отримання об'єктивної, достовірної інформації, забезпечення законної професійної діяльності журналістів".</p>
      <p>Рада має аналізувати законодавство в інформаційній сфері, вдосконалювати його, моніторити додержання журналістських стандартів. </p>
      <p>Редакції українських ЗМІ повинні були визначитися і надіслати ім'я та <a href="https://www.pravda.com.ua/news/2019/07/17/7221156/">прізвище свого представника в Раді</a> до Офіса президента. Але тут не обійшлося без скандалу. Деяких журналістів додали до Ради без їхнього відома. Після того, як з'ясувався цей факт, їхні прізвища замінили іншими.</p>
      <p>Частина представників ЗМІ в принципі відмовились брати участь в роботі Ради, аргументуючи позицію тим, що не бачать сенсу у створенні додаткової державної структури. А свобода слова і захист журналістів найменше залежать від функціонування Ради при президенті.</p>
      <p>"<i>Навіщо створювати Раду, якщо інтерв'ю все одно отримає Тесла?</i>" – коментувала журналістка "Нового времени" Христина Бердинських. </p>
      <figure>
        <video src="https://img.pravda.com/images/doc/1/1/rada.gif" autoplay="" loop=""/>
      </figure>
      <hr/>
      <p>
        <i>Створення Ради з питань свободи слова видається формальністю та більше схоже на створення зайвого посередника між журналістами та представниками влади. </i>
      </p>
      <p>
        <i>Для ефективної роботи ЗМІ потрібна передусім відкрита комунікація, інтерв'ю, прескоференції та ефективна робота правоохоронців для розслідування нападів на представників ЗМІ. А вже потім якісь спеціально створені державні органи. </i>
      </p>
      <hr/>
      <h3>Пресмарафон на фудкорті</h3>
      <p>Після обрання президентом Володимира Зеленського його прессекретар Юлія Мендель <a href="https://www.pravda.com.ua/news/2019/06/3/7217001/">пообіцяла велику пресконференцію</a> до 100 днів роботи глави держави.</p>
      <p>Тоді зустрічі журналістів із Зеленським так і не відбулося, а до цієї дати телеканал "1+1" показав <a href="https://www.pravda.com.ua/news/2019/08/27/7224593/">записане постановочне інтерв'ю</a>. Інтерв'юером глави держави став його колега за серіалом "Слуга народу" Станіслав Боклан, який у фільмі виконував роль прем'єр-міністра.</p>
      <figure>
        <img src="https://img.pravda.com/images/doc/3/e/3ec49f7-100dniv.jpg"/>
        <figcaption>Постановочне інтерв'ю зі Станіславом Бокланом<cite>скрІншот</cite></figcaption>
      </figure>
      <p>Тільки на п'ятий місяць правління Володимир Зеленський вирішив нарешті поспілкуватися з медіа.</p>
      <blockquote>Читайте також: <a href="https://www.pravda.com.ua/articles/2019/10/10/7228710/">14 годин на фудкорті. Головне з того, що Зеленський сказав журналістам</a></blockquote>
      <p>Підхід для цього був обраний нестандартний – глава держави весь робочий день провів на модному київському фудкорті, де практично без перерв приймав представників ЗМІ.</p>
      <p>Пресмарафон на столичному гастрономічному ринку <a href="https://www.pravda.com.ua/news/2019/10/11/7228756/">тривав близько 14 годин</a>. По черзі, групами по 7-10 людей за стіл до президента завітало близько 300 журналістів. </p>
      <figure>
        <video src="https://img.pravda.com/images/doc/1/1/fudkort.gif" autoplay="" loop=""/>
      </figure>
      <hr/>
      <p>
        <i>Спілкування президента з медійниками за одним столом, практично очі в очі, виглядало більш демократичним та відкритим. Журналіст у дружній атмосфері ставить запитання главі держави, який сидить поруч, а не височіє десь вдалині з трибуни. </i>
      </p>
      <p>
        <i>Але в такому форматі є й істотні недоліки. Через те, що представники ЗМІ не мали змоги вислухати всі попередні запитання, вони повторювалися з відчутною періодичністю. Через невеликі, розрізнені групи у журналістів не було можливості підтримати колегу та продовжити чи уточнити поставлене запитання.</i>
      </p>
      <hr/>
      <h3>Деолігархізація медіа</h3>
      <p>Ще до того, як Зеленський взяв у руки президентську булаву, він із соратниками говорив про плани вивести ЗМІ з-під влади олігархів.</p>
      <p>Нинішній глава держави на зустрічі з єврокомісаром Йоганнесом Ганом називав <a href="https://www.pravda.com.ua/news/2019/05/7/7214418/">деолігархізацію одним зі своїх пріоритетів</a>. Тоді радник новообраного президента Олександр Данилюк пояснював можливим, хоч і не єдиним шляхом заборону фінансовим групам володіти медіа:</p>
      <p>"<i>Субсидування каналів на десятки мільйонів доларів – це ні що інше як, ціна, яку платять олігархи за політичний вплив. А він неминуче обходиться нашим громадянам у тисячі разів дорожче".</i></p>
      <p>Пізніше, під час свого "пресмарафону" Зеленський зрештою пояснив, як саме він бачить деолігархізацію. Мовляв, власники не мають впливати на редакційну політику ЗМІ. Регулювати цей процес має спеціальний закон і Нацрада з питань телебачення та радіомовлення, склад якої навпіл призначається президентом і парламентом.</p>
      <p>Ба більше, Зеленський самовпевнено обіцяв домовитись з олігархами, щоб ті не перетворювали медіа на власну пресслужбу. Але президент додавав, що зможе це зробити, якщо його "не будуть штовхати з усіх сторін ті, заради кого "він збирається домовлятись. Очевидно, глава держави мав на увазі журналістів, чиє критичне ставлення до влади він досі сприймає як особисту образу.</p>
      <p>Не секрет, що найбільші телеканали зазвичай неприбуткові, а їхня цінність саме у політичному впливі. Тим часом колишній топ-менеджер "1+1 media", а нині "слуга народу" Олександр Ткаченко нещодавно запропонував вирішення проблеми – застосувати санкції до ЗМІ, які тривалий час не приносять прибутків. </p>
      <p>Першим від такого нововведення може постраждати колишній канал Ткаченка. Раніше в інтерв'ю "Українській правді" Ткаченко підтверджував, що <a href="https://www.pravda.com.ua/articles/2017/01/19/7132870/">1+1 є дотаційним. </a></p>
      <figure>
        <video src="https://img.pravda.com/images/doc/1/1/aszqghc-imgur.gif" autoplay="" loop=""/>
      </figure>
      <hr/>
      <p>
        <i>Позбавити впливу олігархів – обіцянка, яка обнадійливо звучить для виборців, втомлених від корупційних війн на політичній арені. А медіа – надважливий елемент цих війн.</i>
      </p>
      <p>
        <i>Сам же Зеленський прийшов до влади великою мірою завдяки ресурсам "1+1" Ігоря Коломойського. Тепер телеканал не цурається працювати на боці влади. Наприклад, взявся заплямувати репутацію мера Києва Віталія Кличка з початком його протистояння з Офісом президента.</i>
      </p>
      <p>
        <i>Однак головні телевізійні канали все одно користуються значним попитом, а їхнє утримання – неприбуткове. Саме тому можливість увімкнути ранкове шоу за сніданком, новини за обідом і серіал ввечері вартує українцям заангажованих каналів. А для власників перспектива позбутись впливу зробить медіа безглуздим активом. Тому поки деолігархізація ЗМІ звучить як надто амбіційна ідея.</i>
      </p>
      <hr/>
      <h3>Іноземці-власники медіа</h3>
      <p><i>"Я б хотів максимально шукати західні інвестиції для інвестування в свободу слова", </i>– сказав якось ще кандидат у президенти Володимир Зеленський. Тоді він не уточнив, що саме має на увазі під "західними інвестиціями".</p>
      <p>Але вже президент Зеленський у своїй риториці був упевненіший. Під час пресмарафону він присікався до журналіста "Нового времени" через власника видання, чеха Томаша Фіалу, і взявся сперечатись про те, кому можуть і не можуть належати ЗМІ:</p>
      <p>
        <i>"Я завжди говорив про засоби масової інформації, що вони повинні бути незалежними і українськими… Можуть бути іноземці: приїжджайте, наприклад, міняйте паспорт – і тоді ви захищаєте інтереси України в питаннях інформаційної незалежності".</i>
      </p>
      <p>Вже пізніше ініціативу президента про позбавлення іноземців медіа-активів <a href="https://www.pravda.com.ua/news/2019/11/9/7231480/">оформили офіційно в указ</a>. Однак поки що лише стосовно росіян, аргументувавши це агресією.</p>
      <figure>
        <video src="https://img.pravda.com/images/doc/1/1/inozemci.gif" autoplay="" loop=""/>
      </figure>
      <hr/>
      <p> <i>Зеленський не пояснював детально, чому українські медіа – для українців. Не розповідав, як він планує втілювати цей принцип у життя. І якщо йдеться про боротьбу з іноземним впливом, чи не зіграє це злий жарт з українською журналістикою, ізолювавши її від розвинутих держав? </i></p>
      <p>
        <i>Не всі, чиє керівництво сидить за кордоном, працюють на ворогів. Свої редакції мають в Україні "Радіо Свобода", ВВС, "Голос Америки" та інші видання, що користуються повагою у світі. Бажання обмежити їхні права викликає асоціації з режимом Володимира Путіна в Росії, де зарубіжні ЗМІ </i>
        <a href="https://www.pravda.com.ua/news/2017/11/25/7163320/">
          <i>прирівняли до "іноземних агентів"</i>
        </a>
        <i>, або з </i>
        <a href="https://www.pravda.com.ua/news/2014/01/16/7009727/">
          <i>"диктаторськими законами"</i>
        </a>
        <i> часів Революції Гідності. </i>
      </p>
      <hr/>
      <h3>Інтерв'ю Tesla, відео в Facebook та Instagram</h3>
      <p>7 листопада Володимир Зеленський оприлюднив вже друге інтерв'ю, яке було записано <a href="https://www.pravda.com.ua/news/2019/11/7/7231306/">за кермом автомобіля Tesla</a>. У ньому президент їздить Києвом та розповідає про діяльність парламенту, про підготовку до "нормандського" формату та розведення військ на Донбасі. </p>
      <p>Він невимушено говорить на найгостріші теми, відкрито іронізує та вочевидь почувається комфортно під час такого роду спілкування. </p>
      <p>Вперше подібний формат звернення новообраний глава держави використав всередині липня, відтоді в медіа його охрестили як <a href="https://www.pravda.com.ua/news/2019/07/16/7221036/">"інтерв'ю Tesla".</a> Тоді Зеленський розповів про те, як потрібно голосувати на парламентських виборах і не переплутати його улюблену партію, натякаючи на "Слугу народу".</p>
      <figure>
        <img src="https://img.pravda.com/images/doc/e/5/e51a214-ze-skrynshot-1.jpg"/>
        <figcaption>
          <cite>скрІншот з відеоінтерв'ю, яке було записано за кермом автомобіля Tesla</cite>
        </figcaption>
      </figure>
      <p>Нестандартний формат спілкування з виборцями властивий президенту та його команді ще з часів передвиборчої кампанії. </p>
      <p>Зе!комунікація була прив'язана до соцмереж кандидата і команди, де публікували відеозвернення і мобілізували прихильників через флешмоби. Наприклад, у Instagram-сторінки президента 8,8 млн підписників, у Facebook – трохи більше мільйона. </p>
      <p>Відео та фото Зеленського миттєво ширяться у соцмережах, збираючи тисячі лайків та коментарів. </p>
      <p>Ще влітку глава ОП Андрій Богдан прямо говорив, що команді президента <a href="https://www.pravda.com.ua/news/2019/09/16/7226444/">не потрібні журналісти</a>, адже вони напряму спілкуються із суспільством, маючи на увазі саме таку діджитал комунікацію. </p>
      <figure>
        <video src="https://img.pravda.com/images/doc/1/1/tesla.gif" autoplay="" loop=""/>
      </figure>
      <hr/>
      <p>
        <i>До початку політичної кар'єри Володимир Зеленський був популярним актором, який звик до любові глядачів та їхнього схвалення. Тепер успішність своєї роботи він також оцінює крізь призму схвалення суспільством та медіа, у системі координат "подобається – не подобається".</i>
      </p>
      <p>
        <i>Близькі до президента люди не раз говорили про те, що він пильно стежить за публікаціями у ЗМІ, де фігурує його прізвище, та </i>
        <a href="https://www.pravda.com.ua/news/2019/10/31/7230575/">
          <i>болісно сприймає негатив</i>
        </a>
        <i>. </i>
      </p>
      <p>
        <i>Тому, звичайно, спілкуватися з українцями під час невимушеного кермування Теслою значно приємніше та легше, ніж виходити із зони комфорта, коментуючи важливі теми та відповідаючи на гострі запитання журналістів. Але в тому, мабуть, і проявляється політична зрілість та відповідальність.</i>
      </p>
      <hr/>
      <related>
        <a href="https://www.pravda.com.ua/news/2019/11/14/7231902/"/>
        <a href="https://www.pravda.com.ua/news/2019/11/14/7231899/"/>
        <a href="https://www.pravda.com.ua/news/2019/11/13/7231885/"/>
      </related>
    </article>
  </body>
</html>