<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596999/dentrofytefsi-sta-plaisia-tou-radisson-blu-diethnous-marathoniou-larnakas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T15:11:00+00:00"/>
    <meta property="og:title" content="Δεντροφύτευση στα πλαίσια του Radisson Blu Διεθνούς Μαραθωνίου Λάρνακας"/>
    <meta property="og:description" content="Πραγματοποιήθηκε το πρωί της Τρίτης, 12 Νοεμβρίου 2019, στην παρουσία της Επιτρόπου Περιβάλλοντος, κα. Ιωάννας Παναγιώτου και του Επιτρόπου Εθελοντισμού, κ...."/>
  </head>
  <body>
    <article>
      <h1>Δεντροφύτευση στα πλαίσια του Radisson Blu Διεθνούς Μαραθωνίου Λάρνακας</h1>
      <address><time datetime="2019-11-12T15:11:00+00:00">12 Nov 2019, 15:11</time> by <a rel="author">SigmaLive</a></address>
      <p>Πραγματοποιήθηκε το πρωί της Τρίτης, 12 Νοεμβρίου 2019, στην παρουσία της Επιτρόπου Περιβάλλοντος, κα. Ιωάννας Παναγιώτου και του Επιτρόπου Εθελοντισμού, κ. Γιάννη Γιαννάκη, δεντροφύτευση, στο Πάρκο οδός Δαφνίδος, στην περιοχή του Λυκείου Βεργίνας, στην Λάρνακα.</p>
      <p>Με τη δεντροφύτευση, στην οποία παρέστησαν, μεταξύ άλλων, παιδιά από το Ειδικό Σχολείο Άγιος Σπυρίδωνας Λάρνακας, εκπρόσωποι της Εθνικής Αρχής Στοιχημάτων, του Δήμου Λάρνακας, της οργανωτικής επιτροπής του αγώνα, η Πρέσβειρα του Μαραθωνίου Λάρνακας, Ολυμπιονίκης Χρύσα Γκουντενούδη,  ξεκινούν, ουσιαστικά, οι εκδηλώσεις του 3<sup>ου</sup> Radisson Blu Διεθνούς Μαραθωνίου  Λάρνακας, με τη μεγάλη γιορτή του αθλητισμού να διεξάγεται την Κυριακή, 17 Νοεμβρίου, με την πραγματοποίηση των αγώνων του Μαραθωνίου, του Ημιμαραθωνίου, των 10χλμ, των 5χλμ και του παιδικού αγώνα.</p>
      <figure>
        <img src="https://www.sigmalive.com/uploads/default/files/15dcab0689ebe5.jpg"/>
      </figure>
      <p>Σε δηλώσεις του, ο Επίτροπος Εθελοντισμού, κ. Γιάννης Γιαννάκης, είπε ότι με τη δεντροφύτευση, στα πλαίσια του Radisson Blu Διεθνούς Μαραθωνίου Λάρνακας, μίας ακόμη εθελοντικής δράσης, συμβάλλουμε και στην αντιμετώπιση της κλιματικής αλλαγής.</p>
      <p>«Ακόμα μια φορά ο εθελοντισμός αναδεικνύεται ως ένα πολύ σημαντικό εργαλείο σε διάφορες θεματικές και προβλήματα που αντιμετωπίζει όχι μόνο ο τόπος μας αλλά και ο πλανήτης μας. Έχουμε τους εθελοντές που στηρίζουν το Μαραθώνιο, έχουμε τους εθελοντές που στηρίζουν τέτοιες πρωτοβουλίες και καλούμε ακόμα μια φορά τον κόσμο να συμμετάσχει τόσο με την εθελοντική προσφορά όσο και με τη συμμετοχή τους στον Μαραθώνιο. Ακόμα ένας πετυχημένος Radisson Blu Διεθνής Μαραθώνιος Λάρνακας», πρόσθεσε.</p>
      <p>Η Επίτροπος Περιβάλλοντος, κα. Ιωάννα Παναγιώτου, στις δικές της δηλώσεις είπε ότι σήμερα γίνεται η πρώτη δράση για τον Μαραθώνιο Λάρνακας.</p>
      <p>«Αρχίζουμε με μια δεντροφύτευση. Είναι πλέον δεδηλωμένο ότι πρόκειται για ένα πράσινο Μαραθώνιο. Εφαρμόζουμε ένα πρόγραμμα περιβαλλοντικής διαχείρισης και όσον αφορά τη διεκπεραίωση του ίδιου του Μαραθωνίου, αλλά και με άλλες δράσεις, όπως είναι η δεντροφύτευση που εμπλέκονται οι εθελοντές και αθλητές και οι τοπικές αρχές και πάρα πολύ φορείς, δίνοντας τα μηνύματα μας για την προστασία του περιβάλλοντος και για την βιώσιμη ανάπτυξη», συμπλήρωσε.</p>
      <p>Η Πρέσβειρα του Μαραθωνίου Λάρνακας, Ολυμπιονίκης Χρύσα Γκουντενούδη, σε δηλώσεις της, προσκάλεσε όλο τον κόσμο να έρθει την Κυριακή, 17 Νοεμβρίου, να συμμετέχει είτε με εθελοντική προσπάθεια είτε ως αγωνιζόμενος, σε αυτή την όμορφη αθλητική γιορτή την Κυριακή που μας έρχεται.</p>
      <p>Η εκπρόσωπος του Ειδικού Σχολείου Άγιος Σπυρίδωνας Λάρνακας, κα. Αφροδίτη Καραολή, σε δηλώσεις της είπε ότι στα πλαίσια του Radisson Blu Διεθνούς Μαραθωνίου  Λάρνακας το Ειδικό Σχολείο Άγιος Σπυρίδωνας είναι εδώ μαζί με τα παιδιά του για να στηρίξει τη δεντροφύτευση, και να στηρίξει τον Radisson Blu Διεθνή Μαραθώνιο Λάρνακας.</p>
      <p>Ο Εκτελεστικός Διευθυντής του Radisson Blu Διεθνούς Μαραθωνίου Λάρνακας, κ. Κώστας Ντάλτας, σε δηλώσεις του είπε ότι ο Διεθνής Μαραθώνιος Λάρνακας Radisson Blu δεν είναι ένα απλό δρομικό γεγονός και πρόσθεσε ότι είναι μια πολύ μεγάλη εκδήλωση η οποία θέλει και στέλνει πάρα πολλά μηνύματα.</p>
      <p>«Είναι ο πρώτος πράσινος Μαραθώνιος της Κύπρου και στο πλαίσιο αυτό πραγματοποιούμε σήμερα τη δεντροφύτευση, αλλά ο πράσινος Μαραθώνιος έχει ένα μεγάλο επιχειρησιακό πλάνο που αφορά τον διαχωρισμό των πλαστικών, την ηχορύπανση, τη διαχείριση του νερού. Καλούμε όλο τον κόσμο την Παρασκευή, στις 19:00, στο Θεατράκι στις Φοινικούδες για την τελετή έναρξης και βέβαια την Κυριακή από τις 8 το πρωί στις Φοινικούδες για το μεγάλο αθλητικό γεγονός», κατέληξε.  </p>
      <p>
        <b>Διεθνής Μαραθώνιος Λάρνακας</b>
      </p>
      <p>Στην τελική ευθεία βρίσκονται οι προετοιμασίες του 3<sup>ου</sup> Radisson Blu Διεθνούς Μαραθωνίου Λάρνακας, ο οποίος θα διεξαχθεί την Κυριακή, 17 Νοεμβρίου 2019.</p>
      <p>Οι εγγραφές συνεχίζονται μέχρι εξαντλήσεως των ελάχιστων θέσεων που έχουν μείνει διαθέσιμες, ενώ με βάση τις μέχρι σήμερα εγγραφές, ο αριθμός συμμετοχών έχει ξεπεράσει κάθε προσδοκία.</p>
      <p>Την Τετάρτη, 13 Νοεμβρίου, μέχρι και την ημέρα του αγώνα, θα λειτουργήσει το Κέντρο Εγγραφών και παραλαβής του υλικού συμμετοχής, στη Στέγη Γραμμάτων και Τεχνών Λάρνακας, στην Πλατεία Βασιλέως Παύλου (κτίριο της πρώην Οθωμανικής Τράπεζας).</p>
      <p>Την Παρασκευή, 15 Νοεμβρίου, στις 15:45, φθάνει με ειδική πτήση της Aegean, από την Αθήνα στην αίθουσα των VIP της Skylink στο παλιό αεροδρόμιο της Λάρνακας, όπου θα τύχει θερμής υποδοχής, από τις αρχές της πόλης του Ζήνωνα, την πολιτική και πολιτειακή ηγεσία της Κύπρου, αθλητικούς φορείς και εθελοντικές οργανώσεις, η Φλόγα του Μαραθωνίου της Αθήνας, η οποία έχει πλέον καθιερωθεί ως σύμβολο της ΑIMS, και η οποία μεταφέρει τις αξίες του του μαραθώνιου κινήματος.</p>
      <p>Η κορύφωση των εκδηλώσεων θα πραγματοποιηθεί την Κυριακή, 17 Νοεμβρίου, με τη διεξαγωγή των αγώνων, στα πλαίσια του Μαραθώνιου Λάρνακας. Στις 08:00 θα δοθεί η εκκίνηση των αγώνων του Μαραθωνίου και του Ημιμαραθωνίου, στις 10:30 θα δοθεί η εκκίνηση των 10χλμ και στις 11:45 των 5χλμ ατομικού και εταιρικού. Στις 13:00 θα διεξαχθεί ο παιδικός αγώνας.</p>
    </article>
  </body>
</html>