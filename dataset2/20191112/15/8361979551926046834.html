<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/zerkal-pro-povernennya-zahoplenih-u-kerchenskiy-protoci-korabliv-novini-ukrajini-50053120.html"/>
    <meta property="og:site_name" content="НВ"/>
    <meta property="article:published_time" content="2019-11-12T15:54:00+00:00"/>
    <meta property="og:title" content="Зеркаль: Ведуться перемовини щодо місця, де Україна отримає захоплені у Керченській протоці кораблі"/>
    <meta property="og:description" content="Заступник очільника МЗС України Олена Зеркаль повідомила, що наразі ведуться переговори для визначення місця, де Україна може забрати захоплені РФ у Керченській протоці кораблі."/>
  </head>
  <body>
    <article>
      <h1>Зеркаль: Ведуться перемовини щодо місця, де Україна отримає захоплені у Керченській протоці кораблі</h1>
      <h2>Заступник очільника МЗС України Олена Зеркаль повідомила, що наразі ведуться переговори для визначення місця, де Україна може забрати захоплені РФ у Керченській протоці кораблі.</h2>
      <address>
        <time datetime="2019-11-12T15:54:00+00:00">12 Nov 2019, 15:54</time>
      </address>
      <p>Про це Зеркаль <a href="https://nv.ua/ukr/ukraine/politics/ukrajina-proti-rosiji-v-mizhnarodnomu-sudi-oon-brifing-mzs-12-listopada-2019-divitis-onlayn-translyaciyu-50052967.html">повідомила під час брифінгу</a> у вівторок, 12 листопада.</p>
      <p>«Щодо кораблів, наскільки я розумію, триває дискусія про те, в якому саме місці ми зможемо отримати від Російської Федерації наші кораблі, і як це буде відбуватися. Поки ця робота триває на робочому рівні», — заявила вона.</p>
      <p>4 листопада <a href="https://nv.ua/ukr/world/geopolitics/krechenska-kriza-ukrajina-napravila-rf-notu-z-vimogoyu-viddati-zahopleni-korabli-novini-ukrajini-50051450.html">Україна направила РФ ноту з вимогою віддати кораблі</a> Військово-морських сил ЗСУ, що були захоплені в районі Керченської протоки в 2018 році.</p>
      <p>Загалом, МЗС України сім разів надсилало ноту РФ з вимогою повернути захоплені у Керченські протоці українські кораблі. Москва всі звернення Києва проігнорувала.</p>
      <p>Повернення кораблів є однією з вимог Міжнародного трибуналу з морського права, який у травні 2019 року ухвалив рішення на користь України.</p>
      <p>25 листопада 2018 року РФ захопила в Керченській протоці український буксир Яни Капу і малі броньовані артилерійські катери Бердянськ і Нікополь, які прямували з Одеси до Маріуполя. На борту кораблів було 22 військові моряки та двоє співробітників СБУ.</p>
      <p>25 травня 2019 року Міжнародний трибунал ООН з морського права постановив, що Росія має звільнити українських моряків і передати Україні захоплені українські судна.</p>
      <p>7 вересня 2019 року українські моряки і працівники СБУ повернулися в Україну в межах взаємного звільнення утримуваних осіб.</p>
    </article>
  </body>
</html>