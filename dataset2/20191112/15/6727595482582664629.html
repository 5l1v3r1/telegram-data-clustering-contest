<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jnu-students-say-that-they-will-quit-studies-if-hostel-fee-hikes-are-implemented-369.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T15:36:00+00:00"/>
    <meta property="og:title" content="പഠനം നിര്‍ത്തേണ്ടി വരുമെന്ന് വിദ്യാര്‍ഥികള്‍; ജെ.എന്‍.യുവില്‍ നടക്കുന്ന വിദ്യാര്‍ഥി സമരം എന്തിന്"/>
    <meta property="og:description" content="JNU JNU Student National News India ന്യൂദല്‍ഹി: ദല്‍ഹി ജവഹര്‍ലാല്‍ നെഹ്‌റു സര്‍വകലാശാലയുടെ വിദ്യാര്‍ഥി വിരുദ്ധ നിലപാടിനെതിരെ സമരം ശക്തമാക്കാനൊരുങ്ങി വിദ്യാര്‍ഥികള്‍. സര്‍"/>
  </head>
  <body>
    <article>
      <h1>പഠനം നിര്‍ത്തേണ്ടി വരുമെന്ന് വിദ്യാര്‍ഥികള്‍; ജെ.എന്‍.യുവില്‍ നടക്കുന്ന വിദ്യാര്‍ഥി സമരം എന്തിന്</h1>
      <address><time datetime="2019-11-12T15:36:00+00:00">12 Nov 2019, 15:36</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ദല്‍ഹി ജവഹര്‍ലാല്‍ നെഹ്‌റു സര്‍വകലാശാലയുടെ വിദ്യാര്‍ഥി വിരുദ്ധ നിലപാടിനെതിരെ സമരം ശക്തമാക്കാനൊരുങ്ങി വിദ്യാര്‍ഥികള്‍. സര്‍വകലാശാലയില്‍ ബിരുദധാന ചടങ്ങിനെത്തിയ ഉപരാഷ്ട്രപതി വെങ്കയ്യ നായ്ഡുവിനെയും എച്ച്.ആര്‍.ഡി മന്ത്രി രമേഷ് പൊക്രിയാലിനെയും ആയിരക്കണക്കിന് വിദ്യാര്‍ഥികള്‍ മണിക്കൂറുകളോളം തടഞ്ഞു നിര്‍ത്തിയാണ് സമരം ആരംഭിച്ചത്.</p>
      <p>കരട് ഹോസ്റ്റല്‍ മാനുവല്‍ റദ്ദാക്കുകയും വൈസ് ചാന്‍സലര്‍ ചര്‍ച്ച നടത്തുകയും ചെയ്യാതെ സമരത്തില്‍ നിന്നും പിന്മാറില്ലെന്ന നിലപാടിലാണ് വിദ്യാര്‍ഥികള്‍.</p>
      <p>സര്‍വകലാശാലയുടെ വിദ്യാര്‍ഥി യൂണിയന്‍ അവകാശപ്പെടുന്നത് ഹോസ്റ്റല്‍ ഫീ മുമ്പത്തേക്കാള്‍ 999 ശതമാനം വര്‍ദ്ധിപ്പിച്ചെന്നാണ്. സര്‍വകലാശാലയില്‍ 40 ശതമാനത്തില്‍ കൂടുതല്‍ വിദ്യാര്‍ഥികളില്‍ ദാരിദ്രരേഖക്കു താഴെയാണെന്നും അവര്‍ക്ക് ഫീസ് വര്‍ധനവ് താങ്ങാന്‍ കഴിയില്ലെന്നും വിദ്യാര്‍ഥി യൂണിയന്‍ വ്യക്തമാക്കുന്നു.</p>
      <related>
        <a href="https://www.doolnews.com/asaduddin-owaisi-press-meet-on-babri-ayodhya-verdict-sedition-case.html?utm_source=doolnews&amp;utm_medium=related"/>
      </related>
      <p>ഒക്ടോബര്‍ നാലിന് സര്‍വകലാശാല പുറത്തിറക്കിയ ഹോസ്റ്റല്‍ മാനുവലില്‍ മെസ് സെക്യൂരിറ്റിയായി കൊടുക്കേണ്ട തുക 5500ല്‍ നിന്നും 12000 രൂപയാക്കി വര്‍ധിപ്പിച്ചു. ഹോസ്റ്റല്‍ ഫീസ് ഒറ്റക്കുള്ള റൂമിന് 20ല്‍ നിന്നും 600 ആയും രണ്ടില്‍ കൂടുതല്‍ വിദ്യാര്‍ഥികള്‍ താമസിക്കുന്ന റൂമിന് 10 രൂപയില്‍ നിന്നും 300 രൂപയായി വര്‍ധിപ്പിച്ചു. കൂടാതെ ഹോസ്റ്റല്‍ അറ്റകുറ്റപ്പണികള്‍ക്ക് വേണ്ടി 1700 രൂപ വീതം വിദ്യാര്‍ഥികള്‍ അടക്കുകയും ചെയ്യണം.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഫീസ് വര്‍ധനവിന്റെ കരട് തയ്യാറാക്കുന്നതിന് മുമ്പ് അധികാരികള്‍ വിദ്യാര്‍ഥികളോട് കൂടിയാലോചിച്ചിട്ടില്ല എന്ന് വിദ്യാര്‍ഥികള്‍ ആരോപിക്കുന്നു. വൈസ് ചാന്‍സലര്‍ എം.ജഗദീഷ് കുമാറിനെ രണ്ടാഴ്ചയായി വിദ്യാര്‍ഥികള്‍ കാണാന്‍ ശ്രമിക്കുകയാണെന്നും എന്നാല്‍ അനുവദിച്ചില്ലെന്നും വിദ്യാര്‍ഥി യൂണിയന്‍ ആരോപിക്കുന്നുണ്ട്.</p>
      <p>സര്‍വകലാശാലയിലെ ഭൂരിഭാഗം വിദ്യാര്‍ഥികളും ഗ്രാമീണ മേഖലയില്‍ നിന്നും പിന്നാക്ക വിഭാഗത്തില്‍ നിന്നും ഇടത്തരം വരുമാനമുള്ള കുടുംബങ്ങളില്‍ നിന്നും വരുന്നവരാണെന്നും ഇവരൊക്കെ സ്‌കോളര്‍ഷിപ്പുകളെ ആശ്രയിച്ചു പഠിക്കുന്നവരായതിനാല്‍ ഫീസ് വര്‍ധനവ് അംഗീകരിക്കാനാവില്ലെന്നും വിദ്യാര്‍ഥി യൂണിയന്‍ പറയുന്നു.</p>
      <p>’40 ശതമാനത്തില്‍ കൂടുതല്‍ വിദ്യാര്‍ഥികളുടെ കുടുംബ വാര്‍ഷിക വരുമാനം 1.44 ലക്ഷം രൂപയാണ്. അതായത് ദാരിദ്ര്യ രേഖയ്ക്ക് താഴെ. ബിരുദവും പി.ജിയും ചെയ്യുന്നവര്‍ മെറിറ്റ് സ്‌കോളര്‍ഷിപ്പിനെ ആശ്രയിച്ചാണ് പഠിക്കുന്നത്. അത് വെറും 2000 രൂപ മാത്രമാണ്. നെറ്റും ജെ.ആര്‍.എഫും ലഭിക്കാതെ ഗവേഷണത്തിനു പഠിക്കുന്ന വിദ്യാര്‍ഥികള്‍ക്ക് ലഭിക്കുന്നത് 5000 രൂപയുമാണ്. സ്‌കോളര്‍ഷിപ്പില്‍ കൂടുതല്‍ ഫീസ് കൊടുക്കേണ്ടി വന്നാല്‍ ഇവര്‍ എങ്ങനെ പഠനം മുന്നോട്ടുകൊണ്ടുപോകും?’, വിദ്യാര്‍ഥി യൂണിയന്‍ ചോദിക്കുന്നു.</p>
      <related>
        <a href="https://www.doolnews.com/president-rule-in-maharashtra-236.html?utm_source=doolnews&amp;utm_medium=related"/>
      </related>
      <p>സര്‍വകലാശാല ഹോസ്റ്റല്‍ ഫീസ് വര്‍ധിപ്പിച്ചാല്‍ പഠനം അവസാനിപ്പിക്കേണ്ടി വരുമെന്ന് ഉത്തര്‍പ്രദേശ് സ്വദേശിയും ജര്‍മന്‍ ഭാഷാ ബിരുദ വിദ്യാര്‍ഥിയുമായ സഞ്ജീവ് മിശ്ര പറഞ്ഞു. ‘എന്റെ സാമ്പത്തിക സ്ഥിതി അനുസരിച്ച് സര്‍വകലാശാലയുടെ പുതുക്കിയ ഫീസ് നല്‍കാന്‍ കഴിയില്ല. കുടുംബത്തിന്റെ ആകെയുള്ള വരുമാനം അച്ഛന് ലഭിക്കുന്ന 10000 രൂപ പെന്‍ഷനാണ്.’, സഞ്ജീവ് മിശ്ര പറഞ്ഞു.</p>
      <p>‘എനിക്കു മെറിറ്റ് സ്‌കോളര്‍ഷിപ്പ് ലഭിക്കുന്നുണ്ട്. പക്ഷേ എനിക്കു ലഭിക്കുന്ന തുകയേക്കാള്‍ കൂടുതലാണ് ഹോസ്റ്റല്‍ ഫീസ്. 12000 രൂപയില്‍ കുറവ് മാസവരുമാനമുള്ള കുടുംബത്തിലെ വിദ്യാര്‍ഥിക്ക് സ്‌കോളര്‍ഷിപ്പ് ലഭിക്കുന്നത് 2000 രൂപ മാത്രമാണ്.’ സഞ്ജീവ് മിശ്ര കൂട്ടിച്ചേര്‍ത്തു.</p>
      <p>‘എനിക്കിപ്പോള്‍ 28 വയസ്സായി. കണ്ണുകാണില്ല. എന്റെ കുടുംബത്തില്‍ ഉയര്‍ന്ന വിദ്യാഭ്യാസം നേടുന്ന ആദ്യത്തെ ആളാണ് ഞാന്‍. ഈ സര്‍വകലാശാല എനിക്കു ഊര്‍ജമാണ്. ഈ ക്യാമ്പസിലെ ഓരോ ആളുകളില്‍ നിന്നും ഒരുപാട് കാര്യങ്ങള്‍ പഠിക്കാനായി.’ സഞ്ജീവ് മിശ്ര പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘ദിവസ വേതനക്കാരന്റെ മകനായ എനിക്ക് ഫീസ് വര്‍ധനവ് താങ്ങാന്‍ കഴിയില്ല. ഫീസ് വര്‍ധിപ്പിച്ചാല്‍ പഠനം നിര്‍ത്തുകയല്ലാതെ മറ്റു വഴിയില്ല. ബിരുദം നേടിയിട്ടു പുറത്തുപോയി പഠിക്കണം എന്നാണ് ആഗ്രഹം.’ റഷ്യന്‍ ഭാഷാ ബിരുദ വിദ്യാര്‍ഥി അശുതോഷ് കുമാര്‍ പറഞ്ഞു.</p>
      <p>അതേസമയം, ഹോസ്റ്റല്‍ സൗകര്യങ്ങള്‍ മികച്ചതാക്കാന്‍ വേണ്ടിയാണ് ഹോസ്റ്റല്‍ ഫീസ് വര്‍ധിപ്പിച്ചതെന്ന് രജിസ്ട്രാര്‍ പറയുന്നു. മെസ്സ് കുടിശ്ശിക കൂടിവരുന്നതു കൊണ്ടാണ് മെസ് ഫീസ് വര്‍ധിപ്പിച്ചതെന്നും രജിസ്ട്രാര്‍ പറഞ്ഞു.</p>
      <related>
        <a href="https://www.doolnews.com/shivsena-will-go-to-supreme-court-if-president-s-rule-imposed822.html?utm_source=doolnews&amp;utm_medium=related"/>
      </related>
      <p>‘കഴിഞ്ഞ ഒരു ദശകത്തിലേറെയായി ഹോസ്റ്റല്‍ നിരക്കുകള്‍ പരിഷ്‌കരിച്ചിട്ടില്ല. കഴിഞ്ഞ മൂന്ന് പതിറ്റാണ്ടായി മുറി വാടക പുതുക്കിയിട്ടുമില്ല. ഹോസ്റ്റല്‍ ഫീസ് വന്‍തോതില്‍ വര്‍ധിപ്പിച്ചിട്ടില്ലെന്നും സര്‍വകലാശാലയുടെ സാധാരണ പ്രവര്‍ത്തനത്തെ വിദ്യാര്‍ഥികള്‍ തടസ്സപ്പെടുത്തരുതെന്നും രജിസ്ട്രാര്‍ പറഞ്ഞു.</p>
      <p>പുതുക്കിയ ഫീസില്‍ പ്രതിഷേധിച്ച് രണ്ടു വാര്‍ഡന്‍മാര്‍ രാജിവെച്ചെന്നും വിദ്യാര്‍ഥി യൂണിയന്‍ അവകാശപ്പെട്ടു. എന്നാല്‍ അങ്ങനെയൊരു രാജി നടന്നിട്ടില്ലെന്ന് സര്‍വകലാശാല അധികൃതര്‍ വ്യക്തമാക്കി.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>