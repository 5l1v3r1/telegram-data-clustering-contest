<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621171/%D8%AA%DA%A9%D8%B1%D8%A7%D8%B1-%D8%B1%D9%81%D8%AA%D8%A7%D8%B1%D9%87%D8%A7%DB%8C-%D9%85%D9%86%D8%B3%D9%88%D8%AE-%D8%B4%D8%AF%D9%87-%D9%81%DB%8C%D8%B1%D9%88%D8%B2-%DA%A9%D8%B1%DB%8C%D9%85%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:00:00+00:00"/>
    <meta property="og:title" content="تکرار رفتارهای منسوخ شده فیروز کریمی!"/>
    <meta property="og:description" content="سرمربی تیم فوتبال استقلال ملاثانی با اشاره به حواشی دیدار این تیم برابر پتروشیمی اترک بجنورد در لیگ دسته دو فوتبال کشور، گفت: چنین رفتارهایی تاریخ مصرف‌شان چندین سال است که به اتمام رسیده و این حرکت کریمی نیز منسوخ شده است."/>
  </head>
  <body>
    <article>
      <h1>تکرار رفتارهای منسوخ شده فیروز کریمی!</h1>
      <address>
        <time datetime="2019-11-12T15:00:00+00:00">12 Nov 2019, 15:00</time>
      </address>
      <p>
        <i>سرمربی تیم فوتبال استقلال ملاثانی با اشاره به حواشی دیدار این تیم برابر پتروشیمی اترک بجنورد در لیگ دسته دو فوتبال کشور، گفت: چنین رفتارهایی تاریخ مصرف‌شان چندین سال است که به اتمام رسیده و این حرکت کریمی نیز منسوخ شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در جریان دیدار روز گذشته (۲۰ آبان‌ماه) دو تیم استقلال ملاثانی و پتروشیمی اترک بجنورد در هفته هشتم لیگ دسته دو فوتبال کشور زمانی که داور یک پنالتی به سود نماینده خوزستان در نیمه دوم اعلام کرد، فیروز کریمی، سرمربی تیم بجنورد در واکنش و اعتراض به این تصمیم داور، دروازه‌بان تیمش را از زمین خارج کرد و تصمیم گرفت یکی از بازیکنان درون دروازه قرار بگیرد. او از بازیکن خود خواست که درون دروازه بنشیند و اجازه دهد بازیکن تیم استقلال ملاثانی گل بزند. او البته پس از دقایقی از این تصمیم خود منصرف شد و از دروازه‌بان خود خواست درون دروازه برگردد.</p>
      <p>داریوش هرمزی سرمربی تیم استقلال ملاثانی در خصوص این رفتار فیروز کریمی، اظهار کرد: حرکت کریمی در واقع نشات گرفته از فرهنگ مربیگری وی است. او این رفتار را نه ‌تنها در دیدار روز گذشته برابر تیم ما، بلکه در ادوار گذشته نیز داشته است.</p>
      <p>وی افزود: چندین سال پیش زمانی که همراه با تیم دیهیم اهواز در لیگ دسته یک کشور حضور داشتم، کریمی نیز سرمربی تیم راه‌آهن بود و من همین حرکت را حدود ۱۵ سال پیش نیز از او دیدم. هدف کریمی از انجام چنین حرکت‌هایی این است که به بازیکنی که قرار است پنالتی بزند، شوک وارد کند و او را تحت تاثیر قرار دهد تا توپش را بیرون بزند. بر این اساس، او ابتدا یک بازیکن را به جای دروازه‌بان تیمش، درون دروازه می‌فرستد و پس از ایجاد وقفه و زمانی که بازیکن حریف قصد زدن پنالتی را دارد، به داور می‌گوید که می‌خواهد دروازه‌بانش را درون دروازه بفرستد. تنها دلیل این کار و ایجاد وقفه این است که تمرکز دروازه‌بانش را بالا ببرد و از آن طرف، تمرکز بازیکن حریف را تحت تاثیر قرار دهد که البته خدا را شکر موفق به انجام چنین کاری نشد و بازیکن ما توانست پنالتی را به گل تبدیل کند.</p>
      <p>سرمربی تیم استقلال ملاثانی در پاسخ به این سوال که به نظر می‌رسد چنین رفتارهایی در فوتبال منسوخ شده است، گفت: تاریخ مصرف چنین رفتارهایی سال‌ها است که به اتمام رسیده و این حرکت کریمی نیز منسوخ شده است. او مربی بزرگی است ولی یادمان نرود که از چنین رفتارهایی نمی‌توان پاسخ گرفت.</p>
      <p>وی با اشاره به پخش زنده بودن این بازی نیز عنوان کرد: این دیدار از شبکه استانی پخش می‌شد و وقتی یک بازی به صورت مستقیم نشان داده می‌شود، یعنی یک ویترین است و افراد بسیاری در حال تماشای مسابقه هستند و چنین رفتارهایی را قضاوت می‌کنند. چنین رفتارهایی هیچ توجیه فنی ندارد، به جز این‌که بخواهند برد تیم مظلوم و محروم استقلال ملاثانی را زیر سوال ببرد.</p>
      <p>هرمزی خاطر نشان کرد: تیم ما در بازی روز گذشته، نیمه اول را بازنده به رختکن رفت ولی در نیمه دوم با تدابیری که در نظر گرفتیم، توانستیم دو گل به ثمر برسانیم و پیروز میدان باشیم. ما به این برد برای حفظ صدرنشینی‌مان نیاز داشتیم و خدا را شکر این مهم محقق شد.</p>
      <p>وی در پایان نیز با اشاره به تماس تیم‌های لیگ یکی با بازیکنان تیمش، گفت: تیم‌های لیگ یکی با چند بازیکن تیم ما ارتباط گرفتند تا به این تیم‌ها بروند. به نظر من این کار اخلاقی نیست و فکر می‌کنم هدفمند انجام شود و هدف تضعیف تیم استقلال ملاثانی است.</p>
    </article>
  </body>
</html>