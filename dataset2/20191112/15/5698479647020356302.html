<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/aircraft-combats-sydney-blaze-as-australians-reel-from-bushfires?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-12T15:06:21+00:00"/>
    <meta property="og:title" content="پیشروی آتش‌سوزی‌های گسترده در استرالیا؛ خطر به دروازه سیدنی رسید"/>
    <meta property="og:description" content="مقام‌های محلی سیدنی از شهروندان خواسته‌اند حتی‌الامکان از خانه بیرون نیایند، زیرا ذرات «خطرناک» ناشی از سوختن که در هوا وجود دارد، ممکن است باعث بروز «مشکل تنفسی» شود."/>
  </head>
  <body>
    <article>
      <h1>پیشروی آتش‌سوزی‌های گسترده در استرالیا؛ خطر به دروازه سیدنی رسید</h1>
      <address><time datetime="2019-11-12T15:06:21+00:00">12 Nov 2019, 15:06</time> by <a rel="author">یورونیوز فارسی </a></address>
      <p>تا کنون ده‌ها منطقه در اطراف تورامورا در ۱۵ کیلومتری شمال سیدنی، برزگ‌ترین شهر استرالیا که جزو نواحی خشک و کم آب و علف هستند، طعمه حریق شده است.</p>
      <p>در همین حال گرمی شدید هوا و نیز باد شدیدی که امروز سه‌شنبه ۲۱ آبان در منطقه در حال وزیدن بود، شعله‌های آتش را تیزتر کرد. اکنون این آتش‌سوزی گسترده به چند کیلومتری شهر ۵ میلیون نفری سیدنی رسیده و حومه آن را تهدید می‌کند به طوری که دود غلیظ آتش بر فراز سیدنی دیده می‌شود.</p>
      <p>مقام‌های محلی از ساکنان سیدنی خواسته‌اند حتی‌الامکان از خانه بیرون نیایند، زیرا ذرات «خطرناک» ناشی از سوختن که در هوا وجود دارد، ممکن است باعث بروز «مشکل تنفسی» شود.</p>
      <p>به گفته مدیر آموزش و پرورش ایالت نیوساوث‌ولز به مرکزیت سیدنی، روز سه شنبه حدود ۶۰۰ مدرسه نیز در سرتاسر این ایالت تعطیل شده است.</p>
      <p>تا کنون ۳ نفر بر اثر این آتش‌سوزی کشته شده‌اند. شعله‌های آتش تاکنون پهنه‌ای به مساحت بیش از یک میلیون هکتار را فرا گرفته و ۱۵۰ خانه را نابود کرده است. تنها در روز سه شنبه ۱۲ خانه در آتش سوختند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/07/australia-s-east-coast-fire-battles-21-homes-destroyed">آتش‌سوزی گسترده در چندین ایالت استرالیا</a>
        </li>
        <li>
          <a href="https://farsi.euronews.com/2015/12/27/koala-rescued-from-australian-bushfire">آتش سوزی جنگلها در استرالیا مهار شد</a>
        </li>
        <li>
          <a href="https://farsi.euronews.com/2019/01/05/fires-rage-in-australia-island-state-of-tasmania">دود آتش‌سوزی آسمان تاسمانی استرالیا را تیره و تار کرد</a>
        </li>
      </ul>
      <figure>
        <img src="https://static.euronews.com/articles/stories/04/29/53/96/808x539_cmsv2_b44d5645-0ebe-5ee5-a6d8-781ee24bdf8f-4295396.jpg"/>
        <figcaption>رویترز</figcaption>
      </figure>
      <h3>مواد پیش‌گیرنده روی درخت‌ها و خانه‌ها</h3>
      <p>روز سه‌شنبه یک فروند هواپیمای ویژه اطفا حریق با پاشیدن مواد پیش‌گیرنده آتش بر روی درختان و ساختمان‌ها تلاش کرد تا از پیشروی آتش در شمال سیدنی جلوگیری کند. در این روز در حالی که شهر تورامورا زیر دود غلیظی پنهان بود، خودروها و ساختمان‌های این شهر نیز زیر مواد پیش‌گیرنده به رنگ قرمز در آمدند.</p>
      <p>بخش‌های مختلفی از جنگل‌ها و دشت‌های استرالیا از جمله سواحل شرقی آن، همه ساله در فصل گرما دچار آتش‌سوزی‌ می‌شود. اما حریقی که هم اکنون اطراف سیدنی را تهدید می‌کند دامنه وسیع‌تری داشته است، به حدی که مسئولان محلی می‌گویند در برخی موارد فرصت دادن اخطار تخلیه به ساکنان را نداشته‌اند. استرالیا که در نیمکره جنوبی زمین واقع شده اکنون در نیمه فصل بهار است و آغاز گرما و آتش‌سوزی طودرس در این کشور بر نگرانی‌های ساکنان آن افزوده است.</p>
      <h3>هشدار مقام‌های محلی</h3>
      <p>با پیشروی آتش در روز سه‌شنبه و ویران شدن ساختمان‌های بیشتری در این حادثه، مقام‌های محلی گفته‌اند بیم آن دارند که تا هفته آینده هم نتوانند آتش را مهار کنند.</p>
      <p>پیش‌بینی می‌شود که روز چهارشنبه شرایط بهتری برای مبارزه با حریق برای امدادگران ایجاد شود، اما خبرگزاری رویترز از قول یکی از مسئولان محلی نوشته است که گرمای هوای پیش‌بینی شده برای آخر هفته و نیز سراسر هفته آینده ممکن است بار دیگر زمینه مساعدی را برای پیشروی آتش مهیا کند.</p>
      <p>نیروهای امداد ایالت نیوساوث‌ولز گفته‌اند تنها در غروب سه‌شنبه ۱۱ مورد درخواست کمک اضطراری دریافت کرده‌اند. به گفته آنها حدود نیمی از ۷۰ مورد آتش‌سوزی در این منطقه از کنترل خارج شده و به حد «فاجعه» رسیده است.</p>
      <p>همزمان در بعد سیاسی، منتقدان دولت محافظه‌کار استرالیا را به بی‌توجهی به مسئله گرمایش زمین که از جمله سبب بروز آتش‌سوزی‌های وسیع می‌شود، متهم کرده‌اند.</p>
      <figure>
        <img src="https://static.euronews.com/articles/stories/04/29/53/96/808x553_cmsv2_3cb17a52-a9bc-5376-ae9b-959722bc4d09-4295396.jpg"/>
        <figcaption>رویترز</figcaption>
      </figure>
      <p>مناطق زیادی از ایالت‌های نیوساوث‌ولز و کوئینزلند در سال‌های اخیر دچار کم‌آبی و خشکسالی شده‌اند و کارشناسان یکی از دلایل اصلی این رویداد را تغییرات آب و هوایی می‌دانند. نخست وزیر استرالیا در پاسخ به این انتقادها گفته است که اکنون زمان حرف زدن درباره تغییرات اقلیمی نیست.</p>
      <p>خبرگزاری رویترز روز سه‌شنبه نظر چند تن از معترضان به سیاست‌های اقلیمی دولت استرالیا در سیدنی را منعکس کرده که گفته‌اند هیچ زمانی برای پرداختن به موضوع تغییرات آب و هوایی نامناسب نیست.</p>
    </article>
  </body>
</html>