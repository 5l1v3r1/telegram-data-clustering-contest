<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231766/"/>
    <meta property="og:site_name" content="Українська правда"/>
    <meta property="article:published_time" content="2019-11-12T15:43:18+00:00"/>
    <meta property="og:title" content="Зеленський підписав зміни до Митного кодексу стосовно інтелектуальної власності"/>
    <meta property="og:description" content="Президент України Володимир Зеленський підписав Закон “Про внесення змін до Митного кодексу України щодо захисту прав інтелектуальної власності під час переміщення товарів через митний кордон України” № 202-ІХ, який Верховна рада ухвалила 17 жовтня цьогоріч."/>
  </head>
  <body>
    <article>
      <h1>Зеленський підписав зміни до Митного кодексу стосовно інтелектуальної власності</h1>
      <address>
        <time datetime="2019-11-12T15:43:18+00:00">12 Nov 2019, 15:43</time>
      </address>
      <p>Президент України Володимир Зеленський підписав Закон "Про внесення змін до Митного кодексу України щодо захисту прав інтелектуальної власності під час переміщення товарів через митний кордон України" № 202-ІХ, який Верховна рада ухвалила 17 жовтня цьогоріч.</p>
      <p>Про це йдеться в повідомленні на сайті президента, передає "<a href="https://www.eurointegration.com.ua/news/2019/11/12/7102952/">Європейська правда</a>".</p>
      <p>"Закон має на меті наближення митного законодавства України у сфері захисту інтелектуальної власності до стандартів та практики Європейського Союзу, що є зобов’язанням нашої держави в рамках Угоди про асоціацію між Україною та ЄС", - сказано в повідомленні.</p>
      <p>Реалізація закону має посилити боротьбу з контрафактними товарами, прискорить переміщення через митний кордон України та митне оформлення оригінальних товарів, сприятиме розвитку міжнародної торгівлі та підвищенню інвестиційної привабливості України.</p>
      <p>Закон вносить зміни до Митного кодексу України, зокрема дає визначення термінів: "контрафактні товари", "піратські товари", "товари, що підозрюються у порушенні права інтелектуальної власності".</p>
      <p>Документ також передбачає, що заходи щодо сприяння захисту прав інтелектуальної власності не застосовуються до оригінальних товарів, тобто товарів, що були виготовлені за згодою правовласника, або товарів, виготовлених особою, уповноваженою правовласником на виробництво певної кількості товарів, зокрема якщо їхня кількість перевищує обумовлену між цією особою і правовласником.</p>
      <p>Крім того, закон встановлює особливості призупинення митного оформлення та знищення невеликих партій товарів, що переміщуються (пересилаються) через митний кордон України у міжнародних поштових та експрес-відправленнях.</p>
      <p>Закон набуває чинності з дня, наступного за днем його опублікування.</p>
      <related>
        <a href="https://www.pravda.com.ua/news/2019/10/8/7228417/"/>
        <a href="https://www.epravda.com.ua/news/2019/08/29/651033/"/>
        <a href="https://www.eurointegration.com.ua/news/2019/02/28/7093424/"/>
      </related>
    </article>
  </body>
</html>