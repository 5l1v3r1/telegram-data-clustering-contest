<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/izrajil-znishchiv-lidera-islamskogo-dzhihadu-bahu-abu-al-ata-novini-svitu-50053016.html"/>
    <meta property="og:site_name" content="НВ"/>
    <meta property="article:published_time" content="2019-11-12T15:02:00+00:00"/>
    <meta property="og:title" content="Випробування для Залізного купола. Чому сьогодні із Сектора Газа випустили десятки ракет по Ізраїлю"/>
    <meta property="og:description" content="У ніч на 12 листопада Ізраїль завдав удару по будинку лідера угрупування Ісламський джихад у Секторі Газа Бахи Абу аль-Ата. В результаті він загинув."/>
  </head>
  <body>
    <article>
      <h1>Випробування для Залізного купола. Чому сьогодні із Сектора Газа випустили десятки ракет по Ізраїлю</h1>
      <h2>У ніч на 12 листопада Ізраїль завдав удару по будинку лідера угрупування Ісламський джихад у Секторі Газа Бахи Абу аль-Ата. В результаті він загинув.</h2>
      <address><time datetime="2019-11-12T15:02:00+00:00">12 Nov 2019, 15:02</time> by <a rel="author">Анастасія Одінцова</a></address>
      <p>У відповідь з Сектора Газа по території південного і центрального Ізраїлю було випущено не менше 50 ракет, частину з них перехопили за допомогою системи протиракетної оборони Залізний купол.</p>
      <p>НВ розповідає про нове загострення арабо-ізраїльського конфлікту і про те, ким був ліквідований бойовик.</p>
      <h3>Атака Ізраїлю на Ісламський джихад</h3>
      <p>Про успішний удар ВПС по будинку Бахи Абу аль-Ата Армія оборони Ізраїлю повідомила у Twitter рано вранці 12 листопада.</p>
      <p>За даними <a href="https://www.reuters.com/article/us-israel-palestinians-blast/israel-kills-islamic-jihad-commander-in-gaza-another-targeted-in-damascus-idUSKBN1XM08E">Reuters</a>, внаслідок цього удару загинув сам аль-Ата та його дружина.</p>
      <p>Повідомляється також, що Ізраїль завдав удару по будинку представника Ісламського джихаду в Дамаску Акрама аль-Аджурі. Ізраїль не повідомляв про це офіційно, але цю інформацію передали сирійські державні ЗМІ.</p>
      <p>Сирійське агентство <a href="https://www.sana.sy/?p=1052286">SANA</a> пише, що внаслідок цього удару загинув син аль-Аджурі Моаз і ще одна людина, а поранення отримали його онук та ще дев’ять мирних жителів.</p>
      <p>«Ізраїль здійснив дві скоординовані атаки в Сирії і в Газі, оголосивши війну», — заявив лідер Ісламського джихаду Халед Аль-Батш на похороні Бахи Абу аль-Ата в Газі.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/776/big/8af2978c31b4cb97dbd0e7aba938538d.png?stamp=20191112130450&amp;q=85&amp;output=jpg&amp;bg=white"/>
        <figcaption>Похорон Бахи Абу аль-Ата / Фото: REUTERS / Mohammed Salem</figcaption>
      </figure>
      <p>Ізраїль звинувачує аль-Ата в організації кількох обстрілів ракетами, а також обстрілів з безпілотників та обстрілів снайперів на своїй території та у плануванні нових атак.</p>
      <p>«Ми здійснили атаку (на аль-Ату — ред.), тому що іншого вибору не було. Я хочу наголосити, що ми не прагнемо подальшого загострення ситуації», — заявив представник ізраїльських військових підполковник Йонатан Конрікус.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/777/big/1849b315628883fe852337f42e5df92b.png?stamp=20191112130639&amp;q=85&amp;output=jpg&amp;bg=white"/>
        <figcaption>Похорон дружини Бахи Абу аль-Ата / Фото: REUTERS / Mohammed Salem</figcaption>
      </figure>
      <p>Прем'єр-міністр Ізраїлю Біньямін Нетаньяху <a href="http://www.newsru.co.il/israel/12nov2019/net_143.html">заявив</a>, що уряд схвалив операцію з ліквідації лідера терористів, причетного до обстрілу ізраїльської території, 10 днів тому.</p>
      <p>Жителі Палестини повідомили про ще один ракетний удар Ізраїлю в Секторі Газа по двох чоловіках на мотоциклі. Внаслідок цього удару один із них був вбитий, а другий поранений. Ізраїль заявив, що вони були «ракетною командою» Ісламського джихаду.</p>
      <h3>Ракетні удари по Ізраїлю</h3>
      <p>Після знищення аль-Ата із сектора Газа по території Ізраїлю на півдні та в центрі країни було випущено не менше 50 ракет. Як повідомили Сили оборони Ізраїлю, щонайменше 20 із них були перехоплені системою ППО.</p>
      <p>У Мережі з’явилися відео ракетних ударів по території Ізраїлю і їх перехоплення системою Залізний купол.</p>
      <p>
        <i>Відео влучання ракети в районі перехрестя поруч з населеним пунктом Ган-Явне</i>
      </p>
      <p>Reuters пише, що лікарні повідомляють про потерпілих внаслідок ракетних ударів із Сектора Газа, але не уточнює їх число. <a href="http://www.newsru.co.il/israel/12nov2019/mada_725.html">Newsru.co.il</a> із посиланням на службу швидкої допомоги Маген Давид Адом повідомляє про 15 постраждалих ізраїльтян, більшість із яких отримали травми, по дорозі до бомбосховища чи іншого безпечного місця. Їхній стан оцінюється як легкий. Крім того, 13 людям надали допомогу для виведення зі стану нервового шоку.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/789/big/e27277f69051d6392d7aaa6018ebe4c8.png?stamp=20191112133756&amp;q=85&amp;output=jpg&amp;bg=white"/>
        <figcaption>Ізраїльські сапери прибирають залишки ракети у Кір'ят-Гат на півдні Ізраїлю, 12 листопада / Фото: REUTERS / Ammar Awad</figcaption>
      </figure>
      <p>
        <i>Ракета, яка влучила в район траси біля населеного пункту Сдот-Негев</i>
      </p>
      <p>
        <i>Перехоплення ракет системою протиракетної оборони Залізний купол</i>
      </p>
      <h3>Ким був Баха Абу аль-Ата</h3>
      <p>Баха Абу аль-Ата очолював Бригаду Аль-Кудс — воєнізований підрозділ Ісламського джихаду в Палестині. За даними <a href="https://www.haaretz.com/israel-news/.premium-israel-gaza-jihad-islamic-war-1.8071140">Haaretz</a>, аль-Ата командував декількома сотнями бойовиків і контролював кілька десятків ракет, які могли бути випущені по Ізраїлю.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/791/big_portrait/52767a26faaafbe2c1434013ac7fbd38.png?stamp=20191112142334&amp;q=85&amp;output=jpg&amp;bg=white"/>
        <figcaption>Баха Абу аль-Ата у червні 2019 року / Фото: REUTERS / Mohammed Salem</figcaption>
      </figure>
      <p><a href="https://www.jpost.com/Arab-Israeli-Conflict/gaza-news/Who-was-Baha-Abu-al-Ata-607591">Jerusalem Post</a> пише, що він вважався одним із головних терористів у Секторі Газа.</p>
      <p>Видання зазначає, що, хоча ХАМАС є правлячою партією в Секторі Газа, в останні роки він «втрачає контроль над вулицею» і цей вакуум заповнив аль-Ата — «головна людина Тегерана в Газі».</p>
      <p>В Ізраїлі вважають, що Ісламський джихад підтримується Іраном через його керівника Зіяда Нахалу, який живе в Дамаску.</p>
      <p>За даними ізраїльського уряду, аль-Ата брав участь у плануванні нападів на Ізраїль, виробництві зброї та модернізації ракетних комплексів великої дальності.</p>
      <p>В ізраїльській розвідці називають Ісламський джихад — друге за величиною угруповання після ХАМАСу в Секторі Газа — фактором, що збільшує ризик ескалації там, оскільки ХАМАС це угруповання не контролює.</p>
      <p>В Ізраїлі вважають Ісламський джихад відповідальним за низку нападів на ізраїльських військових на кордоні Сектора Газа.</p>
      <p>На думку Армії оборони Ізраїлю, аль-Ата віддав наказ про ракетний удар по півдню Ізраїлю у квітні.</p>
      <p>Підтвердженням високого статусу аль-Ата в Газі була його участь у переговорах між лідерами Гази та єгипетськими офіційними особами, зокрема у жовтні 2019 року.</p>
      <p>Аль-Ата не давав інтерв'ю і рідко з’являвся на публіці. Ісламський джихад заявляв, що він є борцем за свободу Палестини, і попереджав, що йому не можна завдавати шкоди.</p>
      <p>У 2012 році Ізраїль вже намагався ліквідувати аль-Ата під час операції Стовп оборони. Тоді ізраїльський авіаудар пошкодив будинок, у якому він перебував, але аль-Ата вижив.</p>
      <p>У 2014 році будинок аль-Ата знову зазнав ізраїльського бомбардування, але самого його там не було.</p>
    </article>
  </body>
</html>