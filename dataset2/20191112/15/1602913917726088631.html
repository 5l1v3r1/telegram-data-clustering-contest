<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/lovitura-teatru-noul-guvern-decida-vrea-cumpere-doua-multinationale-energie-hidroelectrica-isi-convoaca-actionarii-vota-achizitionarea-activelor-enel-cez-dupa-precedenta-convocare-acest-subiect-18573581"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T15:40:48+00:00"/>
    <meta property="og:title" content="Lovitura de teatru: Noul Guvern trebuie să decidă dacă vrea să cumpere două multinaţionale din energie. Hidroelectrica, îşi convoacă din nou acţionarii pentru a vota achiziţionarea activelor Enel şi CEZ, după ce precedenta convocare pe acest subiect a prins compania de stat fără un ministru al Energiei. Compania de stat trebuie să facă rost de 2 miliarde de euro"/>
    <meta property="og:description" content="Hidroelectrica, cel mai mare producător de energie electrică din România şi cea mai valoroasă companie a statului român, de circa 21 de miliarde de lei, îşi convoacă acţionarii pe 12 decembrie pentru a aproba printre altele achiziţia unor servicii de consultanţă aferente procesului de fuziune şi achiziţie pentru CEZ şi pentru filialele Enel, se arată în convocatorul publicat pe site-ul companiei."/>
  </head>
  <body>
    <article>
      <h1>Lovitura de teatru: Noul Guvern trebuie să decidă dacă vrea să cumpere două multinaţionale din energie. Hidroelectrica, îşi convoacă din nou acţionarii pentru a vota achiziţionarea activelor Enel şi CEZ, după ce precedenta convocare pe acest subiect a prins compania de stat fără un ministru al Energiei. Compania de stat trebuie să facă rost de 2 miliarde de euro</h1>
      <address><time datetime="2019-11-12T15:40:48+00:00">12 Nov 2019, 15:40</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Hidroelectrica, cel mai mare producător de energie electrică din România şi cea mai valoroasă companie a statului român, de circa 21 de miliarde de lei, îşi convoacă acţionarii pe 12 decembrie pentru a aproba printre altele achiziţia unor servicii de consultanţă aferente procesului de fuziune şi achiziţie pentru CEZ şi pentru filialele Enel, se arată în convocatorul publicat pe site-ul companiei.</p>
      <p>Aceasta este cea de-a doua convocare pe marginea acestui subiect pe care Hidroelectrica o transmite către acţionari – statul român şi Fondul Proprietatea – în contextul în care la precedenta adunare a acţionarilor, respectiv cea din septembrie 2019, nu a fost întrunit cvorumul necesar. În acea perioadă, ieşirea de la guvernare a ALDE şi refuzul preşedintelui Iohannis de a numi ministrul propus de Guvernul PSD a determinat ca statul român, acţionarul majoritar al Hidroelectrica, să nu aibă reprezentant în AGA.</p>
      <p>Prin urmare, pe fondul numirii noului Guvern, condus de premierul PNL Ludovic Orban, dar şi în contextul comasării Ministerului Energiei cu cel al Economiei, Hidroelectrica, „perla statului român” şi visul oricărui investitor la bursă, îşi cheamă din nou proprietarii, cărora le va propune câteva puncte pe ordinea de zi, suplimentare celor din toamnă.</p>
      <p>“Aprobarea achiziţionării de către SPEEH Hidroelectrica SA a unor servicii avocaţionale de consultanţă având în vedere obiectivul societăţii de a-şi diversifica portofoliul de producţie prin proiecte noi, atât prin transfer de business, achiziţie de participaţii şi/sau achiziţie de acţiuni sau active ale altor societăţi, respectiv UCM Reşiţa SA”, se arată în convocator.</p>
    </article>
  </body>
</html>