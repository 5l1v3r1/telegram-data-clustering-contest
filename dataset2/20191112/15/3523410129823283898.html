<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639647/%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%D8%A7%D9%86-%D8%AE%D8%A7%D8%B1%D8%AC%DB%8C-%D8%A7%D9%82%D8%A7%D9%85%D8%AA-%D8%AF%D8%A7%D8%A6%D9%85-%D9%85%DB%8C-%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:30:00+00:00"/>
    <meta property="og:title" content="عربستان به سرمایه گذاران خارجی اقامت دائم می دهد"/>
    <meta property="og:description" content="دولت عربستان در نظر دارد به‌عنوان بخشی از تلاش‌ها برای افزایش جذب سرمایه گذاری خارجی، به اتباع خارجی اقامت دائم بدهد."/>
  </head>
  <body>
    <article>
      <h1>
        <a href="https://www.bultannews.com/fa/news/639647/%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%D8%A7%D9%86-%D8%AE%D8%A7%D8%B1%D8%AC%DB%8C-%D8%A7%D9%82%D8%A7%D9%85%D8%AA-%D8%AF%D8%A7%D8%A6%D9%85-%D9%85%DB%8C-%D8%AF%D9%87%D8%AF">عربستان به سرمایه گذاران خارجی اقامت دائم می دهد</a>
      </h1>
      <h2>دولت عربستان در نظر دارد به‌عنوان بخشی از تلاش‌ها برای افزایش جذب سرمایه گذاری خارجی، به اتباع خارجی اقامت دائم بدهد.</h2>
      <address><time datetime="2019-11-12T15:30:00+00:00">12 Nov 2019, 15:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، برنامه جدید سرمایه گذاری عربستان به کسانی که دست‌کم ۸۰۰ هزار ریال سعودی ( حدود ۲۹۰ هزار دلار) در این کشور<b> سرمایه‌گذاری</b> کنند امکان اقامت دائم این کشور ا پیشنهاد می کند. به گفته مقامات عربستانی تاکنون ۷۳ تبعه خارجی از طریق این برنامه که با هدف تسهیل شرایط<b> کسب و کار</b> برای اتباع خارجی و افزایش جذب سرمایه گذاری خارجی تهیه شده است، موفق به اخذ اقامت دائم این کشور شده اند.</p>
      <p>با افزایش تمایل عربستان برای کاهش وابستگی اقتصاد خود به بخش نفتی، این کشور به فکر گشودن درهای اقتصاد خود به روی اتباع خارجی افتاده است. تاکنون اتباع ۱۹ کشور خارجی در این برنامه سرمایه‌گذاری کرده اند و عربستان تلاش دارد برنامه های متنوع دیگری را برای جذب پزشکان، مهندسان و فعالان حوزه مالی به زودی آغاز کند.</p>
      <p>عربستان هم‌چنین در برنامه دیگری اعلام کرده است که به اتباع خارجی که دست کم ۱۰۰ هزار ریال سعودی (حدود ۳۶ هزار دلار) در ین کشور سرمایه گذاری کنند نیز اقامت بلندمدت اعطا خواهد کرد. طبق اعلام مقامات سعودی، این کشور جذب سالانه ۱۰ میلیارد دلار سرمایه خارجی را از طریق برنامه های مهاجرتی هدف گذاری کرده است.</p>
      <p>در ماه های اخیر و به دنبال افزایش نرخ مالیات بر درآمد اتباع خارجی، بسیاری از آن ها که عمدتا اهل آفریقا یا شرق آسیا هستند ترجیح داده اند که برای کار و زندگی به دیگر کشورهای حاشیه خلیج فارس بروند.</p>
      <p>با وجود آن‌که نرخ بیکاری عربستان در مقایسه با بسیاری از کشورهای عربی در سطح بالایی قرار دارد اما این کشور هنوز یکی از مقاصد جذاب برای کارگران خارجی به شمار می‌رود به طوری که طبق اعلام بیزینس اینسایدر، در حال حاضر شش میلیون تبعه کشورهای خارجی در عربستان مشغول به کار هستند و تخمین زده می‌شود که ۱۵ درصد کل جمعیت این کشور را خارجی ها تشکیل دهند.</p>
    </article>
  </body>
</html>