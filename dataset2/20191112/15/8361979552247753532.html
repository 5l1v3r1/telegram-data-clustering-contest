<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/pristayko-pro-zustrich-zelenskogo-i-putina-v-kazahstani-novini-ukrajini-50053113.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-12T15:06:00+00:00"/>
    <meta property="og:title" content="Зустріч Зеленського і Путіна в Казахстані малоймовірна — Пристайко"/>
    <meta property="og:description" content="Очільник МЗС України Вадим Пристайко заявив ВВС Україна, що зустріч Володимира Зеленського і Володимира Путіна в Казахстані малоймовірна."/>
  </head>
  <body>
    <article>
      <h1>Зустріч Зеленського і Путіна в Казахстані малоймовірна — Пристайко</h1>
      <h2>Очільник МЗС України Вадим Пристайко заявив ВВС Україна, що зустріч Володимира Зеленського і Володимира Путіна в Казахстані малоймовірна.</h2>
      <address>
        <time datetime="2019-11-12T15:06:00+00:00">12 Nov 2019, 15:06</time>
      </address>
      <p>Нурсултан Назарбаєв справді пропонував допомогу Володимиру Зеленському в організації перемовин з Володимиром Путіним, але це була пропозиція без конкретики. Про це міністр закордонних справ України Вадим Пристайко заявив ВВС.</p>
      <p>Він пояснив, що сам був на зустрічі Назарбаєва із Зеленським у Японії, де це якраз обговорювалося.</p>
      <p>Мова йшла про загальну пропозицію колишнього лідера Казахастану допомогти організувати таку зустріч.</p>
      <p>«Президент Зеленський сказав те, що він каже і Меркель, і Макрону, що „безумовно, мені треба зустрічатися з Путіним, тому що ми не можемо без зустрічі зсунути процес з місця“. Про те, що давайте ми замість чогось зробимо цю зустріч — такої розмови не було», — сказав ВВС міністр.</p>
      <ul>
        <li>
          <a href="https://www.bbc.com/ukrainian/features-49497977?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Вірний НАТОвець» Пристайко. Хто очолив МЗС Зеленського</a>
        </li>
        <li>
          <a href="https://www.bbc.com/ukrainian/features-49632916?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">План Штайнмаєра і Зеленський. Чи піде Київ на поступки Москві?</a>
        </li>
      </ul>
      <p>За його твердженням, пропозиція Назарбаєва мала суто дипломатичний характер.</p>
      <p>«Якщо треба допомога — я готовий допомогти. Відповідь Зеленського була: «Дякую, нам потрібна будь-яка допомога, давайте зустрічатися», — пояснив пан Пристайко.</p>
      <p>Міністр нагадав, що раніше Казахстан вже пропонував замість Мінська проводити переговори щодо врегулювання ситуації на Донбасі у себе. Але з логістичної точки зору це складніше ніж Мінськ — «треба ще п’ять годин летіти».</p>
      <p>«Ніхто нікого не хоче ображати, але ми задоволені тим, що ми маємо — переговорну позицію в Мінську. Вона зручна для всіх. Я не думаю, що зустріч може бути в Астані (зараз — Нур-Султан. — <i>Ред</i>). Скоріше за все, або в Берліні, або в Парижі», — сказав міністр.</p>
      <p>Відповідаючи на запитання, чи реальна зустріч Зеленського та Путіна тет-а-тет поза нормандським форматом, керівник МЗС сказав: «Я так само, як і ви, сьогодні зранку це почув, що така зустріч можлива».</p>
      <p>За його словами, для обговорення має бути підтвердження від російської сторони.</p>
      <p>«Тоді ми будемо ухвалювати рішення. Але ми залишаємся в нормандському форматі. Ми не просто поважаємо те, що було зроблено, але й, давайте не забувати, Франція та Німеччина є тими силами, які дозволяють нам вести переговори з трошки іншої позиції, ніж коли ми говоримо тет-а-тет», — підсумував він.</p>
      <p>У вівторок Нурсултан Назарбаєв запропонував президентам Росії та України зустрітися в Казахстані. «Я вважаю, що потрібна окрема особиста зустріч президентів», — сказав він на політичному форумі «Астана клуб». За його словами, згоду Зеленського на зустріч він уже отримав і повідомив про це президенту Росії.</p>
      <p>Президенти України та Росії зустрічаються на нормандських зустрічах, де разом з лідерами Німеччини та Франції намагаються врегулювати конфлікт на Донбасі. Останні такі переговори відбулися в жовтні 2016 року у Берліні. Після цього організувати нормандську зустріч так і не вдалося.</p>
      <p>Нова українська влада намагається організувати нормандську зустріч, однак Росія її відтерміновує, посилаючись на відсутність реальних підстав для її проведення.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>