<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/12/karnataka-vs-services-group-a-syed-mushtaq-ali-trophy-2019-20-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T15:39:00+00:00"/>
    <meta property="og:title" content="ഇന്ത്യൻ ടീമിൽ ‘തഴഞ്ഞു’; പിന്നാലെ 54 പന്തിൽ 129 റൺസടിച്ച് മനീഷ് പാണ്ഡെ"/>
    <meta property="og:description" content="വിസിയനഗരം∙ ബംഗ്ലദേശിനെതിരായ ട്വന്റി20 പരമ്പരയിൽ കാര്യമായ അവസരം നൽകാതെ തഴഞ്ഞ ടീം മാനേജ്മെന്റിന് ആഭ്യന്തര ക്രിക്കറ്റിൽ മറുപടി നൽകി യുവതാരം മനീഷ്.Indian Cricket Team. India Vs Bangladesh. Manish Pandey. Syed Mushtaq Ali Trophy Table - 2019. മലയാളം ക്രിക്കറ്റ് വാർത്തകൾ. മനീഷ് പാണ്ഡെ. കർണാടക – സർവീസസ്. ദേവദത്ത് പടിക്കൽ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഇന്ത്യൻ ടീമിൽ ‘തഴഞ്ഞു’; പിന്നാലെ 54 പന്തിൽ 129 റൺസടിച്ച് മനീഷ് പാണ്ഡെ</h1>
      <address><time datetime="2019-11-12T15:39:00+00:00">12 Nov 2019, 15:39</time> by <a rel="author">മനോരമ ലേഖകൻ</a></address>
      <p>വിസിയനഗരം∙ ബംഗ്ലദേശിനെതിരായ ട്വന്റി20 പരമ്പരയിൽ കാര്യമായ അവസരം നൽകാതെ തഴഞ്ഞ ടീം മാനേജ്മെന്റിന് ആഭ്യന്തര ക്രിക്കറ്റിൽ മറുപടി നൽകി യുവതാരം മനീഷ് പാണ്ഡെ. സയ്യിദ് മുഷ്താഖ് അലി ട്രോഫിയിൽ സർവീസസിനെതിരായ മത്സരത്തിലാണ് ഉജ്വല സെഞ്ചുറിയുമായി പാണ്ഡെ കരുത്തുകാട്ടിയത്. 54 പന്തുകൾ മാത്രം നീണ്ട ഇന്നിങ്സിൽ പാണ്ഡെ പുറത്താകാതെ നേടിയത് 129 റൺസ്! അതിൽ 12 ഫോറും 10 പടുകൂറ്റൻ സിക്സും ഉൾപ്പെടുന്നു. പാണ്ഡെയ്ക്കു പുറമെ മലയാളി താരം ദേവദത്ത് പടിക്കൽ അർധസെഞ്ചുറിയും (75) കുറിച്ചതോടെ കർണാടക 20 ഓവറിൽ മൂന്നു വിക്കറ്റ് നഷ്ടത്തിൽ അടിച്ചെടുത്തത് 250 റൺസ്. സർവീസസിന്റെ മറുപടി 20 ഓവറിൽ ഏഴു വിക്കറ്റ് നഷ്ടത്തിൽ 170 റൺസിൽ അവസാനിച്ചു. വിജയം 80 റൺസിന്.</p>
      <p>ബംഗ്ലദേശിനെതിരായ ട്വന്റി20 പരമ്പരയ്ക്കുള്ള ടീമിലുണ്ടായിരുന്ന മനീഷ് പാണ്ഡെയ്ക്ക് അവസാന ട്വന്റി20യിൽ മാത്രമാണ് അവസരം ലഭിച്ചത്. 13 പന്തിൽ 22 റൺസുമായി പുറത്താകാതെ നിന്ന് മികച്ച പ്രകടനം കാഴ്ചവയ്ക്കുകയും ചെയ്തു. സർവീസസിനെതിരായ വിജയത്തോടെ നാലു മത്സരങ്ങളിൽനിന്ന് മൂന്നു ജയം സഹിതം 12 പോയിന്റുമായി കർണാടക ഗ്രൂപ്പ് എയിൽ ഒന്നാമതെത്തി. ആഭ്യന്തര ക്രിക്കറ്റിൽ തുടർച്ചയായി 15 മത്സരം ജയിച്ച് റെക്കോർഡിട്ട കർണാടകയുടെ വിജയക്കുതിപ്പിന് വിരാമമിട്ടത് ബറോഡയാണ്. ബറോഡയ്ക്കും ഗ്രൂപ്പിൽ 12 പോയിന്റുണ്ടെങ്കിലും നെറ്റ് റൺറേറ്റിൽ പിന്നിലായതോടെ അവർ രണ്ടാമതാണ്.</p>
      <p>നേരത്തെ, ടോസ് നേടിയ സർവീസസ് കർണാടകടെ ബാറ്റിങ്ങിന് അയയ്ക്കുകയായിരുന്നു. സ്കോർ അഞ്ചിൽ നിൽക്കെ ഓപ്പണർ രോഹൻ കദം പുറത്തായത് അവർക്കു തിരിച്ചടിയാകുമെന്ന് കരുതിയെങ്കിലും രണ്ടാം വിക്കറ്റിൽ ദേവദത്ത് – മനീഷ് പാണ്ഡെ സഖ്യം തിരിച്ചടിച്ചു. 13.5 ഓവർ (83 പന്ത്) ക്രീസിൽനിന്ന ഇവരുടെ സഖ്യം 167 റൺസാണ് സ്കോർബോർഡിൽ ചേർത്തത്. കഴിഞ്ഞ മത്സരത്തിൽ സെഞ്ചുറി നേടി റെക്കോർഡിട്ട ദേവദത്ത് ഇക്കുറി അർധസെഞ്ചുറിയുമായി പാണ്ഡെയ്ക്ക് കൂട്ടുനിന്നു. 43 പന്ത് നേരിട്ട ദേവദത്ത് എട്ടു ഫോറും നാലു സിക്സും സഹിതം 75 റൺസെടുത്തു.</p>
      <p>ദേവദത്ത് പുറത്തായശേഷം കൃഷ്ണപ്പ ഗൗതത്തെ കൂട്ടുപിടിച്ച് അർധസെഞ്ചുറി കൂട്ടുകെട്ട് തീർത്ത് മനീഷ് പാണ്ഡെ കർണാടകയെ 200 കടത്തി. ഗൗതം 15 പന്തിൽ രണ്ടു ഫോറും ഒരു സിക്സും സഹിതം 23 റൺസെടുത്ത് പുറത്തായി. പ്രവീൺ ദുബെ മൂന്നു പന്തിൽ ഒരു സിക്സ് സഹിതം ഒൻപതു റൺസുമായി പുറത്താകാതെ നിന്നു.</p>
      <p>മറുപടി ബാറ്റിങ്ങിന് ഇറങ്ങിയ സർവീസസിനായി ഓപ്പണർ രവി ചൗഹാൻ അർധസെഞ്ചുറി നേടി. 35 പന്തിൽ അഞ്ചു ഫോറും രണ്ടു സിക്സും സഹിതം 54 റൺസെടുത്ത ചൗഹാൻ തന്നെ അവരുടെ ടോപ് സ്കോററും. ക്യാപ്റ്റൻ രജത് പലിവാൽ 30 പന്തിൽ നാലു ഫോറും ഒരു സിക്സും സഹിതം 46 റൺസെടുത്തു. എന്നാൽ, നാല് ഓവറിൽ 19 റൺസ് മാത്രം വഴങ്ങി അഞ്ചു വിക്കറ്റെടുത്ത ശ്രേയസ് ഗോപാലാണ് സർവീസസിനെ തകർത്തത്.</p>
      <p>
        <b>English Summary: Karnataka vs Services, Round 4, Group A - Live Cricket Score</b>
      </p>
    </article>
  </body>
</html>