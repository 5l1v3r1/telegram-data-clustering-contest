<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-pidpisav-zakon-pro-borotbu-z-piratskimi-ta-kontrafaktnimi-tovarami-329375_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T15:05:00+00:00"/>
    <meta property="og:title" content="Зеленський підписав закон про боротьбу з піратськими та контрафактними товарами"/>
    <meta property="og:description" content="Він передбачає внесення змін до митного кодексу щодо захисту інтелектуальної власності.  "/>
  </head>
  <body>
    <article>
      <h1>Зеленський підписав закон про боротьбу з піратськими та контрафактними товарами</h1>
      <h2>Він передбачає внесення змін до митного кодексу щодо захисту інтелектуальної власності.  </h2>
      <address>
        <time datetime="2019-11-12T15:05:00+00:00">12 Nov 2019, 15:05</time>
      </address>
      <p>Президент України Володимир Зеленський підписав Ззкон "Про внесення змін до Митного кодексу України щодо захисту прав інтелектуальної власності під час переміщення товарів через митний кордон України", який передбачає посилення боротьби з піратськими та контрафактними товарами.</p>
      <p>"Закон має на меті наближення митного законодавства України у сфері захисту інтелектуальної власності до стандартів та практики Європейського Союзу, що є зобов'язанням нашої держави в рамках Угоди про асоціацію між Україною та ЄС. Реалізація закону посилить боротьбу з контрафактними товарами, прискорить переміщення через митний кордон України та митне оформлення оригінальних товарів, сприятиме розвитку міжнародної торгівлі та підвищенню інвестиційної привабливості України", - йдеться в заяві Офісу президента.</p>
      <p>Водночас заходи щодо сприяння захисту прав інтелектуальної власності не будуть застосовувати до оригінальних товарів, тобто тих, що були виготовлені за згодою правовласника, або товарів, виготовлених особою, уповноваженою правовласником на виробництво певної кількості товарів, зокрема якщо їхня кількість перевищує обумовлену між цією особою і правовласником.</p>
      <p>Також закон встановлює особливості призупинення митного оформлення та знищення невеликих партій товарів, що переміщуються через митний кордон України у міжнародних поштових та експрес-відправленнях.</p>
      <p>Про особливості зовнішньої торгівлі України читайте в статті Юлії Самаєвої "<a href="https://dt.ua/internal/sobi-v-zbitok-300724_.html"><b>Собі в збиток</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>