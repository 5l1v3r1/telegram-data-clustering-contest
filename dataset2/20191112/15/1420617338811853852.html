<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/anffas-ostia-il-bar-gestito-da-ragazzi-disabili-e-plastic-free.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-12T15:54:56+00:00"/>
    <meta property="og:title" content="Anffas Ostia: il bar gestito da ragazzi disabili è Plastic Free"/>
    <meta property="og:description" content="Anffas Ostia è ufficialmente ‘green plus’. Tutto nel centro socio sanitario di Ostia, che si occupa di oltre 500 tra bambini e ragazzi con disabilità, è totalmente riciclabile, riciclato e plastic free. Anche il bar gestito dai ragazzi con disabilità intellettiva. “Un percorso intrapreso anni fa – spiega il direttore generale Stefano Galloni – che […]"/>
  </head>
  <body>
    <article>
      <h1>Anffas Ostia: il bar gestito da ragazzi disabili è Plastic Free</h1>
      <address><time datetime="2019-11-12T15:54:56+00:00">12 Nov 2019, 15:54</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/anffas_green-1-681x454.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Anffas Ostia è ufficialmente ‘green plus’. Tutto nel centro socio sanitario di Ostia, che si occupa di oltre 500 tra bambini e ragazzi con disabilità, è totalmente riciclabile, riciclato e plastic free. Anche il bar gestito dai ragazzi con disabilità intellettiva.</p>
      <p>“Un percorso intrapreso anni fa – spiega il direttore generale Stefano Galloni – che ogni anno si è arricchito di ulteriori strumenti. Penso per esempio al benefit concesso ai nostri dipendenti impegnati nei servizi di assistenza domiciliare: un incentivo economico per utilizzare i mezzi pubblici e lasciare a casa la macchina”.</p>
      <p>“Da anni l’impegno sull’impatto ambientale delle nostre attività è centrale – sottolinea il Dg Anffas Ostia Stefano Galloni -. Non a caso siamo gli unici del settore, sul litorale laziale, ad aver ottenuto la Iso 14001 che certifica il nostro impatto ecologico. Dal 2012 abbiamo installato impianti fotovoltaici e di autoproduzione. Da poche settimane siamo ‘plastic free’, almeno per quanto riguarda tutte le attività che ce lo consentono. La mensa dei ragazzi infatti utilizza acqua corrente filtrata da un erogatore, piatti e bicchieri sono compostabili e riciclabili, le posate sono in materiale lavabile. Carta igienica e carta per le mani esclusivamente prodotta da fonti riciclabili. Sedie e tavoli del nostro bar gestito da ragazzi con disabilità sono prodotti anch’essi con materiali 100 per cento riciclati, grazie a una donazione di Unilever Italia-Algida che ha la nostra stessa sensibilità. Perfino le tazzine da caffè e i bicchieri sono riciclabili. Sulle finestre abbiamo installato pellicole che filtrano il 99 per cento degli ultravioletti e sono ad alto efficientamento termico. Questo significa abbattere l’uso dei condizionatori in estate e dei riscaldamenti in inverno”.</p>
      <p>“Non ci si può battere per l’inclusione e i diritti delle persone con una disabilità o una fragilità se poi non si è i primi a dare un contributo alla società civile, nel rispettare ogni altro cittadino e il territorio in cui tutti viviamo – conclude Stefano Galloni -. Le nostre famiglie e i nostri ragazzi continuano a credere sia più utile darsi da fare che lamentarsi, per combattere il sistema che brucia ogni genere di risorsa, ambientale e non”.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/anffas-ostia-il-bar-gestito-da-ragazzi-disabili-e-plastic-free.html"/>
        <a href="https://www.ilcorrieredellacitta.com/gaeta-e-terracina/formia-crolla-un-pino-a-causa-della-tromba-daria-tragedia-sfiorata.html"/>
        <a href="https://www.ilcorrieredellacitta.com/ultime-notizie/duplica-le-chiavi-dellazienda-e-ruba-gli-incassi-al-datore-di-lavoro-denunciato-22enne.html"/>
        <a href="https://www.ilcorrieredellacitta.com/ultime-notizie/mondo-di-mezzo-salvatore-buzzi-resta-in-carcere-a-tolmezzo.html"/>
        <a href="https://www.ilcorrieredellacitta.com/news/con-una-mano-metteva-la-benzina-con-laltra-fregava-dalla-cassa-ma-si-era-scordato-delle-telecamere-beccato-lavoratore-infedele.html"/>
        <a href="https://www.ilcorrieredellacitta.com/news/spettacolo/anticipazioni-il-collegio-4-quarta-puntata-cosa-vedremo-stasera-12-novembre-2019.html"/>
      </related>
    </article>
  </body>
</html>