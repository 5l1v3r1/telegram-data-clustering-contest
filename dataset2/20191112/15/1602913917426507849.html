<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/gabriela-firea-delegam-serviciul-de-termoficare-catre-compania-termoenergetica-18573344"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T15:17:00+00:00"/>
    <meta property="og:title" content="Gabriela Firea: Delegăm serviciul de termoficare către compania Termoenergetica"/>
    <meta property="og:description" content="Primarul general al Capitalei, Gabriela Firea, a anunţat că, joi, consilierii generali vor vota asupra unui proiect de hotărâre prin care compania municipală Termoenergetica va prelua atribuţiile RADET, în urma declarării falimentului Regiei de către Curtea de Apel Bucureşti. "/>
  </head>
  <body>
    <article>
      <h1>Gabriela Firea: Delegăm serviciul de termoficare către compania Termoenergetica</h1>
      <address>
        <time datetime="2019-11-12T15:17:00+00:00">12 Nov 2019, 15:17</time>
      </address>
      <p>Primarul general al Capitalei, Gabriela Firea, a anunţat că, joi, consilierii generali vor vota asupra unui proiect de hotărâre prin care compania municipală Termoenergetica va prelua atribuţiile RADET, în urma declarării falimentului Regiei de către Curtea de Apel Bucureşti. </p>
      <p>"Îi rog pe bucureşteni să nu mai creadă declaraţiile neprofesioniste şi total fără nicio legătură cu realitatea, atât ale ministrului Economiei, cât şi ale noului premier, care este o calamitate în administraţia publică, locală şi centrală, şi-l invit la o dezbatere. Joi avem şedinţă de Consiliu General, vom supune dezbaterii şi aprobării un proiect de hotărâre prin care delegăm serviciul de termoficare către compania Termoenergetica, îi asigur pe toţi angajaţii de la RADET că în ziua în care vor înceta activitatea la Regie vor fi angajaţi la compania Termoenergetica , deci vor avea continuitate atât ei, ca salariaţi, cât şi bucureştenii, care au contracte cu RADET-ul, pentru furnizarea apei calde şi căldurii", a declarat Gabriela Firea.</p>
      <p>Magistraţii Curţii de Apel Bucureşti au decis luni, definitiv, falimentul RADET, fiind menţinută, astfel, decizia din primă instanţă a Tribunalului Bucureşti.</p>
    </article>
  </body>
</html>