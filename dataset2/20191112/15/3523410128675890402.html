<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639655/%D9%88%D8%A7%D8%B1%D8%AF%D8%A7%D8%AA-%DA%AF%D9%86%D8%AF%D9%85-%D9%81%D8%B9%D9%84%D8%A7%D9%8B-%D9%85%D8%AA%D9%88%D9%82%D9%81-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:54:00+00:00"/>
    <meta property="og:title" content="واردات گندم فعلاً متوقف شد"/>
    <meta property="og:description" content="مدیرکل مقررات و استانداردهای بازرگانی وزارت جهاد کشاورزی گفت: دولت راضی به واردات گندم نیست و واردات این محصول را فعلاً متوقف کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/639655/%D9%88%D8%A7%D8%B1%D8%AF%D8%A7%D8%AA-%DA%AF%D9%86%D8%AF%D9%85-%D9%81%D8%B9%D9%84%D8%A7%D9%8B-%D9%85%D8%AA%D9%88%D9%82%D9%81-%D8%B4%D8%AF">واردات گندم فعلاً متوقف شد</a>
      </h1>
      <h2>مدیرکل مقررات و استانداردهای بازرگانی وزارت جهاد کشاورزی گفت: دولت راضی به واردات گندم نیست و واردات این محصول را فعلاً متوقف کرده است.</h2>
      <address><time datetime="2019-11-12T15:54:00+00:00">12 Nov 2019, 15:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ولی‌الله فریادرس مدیرکل دفتر مقررات و استانداردهای بازرگانی وزارت جهاد کشاورزی درباره میزان<b> واردات گندم</b> در سال جاری برای جبران کسری تولید اظهار کرد: دولت راضی به واردات گندم نیست و واردات این محصول را فعلاً متوقف کرده است.</p>
      <p>وی با بیان اینکه شواهد امر نشان می‌دهد که بخشی از گندم تولیدشده در کشور به دولت فروخته نشده است افزود: با توجه به اینکه گندم کالایی بسیار استراتژیک برای کشور است در صورتی که این نگرانی وجود داشته باشد دچار اختلال هستیم از ذخایر استراتژیک استفاده می‌کنیم و این امر باعث می‌شود به‌سمت واردات برویم.</p>
      <p>مدیرکل دفتر مقررات و استانداردهای بازرگانی وزارت جهاد کشاورزی ادامه داد: تا به امروز تصمیم قطعی برای واردات گندم گرفته نشده است زیرا مجموعه دولت راضی نیست که محصولی که در آن خودکفا بودیم وارد شود.</p>
      <p>احتمال خرید گندم انبارشده توسط بخش خصوصی</p>
      <p>وی در پاسخ به اینکه دولت قصد جمع‌آوری گندم ذخیره‌سازی‌شده در انبارها توسط بخش خصوصی را دارد تصریح کرد: این موضوع یک راه‌حل است و ما درباره آن فکر نکرده‌ایم، هرچند که ممکن است شرکت بازرگانی دولتی به این راهکار اندیشیده باشد.</p>
      <p>فریادرس با بیان اینکه دولت تا مجبور نباشد اقدام به واردات گندم نخواهد کرد گفت: در صورتی که این محصول به کشور وارد شود ارز آن به‌طور قطع 4200تومانی است زیرا کالای اساسی به‌حساب می‌آید.</p>
      <p>وی افزود: در سال گذشته هیچ گونه واردات گندمی نداشتیم و تنها مقدار کمی گندم به‌صورت ورود موقت و برای فرآوری و صادرات به کشورهای همسایه، به کشورمان وارد شد.</p>
    </article>
  </body>
</html>