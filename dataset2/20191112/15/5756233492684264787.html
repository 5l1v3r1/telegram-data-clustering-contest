<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621178/%D9%86%D8%A7%D9%85%D9%87-%DA%A9%D9%85%DB%8C%D8%B3%DB%8C%D9%88%D9%86-%D8%A7%D8%B5%D9%8490-%D8%A8%D9%87-%D9%88%D8%B2%D8%A7%D8%B1%D8%AA-%D9%88%D8%B1%D8%B2%D8%B4-%D8%AB%D8%A8%D8%AA%E2%80%8C%D9%86%D8%A7%D9%85-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88%D8%A7%D9%84%DB%8C%D8%A8%D8%A7%D9%84-%D8%A8%D8%A7%DB%8C%D8%AF-%D8%AA%DA%A9%D8%B1%D8%A7%D8%B1-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:52:00+00:00"/>
    <meta property="og:title" content="نامه کمیسیون اصل90 به وزارت ورزش؛ ثبت‌نام انتخابات فدراسیون والیبال باید تکرار شود"/>
    <meta property="og:description" content="داورزنی باید قبل از ثبت نام در انتخابات فدراسیون والیبال از سمت خود در وزارت ورزش استعفا می‌کرد که اینگونه نشد."/>
  </head>
  <body>
    <article>
      <h1>نامه کمیسیون اصل90 به وزارت ورزش؛ ثبت‌نام انتخابات فدراسیون والیبال باید تکرار شود</h1>
      <address>
        <time datetime="2019-11-12T15:52:00+00:00">12 Nov 2019, 15:52</time>
      </address>
      <p>
        <i>داورزنی باید قبل از ثبت نام در انتخابات فدراسیون والیبال از سمت خود در وزارت ورزش استعفا می‌کرد که اینگونه نشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کمیسیون اصل 90 مجلس شورای اسلامی با ارسال نامه‌ای به وزارت ورزش خواهان ثبت نام مجدد از نامزدهای انتخابات فدراسیون والیبال شد.</p>
      <p> انتخابات فدراسیون والیبال قرار است 29 آبان ماه برگزار شود. بر اساس اعلام معاونت قهرمانی، بعد از بررسی های بعمل آمده توسط مراجع ذیصلاح نظارتی، تاکنون اسامی آقایان محمود افشاردوست، محمدرضا رشیدی، محمدرضا داورزنی، احمد سعادتمند، افشین داوری و امیرحسین منظمی برای حضور درانتخابات ریاست فدراسیون والیبال مورد تأیید قرار گرفته‌اند. ضمناً اسامی سایر نامزدها در صورت اعلام مراجع ذیصلاح متعاقباً به لیست اضافه می‌گردد.</p>
      <p>محمدرضا داورزنی که تا روز گذشته در سمت معاون وزیر ورزش و جوانان فعالیت می‌کرد، به دلیل حضور در انتخابات از سمت خود کناره‌گیری نمود، اما این موضوع مورد تایید مجلس شورای اسلامی قرار نگرفت. کمیسیون اصل 90 مجلس شورای اسلامی با ارسال نامه‌ای به وزارت ورزش و جوانان خواهان ثبت‌نام مجدد از نامزدهای انتخابات فدراسیون شد.</p>
      <p>روح‌الله حضرت‌پور، نماینده مردم ارومیه در مجلس شورای اسلامی و عضو کمیسیون اصل 90 با تایید این خبر به خبرنگار ورزشی خبرگزاری فارس، گفت: گزارش‌هایی به ما رسید مبنی بر اینکه داورزنی به عنوان معاون وزیر ورزش و جوانان در انتخابات فدراسیون والیبال هم ثبت‌نام کرده است. این موضوع از عدالت به دور بود، چراکه براساس ماده 8 آیین‌نامه شرایط احراز و چگونگی انتخاب رئیس فداسیون‌ها، معاون توسعه ورزش قهرمانی و حرفه‌ای وزارت ورزش، رئیس کمیسیون تطبیق احراز شرایط داوطلبان است. بر این اساس داورزنی می‌تواند خودش، خودش را تایید کرده و یا رقبایش را از دور انتخابات حذف کند.</p>
      <p>وی ادامه داد: داورزنی باید قبل از ثبت نام در انتخابات فدراسیون والیبال از سمت خود در وزارت ورزش استعفا می‌کرد که اینگونه نشد. داورزنی روز گذشته با دیدن نامه کمیسیون اصل 90 به وزیر ورزش از سمت خود کناره‌گیری کرد. اگر نیت او خیر بود، باید قبل از ثبت نام در انتخابات این کار را می‌کرد. حرف ما این است که داورزنی حق حضور در انتخابات را ندارد، چون خیلی دیر از سمت خود استعفا کرد. در نامه کمیسیون اصل 90 به سلطانی‌فر خواسته شده تا ثبت‌نام مجدد از نامزدهای انتخابات فدراسیون والیبال صورت بگیرد.</p>
    </article>
  </body>
</html>