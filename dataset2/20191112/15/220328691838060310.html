<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/pargov-fandkova-da-izplnyava-obeshchaniyata-vednaga-406571.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T15:58:13+00:00"/>
    <meta property="og:title" content="Паргов: Фандъкова да изпълнява обещанията веднага"/>
    <meta property="og:description" content="Групата на &quot;БСП за България&quot; ще бъде единствената опозиция, както беше и в миналия мандат, заяви лидерът на столичните социалисти"/>
  </head>
  <body>
    <article>
      <h1>Паргов: Фандъкова да изпълнява обещанията веднага</h1>
      <address><time datetime="2019-11-12T15:58:13+00:00">12 Nov 2019, 15:58</time> by <a rel="author">Редактори</a></address>
      <p>Кметът Йорданка Фандъкова да започва изпълнението на обещанията си веднага, няма нужда от 100 дни. Това призова лидерът на БСП - София и председател на групата на социалистите в СОС Калоян Паргов по време на изказването си на първото заседание от новия мандат на Столичния общински съвет. На него всички съветници, както и избраните кметове - на София, на райони и на кметства - положиха клетва. Лидерът на столичните социалисти изрази разочарование от факта, че кметът Фандъкова не представи новия си обновен екип, за който говореше по време на кампанията за местните избори и изразяваше готовност да го покаже веднага.</p>
      <p>"По смисъла на вота на софиянци групата на "БСП за България" ще бъде единствената опозиция, както беше и в миналия мандат, каза Калоян Паргов. - Ще бъдем конструктивна, предлагаща решения опозиция. Председателят на групата на ГЕРБ Малина Едрева побърза да заяви, че не вижда допирни точки с БСП, но аз се надявам нашите предложения за решения, които ще даваме на заседанията на комисиите, да бъдат разчетени правилно. Защото те са за доброто на софиянци".</p>
      <p>Калоян Паргов добави, че за БСП е важно бързо да започне реалното решаване на проблемите в града. "Имам предвид преодоляването на дисбалансите между различните райони в София, каза той. - Надявам се твърдението на кмета, че влиза в кварталите, да не остане само на думи, а ще го претвори в реална дейност. Проблемите ги знаем всички - с чистотата на въздуха, с трафика и паркирането, с инфраструктурата в кварталите - улици, тротоари и осветление, с недостига на места в детските градини и ясли. Ние имаме наши предложения за решаването на тези проблеми и ще се радвам, ако бъдат приети за доброто на софиянци. Мисля, че те спокойно може да залегнат в бюджета на Столична община за 2020 година".</p>
      <p>Калоян Паргов добави, че работата по общия устройствен план на София и нормативните промени не търпи отлагане. "Нужна е само воля. Ние ще държим всичко, което се решава в Столична община да става пред очите на гражданите, които са ни изпратили в СОС да работим за тях, коментира лидерът на БСП - София. - Проблемът с презастрояването беше ключова тема за последните две години от миналия мандат. Решаването му го дължим на всички онези граждани от различни квартали на София, които излизаха да протестират, за да защитят жизнената си среда".</p>
      <p>Според председателя на групата на социалистите за гарантирането на прозрачност при взимане на решенията са нужни промени в правилника за дейността на СОС. "Това е една от първите задачи, с които трябва да се заемем, заяви Калоян Паргов. - Времето на обещанията вече отмина, сега трябва да започне изпълнението им. Надеждите, които кметът Фандъкова даде на софиянци, трябва да бъдат незабавно материализирани. Днес се заклехме да се ръководим от интереса на гражданите на София и да работим за тяхното благоденствие. Нека да бъде така!".</p>
    </article>
  </body>
</html>