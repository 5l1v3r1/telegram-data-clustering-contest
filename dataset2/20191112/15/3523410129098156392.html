<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639642/%D8%A2%D8%BA%D8%A7%D8%B2-%D9%86%D8%B4%D8%B3%D8%AA-%D8%AE%D8%A8%D8%B1%DB%8C-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D8%A2%D9%84%D8%A8%D9%88%D9%85-%D9%85%D9%88%D8%B3%DB%8C%D9%82%DB%8C-%D8%A7%D9%81%D8%B3%D8%A7%D9%86%D9%87-%DA%86%D8%B4%D9%85%D9%87%D8%A7%DB%8C%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:03:00+00:00"/>
    <meta property="og:title" content="آغاز نشست خبری رونمایی از آلبوم موسیقی «افسانه چشمهایت»"/>
    <meta property="og:description" content="نشست خبری رونمایی از آلبوم موسیقی «افسانه چشمهایت» با حضور همایون شجریان و علیرضا قربانی آغاز شد."/>
  </head>
  <body>
    <article>
      <h1>
        <a href="https://www.bultannews.com/fa/news/639642/%D8%A2%D8%BA%D8%A7%D8%B2-%D9%86%D8%B4%D8%B3%D8%AA-%D8%AE%D8%A8%D8%B1%DB%8C-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D8%A2%D9%84%D8%A8%D9%88%D9%85-%D9%85%D9%88%D8%B3%DB%8C%D9%82%DB%8C-%D8%A7%D9%81%D8%B3%D8%A7%D9%86%D9%87-%DA%86%D8%B4%D9%85%D9%87%D8%A7%DB%8C%D8%AA">آغاز نشست خبری رونمایی از آلبوم موسیقی «افسانه چشمهایت»</a>
      </h1>
      <h2>نشست خبری رونمایی از آلبوم موسیقی «افسانه چشمهایت» با حضور همایون شجریان و علیرضا قربانی آغاز شد.</h2>
      <address><time datetime="2019-11-12T15:03:00+00:00">12 Nov 2019, 15:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نشست خبری رونمایی از آلبوم موسیقی «افسانه چشمهایت» با حضور همایون شجریان، علیرضا قربانی (خوانندگان) و مهیار علیزاده (آهنگساز) آغاز شد.</p>
      <p>در ابتدای این مراسم علیرضا قربانی با ابراز خرسندی از انتشار این آلبوم گفت: خدا را شکر که سرانجام بعد از پنج سال، حاصل همکاری من و همایون شجریان به انتشار رسید.</p>
      <p>در ادامه مهیار علیزاده (آهنگساز) هم گفت: پنج سال زمان زیادی برای تولید آلبوم موسیقی است. انتشار خبر خوش همکاری علیرضا قربانی و همایون شجریان کار ما را سخت تر کرد؛ سعی کردیم با وسواس زیاد و دقت آلبوم را تولید کنیم. من خیلی صبر کردم که آلبوم منتشر شود و بی‌صبرانه منتظر بودم بازخوردها را ببینم. در ابتدای کار انرژی فراوانی داشتم، بعد از مدتی تولید آلبوم به حالت تعلیق درآمد اما ناامید نشدیم و راه خود را ادامه دادیم. پیشنهاد تولید این آلبوم را در ابتدا به علیرضا قربانی دادم و هر دوی ما برای خواننده دوم، همایون شجریان را انتخاب کردیم. هر هنرمند جاه طلبی دوست دارد بهترین‌ها را در کنار خود داشته باشد. من هم دوست داشتم بهترین خوانندگان را داشته باشم.</p>
      <p>وی درباره چگونگی آوازخوانی این دو خواننده در آلبوم «افسانه چشمهایت» اظهار کرد: من پیشنهاد دادم و همایون هم پذیرفت که خوانندگان همه جا اوج نخواندند. یک جا همایون و جایی دیگر علیرضا آرام خواندند. قطعات این آلبوم اوج و فرود بسیار دارد. اگر آلبوم را کامل بشنوید، متوجه این موضوع می‌شوید. اگر اوج‌ها در فضای مجازی منتشر می‌شود؛ دلیل بر این نیست که آلبوم فقط اوج دارد. انتخاب شعر آلبوم سخت بود و یکی از اشعار این آلبوم «افسانه» نیماست. این شعر ابیات زیادی داشت و من سعی کردم بعضی از آنها را به فراخور صدای خوانندگان انتخاب کنم.</p>
    </article>
  </body>
</html>