<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-transilvania/retailerul-de-mobila-jysk-deschide-magazin-in-carei-satu-mare-si-ajunge-la-80-de-unitati-in-romania-18573487"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T15:28:44+00:00"/>
    <meta property="og:title" content="Retailerul de mobilă JYSK deschide magazin în Carei, Satu Mare, şi ajunge la 80 de unităţi în România"/>
    <meta property="og:description" content="JYSK România, unul dintre cei mai mari retaileri de mobilă, decoraţiuni şi textile, cu afaceri de peste 100 mil. euro în România, va deschide joi, 14 noiembrie, un nou magazin, în municipiul Carei, judeţul Satu Mare, ajungând astfel la 80 de unităţi pe piaţa locală. JYSK Carei are o suprafaţă totală de 1.200 mp. "/>
  </head>
  <body>
    <article>
      <h1>Retailerul de mobilă JYSK deschide magazin în Carei, Satu Mare, şi ajunge la 80 de unităţi în România</h1>
      <address><time datetime="2019-11-12T15:28:44+00:00">12 Nov 2019, 15:28</time> by <a rel="author" href="https://www.zf.ro/autor/laurentiu-cotu" target="_blank">Laurentiu Cotu</a></address>
      <p>JYSK România, unul dintre cei mai mari retaileri de mobilă, decoraţiuni şi textile, cu afaceri de peste 100 mil. euro în România, va deschide joi, 14 noiembrie, un nou magazin, în municipiul Carei, judeţul Satu Mare, ajungând astfel la 80 de unităţi pe piaţa locală. JYSK Carei are o suprafaţă totală de 1.200 mp. </p>
      <p>’’<i>Joi, 14 noiembrie, este o zi importantă pentru noi: este prima zi a campaniei de Black Friday, care se va desfăşura în magazinele din toată ţara, şi totodată ziua în care ajungem la frumoasa cifră de 80 de magazine în România’’</i>, a declarat Iraida Paiuc, Marketing Manager JYSK România.</p>
      <p>JYSK a intrat pe piaţa din România în 2007, odată cu inaugurarea primului magazin la Oradea. Reţeaua numără în prezent 79 de magazine, în oraşe precum Bucureşti, Arad, Baia Mare, Craiova, Târgovişte, Constanţa, Cluj-Napoca, Deva, Galaţi, Râmnicu Sărat, Oneşti, Sfântu Gheorghe, Oradea, Piteşti, Mediaş, Satu Mare, Vaslui, Suceava, Vălenii de Munte, Târgu-Mureş, Timişoara, Alexandria, Râmnicu Vâlcea, Sibiu, Târgu Jiu, Bacău, Botoşani, Focşani, Medgidia, Giurgiu, Piatra Neamţ, Roman, Curtea de Argeş, Bistriţa, Hunedoara, Balş şi Zalău.</p>
      <p>JYSK este unul dintre cei mai importantţi retaileri de mobilă şi decoraţiuni interioare din Europa, cu afaceri anuale de peste 4 miliarde de euro. Grupul desfăşoară operaţiuni în 52 de ţări şi numără un total peste 23.000 de angajaţi şi peste 2.800 de magazine. Compania a fost fondată de danezul Lars Larsen, primul magazin fiind inaugurat pe data de 2 aprilie 1979 în oraşul Aarhus, al doilea cel mai mare din Danemarca. Cinci ani mai târziu, compania s-a extins dincolo de graniţele ţării odată cu deschiderea unui magazin în Germania. Miliardarul danez a murit anul acesta la vârsta de 71 de ani.</p>
      <p>JYSK România a avut o cifră de afaceri de 482,8 milioane lei (circa 105 mil. euro), în creştere cu 33%, în anul financiar care s-a derulat de la 1 septembrie 2017 la 31 august 2018. Retailerul danez activează pe o piaţă a mobilei unde vânzările se învârt în jurul a un miliard de euro anual. Pe piaţă sunt prezenţi jucători români precum Lemet (cu reţeaua de magazine Lem’s), Rus Savitar (Casa Rusu), Mobexpert, dar şi străini precum IKEA.</p>
    </article>
  </body>
</html>