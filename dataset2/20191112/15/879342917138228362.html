<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/infografika/ekonomika/doxid-pryvatyzacziyi-derzhmajna-ochikuvannya-ta-realnist"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T15:59:11+00:00"/>
    <meta property="og:title" content="Дохід від приватизації держмайна: очікування та реальність"/>
    <meta property="og:description" content="Від приватизації держмайна держава з 2015 року ще жодного разу не отримала до бюджету очікуваної суми."/>
  </head>
  <body>
    <article>
      <h1>Дохід від приватизації держмайна: очікування та реальність</h1>
      <address>
        <time datetime="2019-11-12T15:59:11+00:00">12 Nov 2019, 15:59</time>
      </address>
      <p>
        <b>Президент Володимир <a href="https://www.slovoidilo.ua/2019/11/07/infografika/polityka/zelenskyj-dav-novi-doruchennya-ministram-onovlenyj-chek-list">Зеленський доручив</a> Міністерству розвитку економіки, торгівлі та сільського господарства готуватися до «великої приватизації»: до кінця року потрібно передати до Фонду держмайна 500 підприємств для продажу. Ще раніше Верховна рада скасувала перелік підприємств, які заборонено було передавати в приватні руки. Приватизація – це ще одна «фішечка» будь-якої влади, всі її обіцяють, але очікуваного фінансового результату досі не було. «Слово і Діло» подивилося, який дохід держава планувала отримати від продажу майна та якою виявилася реальність.</b>
      </p>
      <p>А реальність така: з 2015 року держава ще жодного разу не отримала до бюджету очікуваної суми від приватизації. У 2015 році від продажу державного майна планували отримати 17 млрд грн, але за фактом вийшло тільки 151,5 млн грн (0,9% від запланованої суми), продали 117 об'єктів.</p>
      <p>У 2016 році вдалося продати 140 держкомпаній, надходження до бюджету склали 189 млн грн – 1,1% від очікуваної суми (17,1 млрд). Рекорд був у 2017 році: в бюджеті запланували також 17,1 млрд грн надходжень від приватизації, а отримали 3,4 млрд грн (19,8% від суми).</p>
      <figure>
        <img src="http://media.slovoidilo.ua/media/infographics/10/98902/98902-1_uk_origin.jpg"/>
      </figure>
      <p>Цей успіх, мабуть, надихнув, тому що минулого року в державний бюджет заклали 21,3 млрд грн доходу від продажу майна. Потім планку знизили до 18,8 млрд, але підсумкова сума все одно дуже далека – 268,7 млн грн (1,3%).</p>
      <p>За перше півріччя 2019-го в приватні руки віддали 23 підприємства, це 265,5 млн грн. При цьому в бюджеті закладено 17,1 млрд грн доходу, і вже зрозуміло, що таку суму держава ніяк не отримає.</p>
      <p>Складаючи проєкт бюджету на 2020 рік, Кабінет міністрів вирішив не наступати на ті самі граблі: надходження від приватизації заклали на рівні 12 млрд грн. <i>«Котрий рік поспіль бюджет недоотримує кошти від приватизації держмайна. За 9 місяців поточного року план виконаний лише на 3%! Тому закладати в держбюджет-2020 мільярдні надходження від приватизації – наступати на ті самі граблі. Рахункова палата наполягала і наполягає на якісному прогнозі показників державного бюджету»</i>, – розповів глава Рахункової палати Валерій Пацкан.</p>
      <p>Нагадаємо, прем'єр-міністр Олексій <a href="https://www.slovoidilo.ua/promise/65672.html">Гончарук у програмі обіцяє провести приватизацію державних підприємств</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/08/15/infografika/ekonomika/pryvatyzacziya-2018-byudzhetu-poky-nadijshlo-lyshe-02-zaplanovanoho-doxodu"/>
        <a href="https://www.slovoidilo.ua/2018/01/05/stattja/ekonomika/pryvatyzacziya-ukrayini-chajnykiv-navishho-vona-potribna-yak-bude-proxodyty"/>
        <a href="https://www.slovoidilo.ua/2019/11/09/novyna/ekonomika/honcharuk-nazvav-kompaniyu-top-spysku-pryvatyzacziyi"/>
        <a href="https://www.slovoidilo.ua/2019/10/04/novyna/ekonomika/zatverdyly-plan-pryvatyzacziyi-pershyx-800-derzhpidpryyemstv"/>
      </related>
    </article>
  </body>
</html>