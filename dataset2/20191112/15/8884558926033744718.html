<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/za-nakup-poslovne-celote-adrie-airways-pet-interes"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:21:22+00:00"/>
    <meta property="og:title" content="Za nakup poslovne celote Adrie Airways pet interesentov"/>
    <meta property="og:description" content="Stečajni upravitelj Adrie Airways Janez Pustatičnik je za nakup njene poslovne celote prejel pet ponudb. Kot je pojasnil za STA, se nekatere nanašajo na celotno premoženje, druge le na posamezne dele. Z interesenti se bo predvidoma srečal v četrtek oz. petek ter preveril, kaj točno želijo in koliko so pripravljeni ponuditi."/>
  </head>
  <body>
    <article>
      <h1>Za nakup poslovne celote Adrie Airways pet interesentov</h1>
      <address><time datetime="2019-11-12T15:21:22+00:00">12 Nov 2019, 15:21</time> by <a rel="author">STA</a></address>
      <p>
        <b>Stečajni upravitelj Adrie Airways Janez Pustatičnik je za nakup njene poslovne celote prejel pet ponudb. Kot je pojasnil za STA, se nekatere nanašajo na celotno premoženje, druge le na posamezne dele. Z interesenti se bo predvidoma srečal v četrtek oz. petek ter preveril, kaj točno želijo in koliko so pripravljeni ponuditi.</b>
      </p>
      <figure>
        <img src="https://static.primorske.si/foto/highres/gnweb/719465_202-letalo.jpg"/>
        <figcaption>Stečajni upravitelj Adrie Airways Janez Pustatičnik je za nakup njene poslovne celote prejel pet ponudb. Foto: STA</figcaption>
      </figure>
      <p><b>LJUBLJANA</b> &gt; Med deli Adrijinega premoženja, ki so za potencialne kupce bolj zanimivi, je Pustatičnik med drugim izpostavil simulator letenja in spričevalo letalskega prevoznika. Želje potencialnih kupcev - eden prihaja iz tujine - so sicer različne. "Nekatere zanima le delček, druge več, zato želimo na pogajanjih razjasniti, kaj kdo želi, kakšen je njegov namen in koliko ponuja," je dejal.</p>
      <p>Dodal je, da so nekateri interesenti postavili pogoje, ki jih Adria ne more izpolniti in nanje nima vpliva. "Tudi to bo tema pogajanj," je dejal.</p>
      <p>Na podlagi pogajanj in razgovorov se bodo odločili, kako postopati v nadaljevanju stečajnega postopka, je še pojasnil Pustatičnik.</p>
      <p>Medtem mu je že uspelo najti najemnika dela nekdanje poslovne stavbe Adrie na Brniku, ki ga bo za skupno osem mesecev oz. do prodaje nepremičnine najela manjša slovenska letalska družba Solinair.</p>
      <h3>Nekdanji zaposleni bodo v stečaju družbe prednostno poplačani</h3>
      <p>Kot je ob objavi vabila k dajanju ponudb za nakup poslovne celote Adrie, ki je v stečaju pristala 2. oktobra, pojasnil Pustatičnik, želi z zbiranjem nezavezujočih ponudb preveriti, kakšen je interes morebitnih kupcev in kako resni so ponudniki, preden bo ocenil premoženje.</p>
      <p>Nekdanji zaposleni bodo v stečaju družbe prednostno poplačani. Kot je v petek za Pop TV dejal Pustatičnik, mora za poplačilo prednostnih terjatev zbrati 13 milijonov evrov. Glavnina obračunanega zneska so odpravnine, ki znašajo približno osem milijonov evrov, neizplačane pa so bile plače za del avgusta in september ter deloma za oktober do izteka odpovednega roka.</p>
      <p>Na ministrstvih za finance in za gospodarstvo ta teden pričakujejo tudi izračune Družbe za upravljanje terjatev bank (DUTB) o smotrnosti morebitne ustanovitve novega letalskega prevoznika. Minister za gospodarski razvoj in tehnologijo Zdravko Počivalšek je danes dejal, da je priprava izračunov v zaključni fazi. "V naslednjem obdobju, sicer pozneje, kot smo sprva napovedovali, bomo prišli do končnega dogovora oz. odločitve, po kateri poti bomo šli naprej z letalskimi povezavami," je povedal.</p>
      <h3>Odločitev o ustanovitvi nove družbe bo sprejela vlada</h3>
      <p>DUTB pripravlja več možnih scenarijev z različnimi predpostavkami, odločitev o ustanovitvi nove družbe pa bo sprejela vlada. Pred vladno obravnavo izračunov morajo "opraviti še zaključne pogovore na to temo", zato minister ni komentiral neuradnih informacij, da naj bi država kot tujega partnerja pri ustanavljanju letalske družbe želela irsko regionalno letalsko družbo Cityjet.</p>
      <p>Morebitna ustanovitev novega letalskega podjetja, v katerem bi bila država bodisi edini lastnik bodisi eden izmed tako zasebnih kot javnih družbenikov, je ena od možnosti, ki jo je za zagotavljanje povezljivosti Slovenije s svetom po stečaju Adrie Airways omenjala vlada.</p>
      <p>Po stečaju Adrie - to je država leta 2016 prodala nemškemu skladu 4K Invest - je sicer nemška skupina Lufthansa skupaj s hčerinskimi družbami že zagotovila letalske povezave s Frankfurtom, Münchnom, Zürichom in Brusljem.</p>
    </article>
  </body>
</html>