<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639657/%D8%A2%D9%85%D8%B1%DB%8C%DA%A9%D8%A7-%D9%86%D8%A8%D8%A7%DB%8C%D8%AF-%D8%A8%D8%A7-%D9%85%D8%B8%D9%84%D9%88%D9%85-%DA%A9%D9%88%D8%A8%D8%A7%D9%86%DB%8C-%D8%A7%D8%B1%D8%AA%D8%A8%D8%A7%D8%B7%DB%8C-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T15:57:00+00:00"/>
    <meta property="og:title" content="آمریکا نباید با «مظلوم کوبانی» ارتباطی داشته باشد"/>
    <meta property="og:description" content="رئیس‌جمهور ترکیه در آستانه سفر به آمریکا، گفت تلاش خواهد کرد تروریست بودن «مظلوم کوبانی» را برای مقامات آمریکایی اثبات کند."/>
  </head>
  <body>
    <article>
      <h1>
        <a href="https://www.bultannews.com/fa/news/639657/%D8%A2%D9%85%D8%B1%DB%8C%DA%A9%D8%A7-%D9%86%D8%A8%D8%A7%DB%8C%D8%AF-%D8%A8%D8%A7-%D9%85%D8%B8%D9%84%D9%88%D9%85-%DA%A9%D9%88%D8%A8%D8%A7%D9%86%DB%8C-%D8%A7%D8%B1%D8%AA%D8%A8%D8%A7%D8%B7%DB%8C-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF">آمریکا نباید با «مظلوم کوبانی» ارتباطی داشته باشد</a>
      </h1>
      <h2>رئیس‌جمهور ترکیه در آستانه سفر به آمریکا، گفت تلاش خواهد کرد تروریست بودن «مظلوم کوبانی» را برای مقامات آمریکایی اثبات کند.</h2>
      <address><time datetime="2019-11-12T15:57:00+00:00">12 Nov 2019, 15:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «رجب طیب اردوغان» رئیس‌جمهور ترکیه امروز (سه‌شنبه) پیش از سفر به آمریکا در یک کنفرانس خبری شرکت کرد و گفت که آنکارا همچنان مایل به همکاری با روسیه و آمریکا در شمال سوریه است.</p>
      <p>به نوشته خبرگزاری تی آر تی ترکیه، اردوغان همچنین گفت که موضوع سازمان «گولن» یکی دیگر از مسائلی است که او در سفر به آمریکا در خصوص آن رایزنی خواهد کرد.</p>
      <p>او گفت که همپیمانان ترکیه باید به مسئولیت‌های خویش در قبال داعش عمل کنند و او در آمریکا با مسئولان این کشور درباره «منطقه امن» بحث و گفت‌و‌گو خواهد کرد و واشنگتن به وعده‌های خود در قبال عقب‌نشینی شبه‌نظامیان کُرد سوریه عمل نکرده است.</p>
      <p>رئیس‌جمهور ترکیه در این خصوص ادامه داد: «اقدامات تروریستی «فرهاد عبدی شاهین» ملقب به «مظلوم کوبانی» را با اسناد به مسئولان آمریکایی توضیح خواهیم داد و خواهیم گفت که ارتباط با این فرد اشتباه است.»</p>
      <p>وزارت دادگستری ترکیه سوم آبان ماه گذشته طی ارسال نامه رسمی به دادستانی کل ایالات متحده، درخواست کرد «مظلوم کوبانی» فرمانده شبه‌نظامیان کُرد سوری به محض ورود به خاک آمریکا توسط این کشور بازداشت و به آنکارا تحویل داده شود.</p>
      <p>اردوغان در ادامه با بیان اینکه ترکیه همچنان از سوی گروههای تروریستی هدف قرار می‌گیرد، گفت که آنکارا راغب به ادامه هماهنگی با آمریکا و روسیه در شمال سوریه است اما این دو کشور نتوانسته‌اند شمال سوریه را از «تروریست‌ها» پاکسازی کنند.</p>
      <p>او سپس به کشورهای اروپایی پرداخت و گفت که در نشست ناتو در سوم چهارم ماه دسامبر در لندن با رهبران اروپایی دیدار خواهد کرد و ترکیه به بازگرداندن تروریست‌های داعش به کشورهایشان ادامه خواهد داد و برای ترکیه مهم نیست که این کشورها آنها را پذیرش می‌کنند یا نه.</p>
      <p>«سلیمان سویلو» وزیر کشور ترکیه هفته گذشته هشدار داد که آنکارا بازگرداندن اعضای داعش به کشورهایشان را روز دوشنبه حتی در صورت لغو شهروندی‌اشان نیز آغاز خواهد کرد.</p>
      <p>روز دوشنبه (دیروز) مقامات ترکیه‌ایگفتند که یک تروریست آمریکایی اخراج شده و هفت تروریست آلمانی نیز در مرکز دیپورت هستند و ۲۳ آبان اخراج می‌شوند.</p>
    </article>
  </body>
</html>