<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/12/news/torino_a_sette_anni_prende_in_giro_il_compagno_di_classe_sei_nero_la_scuola_sono_scherzi_-240931930/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T15:56:00+00:00"/>
    <meta property="og:title" content="Torino, a sette anni prende in giro il compagno di classe: &quot;Sei nero&quot;. La scuola: &quot;Sono scherzi&quot;"/>
    <meta property="og:description" content="Il padre del piccolo: &quot;A quell'età non è razzismo, ma mio figlio sta male. Perché gli insegnanti rifiutano di parlarne in"/>
  </head>
  <body>
    <article>
      <h1>Torino, a sette anni prende in giro il compagno di classe: "Sei nero". La scuola: "Sono scherzi"</h1>
      <h2>Il padre del piccolo: "A quell'età non è razzismo, ma mio figlio sta male. Perché gli insegnanti rifiutano di parlarne in classe?"</h2>
      <address><time datetime="2019-11-12T15:56:00+00:00">12 Nov 2019, 15:56</time> by <a rel="author">CARLOTTA ROCCI</a></address>
      <p>Difficile parlare di razzismo tra bambini di sette anni. “E nemmeno io ho mai parlato di razzismo”, precisa il padre di Andrea ( il nome è di fantasia) scolaro  di seconda elementare di una scuola elementare di Borgaro. “Però mio figlio piange ed è triste perché viene insultato da una bambina, sua compagna di classe che lo chiama nero e gli ripete spetto che la sua famiglia è nera”, racconta il padre. Andrea è un bel bambino mulatto, la sua mamma arriva dalla Guyana Britannica e Andrea ha due sorelle. “Sono settimane che si lamenta quando torna a casa da scuola. Dice che lui è nero come la sua famiglia Lui ne soffre molto. Ci chiede perché e ripete che lui non è nero, al massimo è marrone”.<br/><br/>Con la logica di un bambino si chiede perché il colore della sua pelle dovrebbe diventare l’argomento per prenderlo in giro. “Ne abbiamo parlato con le maestre – continua il padre - Ma a scuola ci hanno risposto di non preoccuparci, dicono che i bambini scherzano e che queste cose succedono. Invece bisognerebbe parlarne in classe”. I genitori di Andrea non vogliono mettere alla gogna la compagna di classe di loro figlio e nemmeno i suoi genitori ma chiedono un confronto in classe. “La scuola ha il dovere di educare al rispetto, la convivenza e l’armonia tra bambini”, dicono i genitori di Andrea che negli ultimi quindici anni hanno vissuto un po’ ovunque. Si sono conosciuti a Georgetown, hanno vissuto in Malaysia, Sud Africa Etiopia e Kuwait. Andrea è nato a Firenze. “Nel 2014 abbiamo deciso di trasferirci stabilmente a Borgaro perché abbiamo capito che non era bene per i bambini spostarsi così spesso”. In nessun altro paese si sono trovati in difficoltà per il colore della loro pelle. “Ora mio figlio piange e ha timore a confrontarsi con la sua compagna di classe - dice il padre - Era successo qualcosa di simile alla materna ma lo avevamo segnalato alla dirigente scolastica e ne avevamo parlato in classe risolvendo tutto. Ora vorremmo lo stesso confronto”.<br/><br/>Il papà del bambino ha denunciato questa vicenda su Facebook raccogliendo decine di commenti. “Alcuni commenti, la stragrande maggioranza per la verità, sono di solidarietà a dimostrazione che episodi simili sono condannati in modo fermo e unanime da tutta la nostra comunità. Una parte dei commentatori invece ha puntato il dito verso la scuola, l'insegnante e la famiglia della bambina "razzista" - commenta il sindaco Claudio Gambino che ha pubblicato un lungo comunicato stampa sulla pagina del Comune- Mi permetto, dopo aver approfondito i fatti, di prendere le distanze da questi commentatori invitandoli ad attendere che, come é giusto che sia, la scuola attraverso la dirigente scolastica con un confronto tra le parti, faccia piena chiarezza sulla vicenda. Vorrei anche prendere le difese dell'insegnante che, a quanto mi risulta, appena venuta a conoscenza degli episodi narrati ha avvisato la preside e convocato le famiglie interessate oggi pomeriggio per un confronto” .</p>
    </article>
  </body>
</html>