<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/dlya-navedennya-ladu-u-amku-potribno-vnesti-zmini-do-zakonu-ekspert-329341_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T15:06:00+00:00"/>
    <meta property="og:title" content="Для наведення ладу у АМКУ потрібно внести зміни до закону — експерт"/>
    <meta property="og:description" content="У законопроєкті запропоновано шляхи вирішення давно назрілих кадрових питань щодо керівних осіб АМКУ, які нині призводять до значних проблем у його діяльності."/>
  </head>
  <body>
    <article>
      <h1>Для наведення ладу у АМКУ потрібно внести зміни до закону — експерт</h1>
      <h2>У законопроєкті запропоновано шляхи вирішення давно назрілих кадрових питань щодо керівних осіб АМКУ, які нині призводять до значних проблем у його діяльності.</h2>
      <address>
        <time datetime="2019-11-12T15:06:00+00:00">12 Nov 2019, 15:06</time>
      </address>
      <p>Депутати незадоволені звітом голови Антимонопольного комітету України (АМКУ) Юрія Терентьєва, але звільнити вони його не зможуть через давню правову колізію. За бажання її можна усунути — відповідний законопроєкт "Про внесення змін до Закону України "Про Антимонопольний комітет України" щодо кадрових питань діяльності Антимонопольного комітету України" лежить у парламенті з вересня. У ньому запропоновано шляхи вирішення давно назрілих кадрових питань щодо керівних осіб АМКУ, які нині призводять до значних проблем у його діяльності.</p>
      <p>Про це у своїй статті для <a href="https://dt.ua/">DT.UA</a> пише Зоя Борисенко. На її думку, вирішення цих питань може забезпечити призначення на керівні посади в систему органів комітету висококваліфікованих фахівців і створення умов їх незалежності від зовнішнього тиску при прийнятті надзвичайно складних і важливих колегіальних рішень, які загрожують порушнику суттєвими санкціями.</p>
      <p>"На сьогодні законодавче врегулювання цих питань є надзвичайно актуальним, оскільки існує колізія вимог закону про АМКУ та Конституції України. Так, згідно зі ст. 85 Конституції призначення голови АМКУ та звільнення його з посади належить до повноважень Верховної Ради. Водночас законом про АМКУ передбачено, що його голова призначає на посаду та звільняє з неї президент України", — зазначає експерт.</p>
      <p>За її словами, Конституційний суд неодноразово звертав увагу на цю колізію. Однак проблеми, на яких він наголошує, тривалий час не вирішуються. Причини очевидні — попередні президенти вважали за необхідне вирішувати такі кадрові питання саме своїми рішеннями, хоча чинна Конституція їм цього не дозволяє.</p>
      <p>Детальніше про наведення ладу у АМКУ читайте в статті Зої Борисенко <b>"<a href="https://dt.ua/macrolevel/monopoliya-kontrolyu-329020_.html">Монополія контролю</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>