<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/12/srednata-brutna-zaplata-za-septemvri-1266-lv-kyde-vzimat-nai-mnogo.429357"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T15:57:00+00:00"/>
    <meta property="og:title" content="Средната брутна заплата за септември - 1266 лв. Къде взимат най-много?"/>
    <meta property="og:description" content="Най-ниско са били платени в хотелите и ресторантите | Dnes.bg"/>
  </head>
  <body>
    <article>
      <h1>Средната брутна заплата за септември - 1266 лв. Къде взимат най-много?</h1>
      <h2>Най-ниско са били платени в хотелите и ресторантите</h2>
      <address><time datetime="2019-11-12T15:57:00+00:00">12 Nov 2019, 15:57</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Средната брутна работна заплата за юли е 1 257 лв., за август - 1 224 лв., и за септември - 1 266 лева. През третото тримесечие на 2019 г. средната месечна работна заплата e 1 249 лв. и намалява спрямо второто тримесечие на 2019 г. с 0.9%.</p>
      <p>Икономическите дейности, в които е регистрирано най-голямо намаление, са "Финансови и застрахователни дейности" - с 9.2%, "Добивна промишленост" - с 5.6%, и "Производство и разпределение на електрическа и топлинна енергия и на газообразни горива" - с 3.3%.</p>
      <p>През третото тримесечие на 2019 г. средната месечна работна заплата нараства с 11.8% спрямо третото тримесечие на 2018 г., като най-голямо e увеличението в икономическите дейности "Операции с недвижими имоти" - със 17.8%, "Образование" - с 15.8%, и "Други дейности" - с 15.7%.</p>
      <p>Икономическите дейности с най-високо средномесечно трудово възнаграждение на наетите лица по трудово и служебно правоотношение през третото тримесечие на 2019 г. са "Създаване и разпространение на информация и творчески продукти; далекосъобщения" - 2 988 лева; "Производство и разпределение на електрическа и топлинна енергия и на газообразни горива" - 1 980 лева; "Финансови и застрахователни дейности" - 1 973 лева.</p>
      <p>Най-нископлатени са били наетите лица в икономическите дейности "Хотелиерство и ресторантьорство" - 782 лева; "Други дейности" - 912 лева; "Доставяне на води; канализационни услуги, управление на отпадъци и възстановяване" - 991 лева.</p>
      <p>Спрямо същия период на предходната година средната месечна работна заплата през третото тримесечие на 2019 г. в обществения сектор нараства с 10.5%, а в частния - с 12.2%.</p>
      <p>По предварителни данни на Националния статистически институт (НСИ) наетите лица по трудово и служебно правоотношение към края на септември 2019 г. намаляват с 39 100, или с 1.7%, спрямо края на юни 2019 г., като достигат 2.31 милиона.</p>
      <p>Спрямо края на второто тримесечие на тази година най-голямо намаление на наетите се наблюдава в икономическите дейности "Хотелиерство и ресторантьорство" - с 15.7%, "Операции с недвижими имоти" - с 4.1%, и в "Административни и спомагателни дейности" - с 2.2%. Най-голямо увеличение на наетите лица по трудово и служебно правоотношение е регистрирано в дейност "Образование" - с 1.3%.</p>
      <p>В структурата на наетите лица по икономически дейности най-голям е относителният дял на наетите по трудово и служебно правоотношение в дейностите "Преработваща промишленост" и "Търговия, ремонт на автомобили и мотоциклети" - съответно 21.4 и 17.1%.</p>
      <p>В края на септември 2019 г. в сравнение с края на септември 2018 г. наетите лица по трудово и служебно правоотношение намаляват с 5 200, или с 0.2%. Най-голямо намаление на наетите се наблюдава в икономическите дейности "Преработваща промишленост" - с 12 900, "Селско, горско и рибно стопанство" - с 2 400, и "Други дейности" - с 1 900, а най-голямо увеличение - в "Създаване и разпространение на информация и творчески продукти; далекосъобщения" - с 6 600.</p>
      <p>В процентно изражение намалението е най-значително в икономическите дейности "Други дейности" и "Селско, горско и рибно стопанство" - съответно с 5.1 и 3.2%, а най-голямо увеличение е регистрирано отново в "Създаване и разпространение на информация и творчески продукти; далекосъобщения" - със 7.5%.</p>
    </article>
  </body>
</html>