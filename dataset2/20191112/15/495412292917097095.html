<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-swg-centrodestra-sopra-il-50-meloni-sfiora-il-10-crollo-m5s/1948199/"/>
    <meta property="og:site_name" content="IlSussidiario"/>
    <meta property="article:published_time" content="2019-11-12T15:57:21+00:00"/>
    <meta property="og:title" content="SONDAGGI POLITICI, VOTO CAMERA/ Lega al 33%, M5s ko: FI+Renzi a 12%"/>
    <meta property="og:description" content="Sondaggi politici, il voto alla Camera oggi darebbe la Lega al 33%: crisi M5s, cala anche il Pd. Renzi e Berlusconi insieme avrebbero il 12%"/>
  </head>
  <body>
    <article>
      <h1>SONDAGGI POLITICI, VOTO CAMERA/ Lega al 33%, M5s ko: FI+Renzi a 12%</h1>
      <h2>Sondaggi politici, il voto alla Camera oggi darebbe la Lega al 33%: crisi M5s, cala anche il Pd. Renzi e Berlusconi insieme avrebbero il 12%</h2>
      <address><time datetime="2019-11-12T15:57:21+00:00">12 Nov 2019, 15:57</time> by <a rel="author" href="https://www.ilsussidiario.net/autori/dario-dangelo/" target="_blank">Dario D'Angelo</a></address>
      <p>Il dato è analizzato a fine ottobre ma è tutt’altro che “passato” nella parentesi politica attuale: <b>caos Ilva,</b> <b>Manovra</b> che stenta a decollare e crisi interne tra elettorato e leader, i sondaggi politici stilati da Demopolis per Otto e Mezzo confermano la crisi sostanziale del Governo Conte-2 e la <b>crescita costante del Centrodestra</b>. Ad oggi, se si tornasse alle urne con il voto anticipato, alla Camera la situazione analizzata dalle intenzioni di voto vede premiare ancora una volta al <b>Lega al 33%: Pd al 19% e Movimento 5 Stelle al 18%</b> sono le conferme della fatica provata dai due principali partiti di Governo. A crescere è solo <b>Matteo Renzi</b> che secondo questi sondaggi acquisisce consenso e voti, salendo fino al 5,8%: in un ipotesi futura – al momento ricacciata indietro anche dai due stessi protagonisti – di possibile ritorno al “Nazareno” con <b>Italia Viva e Forza Italia</b> in alleanza, il dato complessivo andrebbe al 12% (Berlusconi al 6%). Continua a volare invece Fratelli d’Italia, la prima “spalla” al Centrodestra sovranista con traino Salvini: la <b>Meloni</b> raggiunge il 9% dopo il voto delle Regionali in Umbria e in vista delle prossime in Calabria e Emilia Romagna. (agg. di Niccolò Magnani)</p>
      <h4>PIEPOLI (11 NOVEMBRE): M5S KO AL 17,5%</h4>
      <p>Dopo La7 e Quarta Repubblica, il lunedì sera per i <b>sondaggi politici</b> è ricco di novità e anche a Povera Patria su Rai 2 sono state presentate le ultime intenzioni di voto – prodotte da Piepoli – con una <b>Lega meno in “forma</b>” di altri istituti demoscopici ma comunque in crescita costante ormai dall’inizio del Governo Conte-2. <b>31,5% per il Carroccio</b>, in costante rialzo, mentre il <b>Governo Pd-M5s</b> continua a perdere terreno e si sofferma al 17,5% con il movimento di <b>Luigi Di Maio</b> e al 19% per il partito di <b>Nicola Zingaretti</b>. <b>LeU</b> al 2% è sempre stabile mentre <b>Italia Viva</b> al 4,5% si alza ma non “esplode” come forse avrebbe sperato Renzi con tempi un po’ più solerti. <b>Forza Italia</b> al 7% e <b>Fratelli d’Italia</b> al 9% completano la lista dei principali partiti nelle intenzioni di voto Piepoli, lasciando in fondo alla classifica i <b>Verdi</b> (2%), <b>+Europa</b> (2,5%) e tutti gli altri piccoli partiti che assommati arrivano al massimo al 5%. (agg. di Niccolò Magnani)</p>
      <h4>SONDAGGI TECNÈ (11 NOVEMBRE): ELEZIONI REGIONALI EMILIA ROMAGNA</h4>
      <p>Lunedì sera di sondaggi sulle tv nazionali: i dati politici nazionali premiano ancora la <b>Lega</b> di <b>Matteo Salvini</b>, ma se si prova a dare un’occhiata alla vera sfida elettorale dei prossimi mesi, le <a href="https://www.ilsussidiario.net/news/elezioni-emilia-romagna-i-quattro-ostacoli-che-si-frappongono-tra-la-lega-e-il-pd/1943961/"><b>Regionali in Emilia Romagna</b>,</a> la situazione varia decisamente. Il balzo del Centrodestra nella Regione più rossa d’Italia è incredibile ma potrebbe non bastare, se si osservano i sondaggi politici di Tecné a Quarta Repubblica: nel primo scenario, ovvero con il Movimento 5 Stelle che esprime il proprio candidato, <a href="https://www.ilsussidiario.net/news/elezioni-emilia-romagna-le-cantonate-di-bonaccini-sulla-sanita-lombarda/1947981/"><b>Stefano Bonaccini</b></a> (Pd-Italia Viva-LeU) avrebbe il 46% delle preferenze, la candidata del Centrodestra unito <a href="https://www.ilsussidiario.net/news/sondaggi-politici-lega-sopra-il-34-governo-ko-m5s-cala-al-163-ma-renzi/1946337/"><b>Lucia Borgonzoni</b></a> appena dietro al 45% e i voti grillini che darebbero un 7% al loro candidato (ancora non espresso). Nel secondo scenario, con il patto civico M5s-Pd Bonaccini trionferebbe con il 51% davanti alla candidata della Lega al 47%, mentre se proprio il M5s non si presentasse alle Regionali comunque Bonaccini avrebbe un vantaggio di 2% sulla Borgonzoni. <b>L’astensione resta però altissima</b> in tutti e tre gli scenari (tra il 41% e il 45%) e sono quelli che i diversi leader nazionali in Emilia (Salvini ha già cominciato) proveranno a convincere nelle prossime settimane. (agg. di Niccolò Magnani)</p>
      <h4>SONDAGGI SWG (11 NOVEMBRE): LE INTENZIONI DI VOTO</h4>
      <p>Gli ultimi <a href="https://www.ilsussidiario.net/news/sondaggi-politici-salvini-345-m5s-12-dopo-caso-ilva-cattolici-vs-governo/1947822/"><b>sondaggi politici</b></a> pubblicati in ordine di tempo sono quelli di SWG, l’istituto che ha firmato l’ormai consueta rilevazione del lunedì per il TgLa7 di Enrico Mentana. Stando a questi dati, la coalizione di centrodestra avrebbe ormai raggiunto e superato il 50%, con la fazione “sovranista” sempre più trainante rispetto a quella <a href="https://www.ilsussidiario.net/news/dietro-le-quinte-nuova-margherita-e-vecchi-dc-nasce-il-partito-di-conte/1947483/"><b>moderata</b></a>. E’ la prima volta da anni che una coalizione supera la soglia del 50%, basti ricordare che soltanto nel 2018 il centrodestra arrivò primo alle Politiche ma non raggiunse quel 40-41% necessario a governare. La Lega si conferma al momento il partito preferito dagli italiani: rispetto ad una settimana fa lo schieramento guidato da Matteo Salvini passa infatti dal 34,1% al 34,5% (+0,4%). Chi cresce più di tutti è però Fratelli d’Italia: il partito di Giorgia Meloni compie un altro balzo dall’8,9% al 9,5% (+0,6%) ed è ormai a mezzo punto dalla soglia psicologica del 10%.</p>
      <h4>SONDAGGI POLITICI: SWG, CENTRODESTRA SOPRA IL 50%</h4>
      <p>Chi non sembra beneficiare del momento di ottima salute del centro-destra nei sondaggi è Forza Italia: il partito di Silvio Berlusconi resta infatti fisso al 6,2%. In ogni caso la somma dei voti azzurri, aggiunti a quelli del Carroccio, a quelli di Fratelli d’Italia e all’1,3% attribuito al movimento “Cambiamo!” di Giovanni Toti portano la coalizione al 50,2%. Numeri, questi, molto preoccupanti soprattutto per le forze di maggioranza che sostengono il governo Conte II, soprattutto in vista delle prossime elezioni regionali in Emilia Romagna e in Calabria. C’è da dire che il Pd in questa settimana fa segnare un aumento corposo: quello di Nicola Zingaretti è infatti lo schieramento che cresce più di tutti, dal 17,5% al 18,6% (+1,1%). La percentuale di voti guadagnata dal Partito Democratico è praticamente la stessa persa da un <a href="https://www.ilsussidiario.net/news/scenario-folli-la-fine-di-m5s-cambia-il-destino-di-conte-ilva-e-pd/1948190/"><b>MoVimento 5 Stelle in picchiata</b></a>, passato dal 16,8% di sette giorni fa al 15,8% attuale. Perde qualcosa anche Italia Viva di Matteo Renzi, sceso dal 6 al 5,6% in una settimana. La Sinistra scende a sua volta dal 3,3% al 3,0%.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-frena-la-lega-al-33-stallo-pd-m5s-ilva-52-vuole-scudo-penale/1949152/"/>
        <a href="https://www.ilsussidiario.net/news/elisabetta-spitz-chi-e-commissario-mose-venezia-moglie-marco-follini-ex-udc-e-pd/1949231/"/>
        <a href="https://www.ilsussidiario.net/news/scenario-il-doppio-ribaltone-in-ue-che-lascia-da-solo-il-governo-conte/1948937/"/>
        <a href="https://www.ilsussidiario.net/news/retroscena-autonomia-un-aiutino-di-boccia-a-bonaccini-per-non-perdere-lemilia/1949094/"/>
        <a href="https://www.ilsussidiario.net/news/sondaggi-politici-lega-al-326-sale-pd-ma-crolla-m5s-al-16-crisi-della-sinistra/1948699/"/>
        <a href="https://www.ilsussidiario.net/news/legge-elettorale-pd-m5s-proporzionale-correttivi-no-maggioritario-lega-renzi/1949014/"/>
      </related>
    </article>
  </body>
</html>