<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988446/suudi-arabistan-iran%E2%80%99%C4%B1-n%C3%BCkleer-program-konusunda-aldatmaya-devam-etmesi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T15:00:00+00:00"/>
    <meta property="og:title" content="Suudi Arabistan, İran’ı nükleer program konusunda aldatmaya devam etmesi sebebiyle kınadı"/>
    <meta property="og:description" content="Suudi Arabistan Bakanlar Kurulu, başkent Riyad’daki Yemame Sarayı’nda Kral Selman bin Abdulaziz’in başkanlığında toplandı. Suudi Arabistan, Uluslararası Atom Enerjisi Ajansı'nın (UAEA) çabalarına verdiği desteği belirterek İran’ın aldatmacaya devam e"/>
  </head>
  <body>
    <article>
      <h1>Suudi Arabistan, İran’ı nükleer program konusunda aldatmaya devam etmesi sebebiyle kınadı</h1>
      <address>
        <time datetime="2019-11-12T15:00:00+00:00">12 Nov 2019, 15:00</time>
      </address>
      <p>Suudi Arabistan Bakanlar Kurulu, başkent Riyad’daki Yemame Sarayı’nda Kral Selman bin Abdulaziz’in başkanlığında toplandı.<br/><br/>Suudi Arabistan, Uluslararası Atom Enerjisi Ajansı'nın (UAEA) çabalarına verdiği desteği belirterek İran’ın aldatmacaya devam ederek nükleer programı hakkında gereken bilgileri UAEA’ya vermeyi geciktirmesini kınadı.<br/><br/>Ayrıca UAEA müfettişlerinin dokunulmazlıklarına ve ayrıcalıklarına saygı göstererek tam iş birliğinde bulunması gerektiğini vurguladı.<br/><br/>Kral Selman toplantının başında Ürdün Kralı 2. Abdullah ile yaptığı telefon konuşmasının yanı sıra Kuveyt Emiri Şeyh Sabah el-Ahmed el-Cabir es-Sabah’tan aldığı mektup ve Singapur Cumhurbaşkanı Halime Yakup ile görüşmesi hakkında bakanlara bilgi verdi.<br/><br/>Toplantıda Kral Selman’ın talimatları ve Veliaht Prens Muhammed bin Selman’ın himayesinde, Yemen hükümeti ve Güney Geçiş Konseyi arasında Riyad Anlaşması’nın imzalanmasından duyulan memnuniyet ifade edildi.<br/><br/>Suudi Arabistan’ın Yemen’in güvenlik ve istikrarını geri kazanmasını sağlamak için tüm çabaları sürdürdüğüne dikkat çekilen toplantıda, Yemenli tarafların ülkelerinin çıkarlarını koruma ve halkın isteklerini yerine getirme konusundaki kararlılıkları takdir edildi.<br/><br/>Enformasyon Bakanı Turki eş-Şebane, Bakanlar Kurulu toplantısının ardından Suudi Arabistan resmi haber ajansı SPA’ya yaptığı açıklamada, Riyad Anlaşması’nın imzalanmasının ardından Arap ülkeleri ve uluslararası camiadan övgü dolu tebrikler geldiğini dile getirdi. Bunu Yemen krizine son vermekle birlikte birlik ve refahı güçlendirmede önemli bir adım olarak nitelendirdi.<br/><br/>Eş-Şebane’nin bildirdiğine göre toplantıda Suudi Arabistan hükümeti ile Dünya Ekonomik Forumu (WEF) arasında imzalanan 4. Sanayi Devrimi Merkezi'nin bir şubesinin Suudi Arabistan’da açılmasını öngören anlaşma değerlendirildi.<br/><br/>Söz konusu merkezin Suudi Arabistan’da 4. Sanayi Devrimi mekanizma, plan ve uygulamalarının geliştirilmesine yer sağlayacağı gibi bölge ve dünyada teknoloji ile en iyi uygulamaların benimsenmesine katkıda bulunacağı ifade edildi.<br/><br/>Bakanlar Kurulu toplantısında ayrıca İslam Ülkeleri Standartlar ve Metroloji Enstitüsü’nün (SMIIC) 35 ülkenin katılımıyla Mekke’de düzenlediği toplantının içeriği ele alındı.<br/><br/>İş birliğini güçlendirme ve çeşitli alanlarda ortak eylem çağrısında bulunulan toplantıda, dünya ülkeleri ve dünya nüfusunun yüzde 24'ünü temsil eden Müslüman halk için ekonomik büyüme sağlamak gerektiği ifade edilmişti. İslam ekonomisinin 2023’e kadar 3 trilyon doların üzerinde olmasının beklendiği belirtilmişti.<br/><br/>Bakanlar Kurulu, Kral Selman’ın  ‘Kalkınma Ortakları, Kâr Amacı Gütmeyen Kuruluşlar için Mükemmellik ve Sürdürülebilirlik’  kategorilerinde dağıtılan 2019 Kral Halid Ödülleri’ni sahiplerine teslim etmesine övgüde bulundu.<br/><br/>Toplantıda, kültür ve mirasa odaklanan küresel bir turizm merkezi olacak ‘Diriye Kapısı’ projesine de dikkat çekildi.<br/><br/>Toplantıda ayrıca Suudi Arabistan ekibinin, Macaristan'da 7-10 Kasım tarihlerinde düzenlenen Dünya Robot Olimpiyatları'nda (WRO) 74 ülkeden katılan yarışmacılar arasında 7'İnci sırada yer almasına övgüde bulunuldu.<br/><br/>Bakanlar Kurulu toplantısında ülkenin iç işlerine ilişkin bir dizi karar da alındı.</p>
    </article>
  </body>
</html>