<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/12/ne-pytuvaite-sega-za-izrael-preporychvat-ot-mvnr.429384"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T15:06:00+00:00"/>
    <meta property="og:title" content="Не пътувайте сега за Израел, препоръчват от МВнР"/>
    <meta property="og:description" content="Там е обявен червен код за ракетен обстрел | Dnes.bg"/>
  </head>
  <body>
    <article>
      <h1>Не пътувайте сега за Израел, препоръчват от МВнР</h1>
      <h2>Там е обявен червен код за ракетен обстрел</h2>
      <address><time datetime="2019-11-12T15:06:00+00:00">12 Nov 2019, 15:06</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Заради усложнената обстановка в Израел Министерството на външните работи препоръчва да не се пътува в тази страна.</p>
      <p>В информацията на министерството се посочва, че на територията на Израел е обявен е червен код за ракетен обстрел и задълбочаване на конфликта. Това е направено във връзка с изстреляните над 60 ракети от територията на Ивицата Газа през нощта и в сутрешните часове на 12.11.2019 г.</p>
      <p>Всички български граждани на територията на страната трябва да имат предвид, че са изключително непрепоръчителни посещенията на места на териториите на Западния бряг, Източен Ерусалим, в близост до границата с Ивицата Газа, Голанските възвишения, предупреждават от външното ни министерство.</p>
      <related>
        <a href="https://www.dnes.bg/blizak-iztok/2019/11/12/petdeset-raketi-izstreliani-ot-gaza-po-izrael.429352"/>
      </related>
      <p>От МВнР препоръчват при пристигане в местата за настаняване в Израел всички туристи да се поинтересуват за наличието на бомбоубежища в района. В случай на задействани звукови сирени за въздушно нападение хората следва да се отправят по най-краткия път до бомбоубежище и да чакат спиране на сигнала за опасност.</p>
      <p>В случай, че няма укритие или не може да се стигне до него навреме, лицата следва да се прикрият до най-близката стена или преграда, което би могло да ги предпази от потенциален взрив или осколки от шрапнели.</p>
      <p>При всички случаи следва да се спазват инструкциите, давани в такива случаи от органите на обществения ред и/или на военни части, посочват от МВнР.</p>
      <p>Във връзка с усложнената обстановка посолството на България в Тел Авив е затворено за клиенти. При необходимост от съдействие българските граждани могат да се свържат с посолството на България в Тел Авив на следните телефонни номера: + 972 3 696 13 78 и + 972 3 696 13 61 или мобилни номера за спешни случаи +972 54 59 54 379 и +972 54 764 00 89.<br/> </p>
    </article>
  </body>
</html>