<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/nagl-burgaski-bakshish-opita-da-oskube-chuzhdenets-s-kosmicheska-tarifa-no-si-nameri-maystora_news708885.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-12T15:43:00+00:00"/>
    <meta property="og:title" content="Нагъл бургаски бакшиш опита да оскубе чужденец с космическа тарифа, но си намери майстора"/>
    <meta property="og:description" content="По думите на други шофьори в този бранш, въпросният автомобил „Дачия” с регистрационен номер „А 3105 ММ” и друг път е опитвал да скубе клиентите си"/>
  </head>
  <body>
    <article>
      <h1>Нагъл бургаски бакшиш опита да оскубе чужденец с космическа тарифа, но си намери майстора</h1>
      <h2>По думите на други шофьори в този бранш, въпросният автомобил „Дачия” с регистрационен номер „А 3105 ММ” и друг път е опитвал да скубе клиентите си</h2>
      <address>
        <time datetime="2019-11-12T15:43:00+00:00">12 Nov 2019, 15:43</time>
      </address>
      <p>https://blitz.bg/obshtestvo/regioni/nagl-burgaski-bakshish-opita-da-oskube-chuzhdenets-s-kosmicheska-tarifa-no-si-nameri-maystora_news708885.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573564598-sistemen-bufer-1.jpg"/>
          <figcaption>Снимка: БГНЕС, архив</figcaption>
        </figure>
        <figure>
          <img src="https://static.blitz.bg/documents/thumbnails/730/201911/1573564558-157355417279105.jpg"/>
        </figure>
      </slideshow>
      <p><b>Бургаски бакшиш се опита да смъкне две кожи от клиент, след като разбра, че мъжът е чужденец и следователно лесно може да бъде измамен. Оказа се обаче, че човекът е женен за бургазлийка - известния музикален педагог Елена Клеппе, живее в Бургас и добре знае какви са цените на таксиметровите услуги. </b><br/><br/>Скандалният случай бе споделен от съпругата му в социалната мрежа, пише "Флагман". <br/><br/>"Този индивид е поискал на мъжа ми 19 лв от гарата до ъгъла на ул. "Калоян" и ул. "Раковска", виждайки,че е чужденец. Цените са били написани на прозорците.<br/><br/>Когато мъжът ми обяснил,че живее в Бургас и знае тарифите на такситата, онзи му казал, че е от Слънчев Бряг и извадил от джоба си друга тарифа. Какво правим хора? Така ли сме гостоприемни?", възмущава се Елена Клеппе.<br/><br/>Тя разпространи и снимки на двете тарифи, които копърката използва според случая. Според тях колата се води на две фирми.</p>
      <figure>
        <img src="https://static.blitz.bg/documents/thumbnails/520/201911/1573564558-157355417279105.jpg"/>
      </figure>
      <p>Едната е ЕТ „Кесов-Б.Кесов” със собственик Георги Кесов. В нея цените са сходни с тези на останалите таксита в града - 1,20 лв/км, 1,80 лв - първоначална такса, 0,60 лв за 1 минута престой. Втората тарифа обаче буквално реже глави от кръста - 5 лв първоначална такса, 5 лв/км и 2 лева за 1 минута престой. /<br/><br/>Така, ако те хване светофара до Новата поща, ще платиш 4-5 лева само, докато чакаш да светне зелено/. Това били актуалните цени за туристи в Слънчев бряг при активен сезон, обяснил таксиджията, без да навлиза в дребната подробност, че Бургас не е Слънчев бряг и активният сезон не продължава до средата на ноември.<br/><br/>Така, вместо 3 лева, бакшишът поискал от клиента си 19 лева и не представил касова бележка. Смаяният чужденец извадил последните си български пари – 10 лева и ги дал на копърката. В замяна бил обсипан с обиди и нецензурни квалификации.<br/><br/>По думите на други шофьори в този бранш, въпросният автомобил „Дачия” с регистрационен номер „А 3105 ММ” и друг път е опитвал да скубе клиентите си. "Това е една утайка от нашия бранш, дето лъже и краде всеки клиент. Но и много бой е изял, и много нощи е преспал в ареста. Надявам се да не оставите нещата само с писане във фейсбук", пише в един от коментарите.<br/><br/>„При наличието на две тарифни картончета, значи има два апарата в колата, единият абсолютно незаконен. Колата вероятно изобщо не е минала стандартизация”, пише друг.</p>
    </article>
  </body>
</html>