<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Povdignaha-obvineniya-sreshtu-shefove-na-Folksvagen-913251"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T15:48:00+00:00"/>
    <meta property="og:title" content="Повдигнаха обвинения срещу шефове на &quot;Фолксваген&quot;"/>
    <meta property="og:description" content="Германски прокурори заявиха, че са повдигнали обвинения за присвояване срещу четирима изпълнителни д..."/>
  </head>
  <body>
    <article>
      <h1>Повдигнаха обвинения срещу шефове на "Фолксваген"</h1>
      <address>
        <time datetime="2019-11-12T15:48:00+00:00">12 Nov 2019, 15:48</time>
      </address>
      <p>Германски прокурори заявиха, че са повдигнали обвинения за присвояване срещу четирима изпълнителни директори на "Фолксваген“ за предоставяне на прекомерни заплати и бонуси на няколко членове на съвета на служителите. С тези действия били облагодетелствани петима членове на съвета, което струва на автомобилния гигант около 5,1 милиона евро надплащане, казаха прокурорите. От сумата самият председател на съвета получил 3,1 милиона евро прекомерно заплащане или бонуси, предаде БГНЕС.</p>
      <p>Четиримата обвиняеми не бяха посочени, но двама бяха описани като бивши членове на борда. Третият е бивш изпълнителен директор, а четвъртият -"настоящ водещ мениджър". Случаят е последният от поредица заплетени казуси, сполетели "Фолксваген“.</p>
      <p>След като преди четири години компанията призна, че незаконно оборудвала 11 милиона превозни средства по целия свят със софтуер, който прави автомобилите да изглеждат по-малко замърсяващи, германският автомобилен гигант води битки в редица съдебни дела.</p>
      <p>Топ ръководителите на концерна - минали и настоящи - бяха обвинени в "пазарна манипулация", докато акционерите започнаха мащабен съвместен съдебен иск за девет милиарда евро обезщетение. Около 400 000 дела на шофьори също бяха включени в гигантски процес, който започна на 30 септември.</p>
    </article>
  </body>
</html>