<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/evrokhold-vkara-v-sda-zabranata-za-sdelkata-s-chez-406568.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T15:33:15+00:00"/>
    <meta property="og:title" content="Еврохолд вкара в съда забраната за сделката с ЧЕЗ"/>
    <meta property="og:description" content="Комисията за защита на конкуренцията блокира сделката"/>
  </head>
  <body>
    <article>
      <h1>Еврохолд вкара в съда забраната за сделката с ЧЕЗ</h1>
      <address><time datetime="2019-11-12T15:33:15+00:00">12 Nov 2019, 15:33</time> by <a rel="author">Редактори</a></address>
      <p>"Еврохолд България" АД ще защитава интересите на своите над 9000 акционери след решението на Комисията за защита на конкуренцията (КЗК) за забрана на сделката с ЧЕЗ Груп, следвайки своята отговорност пред тях и изпълнявайки своите задължения, съобщиха от компанията.</p>
      <p>"Еврохолд" вече внесе жалба в Административен съд – София област. Чешката енергийна група също предприе административни мерки срещу решението на българския регулатор.</p>
      <p>"Еврохолд" продължава изпълнението на обявената през октомври стратегия за създаване на силна регионална ютилити компания в рамките на холдинга по модела на "Евроинс Иншурънс Груп" АД, която е една от големите застрахователни групи в Югоизточна Европа (ЮИЕ). Компанията запазва интереса си към придобивания в енергийния сектор в региона и вижда в тях възможност за диверсификация на портфолиото си.</p>
      <p>Създаденият от "Еврохолд" енергиен борд, който включва утвърдени международни и български енергийни експерти, продължава да работи за реализация на стратегията за развитие на холдинга в ЮИЕ.</p>
      <p>От компанията вече обявиха, че имат сключен договор за 335 млн. евро с ЧЕЗ - Прага. Парите за сделката ще бъдат осигурени от две глобални банки и собствен капитал, а от холдинга обмислят да поканят представител на държавата в борда на електроразпределителното дружество.</p>
    </article>
  </body>
</html>