<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/social-network/2019/11/12/news/zuckerberg_ci_riprova_ecco_reels_il_clone_di_tiktok_per_instagram-240931548/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T15:49:00+00:00"/>
    <meta property="og:title" content="Zuckerberg ci riprova: ecco Reels il clone di TikTok per Instagram"/>
    <meta property="og:description" content="Dopo il fiasco di Lasso, arriva una funzionalità inserita direttamente all'interno delle Storie di Instagram, usate ogni mese da più di 500"/>
  </head>
  <body>
    <article>
      <h1>Zuckerberg ci riprova: ecco Reels il clone di TikTok per Instagram</h1>
      <h2>Dopo il fiasco di Lasso, arriva una funzionalità inserita direttamente all'interno delle Storie di Instagram, usate ogni mese da più di 500 milioni di utenti. Brevi video per aggredire il successo della concorrenza cinese fra i teenager</h2>
      <address><time datetime="2019-11-12T15:49:00+00:00">12 Nov 2019, 15:49</time> by <a rel="author">SIMONE COSIMI</a></address>
      <p> <a href="https://www.repubblica.it/argomenti/TikTok">TIKTOK</a> proprio non gli va giù. Il successo dell’applicazione cinese più usata dai teenager, sulla quale a dire il vero sta accadendo in questi mesi ciò che accade sempre, cioè la "transumanza" di fasce di utenza più anziana e delle celebrità – fra gli ultimi sbarcati c’è anche Will Smith – va assolutamente arrestato. Come? Ovviamente copiandone alcune delle funzionalità essenziali: quelle che riguardano non solo la possibilità di registrare clip lunghe fino a 15 secondi ma anche di regolarne la velocità, impostare la musica (su cui eventualmente fare lip sync, karaoke, anche se da tempo non è più quello il focus del settore), realizzare duetti con altri utenti o remixarne i loro contenuti. Insomma, in una parola <a href="https://www.repubblica.it/tecnologia/social-network/2019/09/28/news/fenomeno_tiktok_i_segreti_dell_app_dei_record_oltre_il_lip_sync_siamo_una_fabbrica_di_talenti_-237185470/?ref=search">TikTok</a>. Anzi no: Reels. Così ("bobine") si chiama la funzionalità appena lanciata da Menlo Park all’interno delle Storie. Per ora solo in Brasile, poi se ne valuteranno gli effetti altrove.<br/> <br/>Su TikTok – fenomeno da quasi un miliardo di utenti in 150 Paesi e 75 lingue, 280 challenge solo in Italia lo scorso anno – Mark Zuckerberg era stato molto chiaro in una serie di audio registrati la scorsa estate durante un incontro con i dipendenti e resi noti a ottobre. "TikTok è il primo prodotto per internet creato da uno di questi giganti del tech cinese che sta facendo davvero bene in tutto il mondo – si ascoltava dall’audio diffuso dal sito <i>The Verge</i> – sta iniziando ad andare bene anche negli Stati Uniti, specialmente tra i più giovani, e sta crescendo molto rapidamente in India. Penso che in termini di scalabilità abbia ormai sorpassato Instagram in India. E quindi, sì. È un fenomeno molto interessante". Un fenomeno da arginare, cercando di liofilizzare e riprodurre le sue caratteristiche di maggior successo in un proprio prodotto, iniettandole in modo che si rendano facilmente acquisibili, senza neanche pensarci troppo, anche se Reels prevede un minimo di “progettazione” in più rispetto alle altre feature. Esattamente come avvenuto con le <a href="https://www.repubblica.it/argomenti/Instagram_Stories">Storie</a> di Snapchat, oggi onnipresenti su ciascuna piattaforma del gruppo, WhatsApp compreso.<br/> <br/>Reels è disponibile sia per l’app iOS che per Android e serve non solo a realizzare queste brevi clip ma anche a condividerle nelle storie, spedirle tramite un messaggio diretto o pubblicarle – nel caso siano pubbliche - in una nuova sezione della sezione Esplora battezzata proprio “Top Reels”. Da cui, si spera, potranno viralizzarsi per tutta l’applicazione e oltre. La scommessa è sempre la stessa: sfruttare la mole di utenti già disponibile, per Instagram parliamo di oltre un miliardo e mezzo di profili al mese (122 milioni negli Stati Uniti), per marginalizzare un’applicazione copiando o comunque integrando funzionalità uguali o simili. Solo che stavolta TikTok sembra essere cresciuto molto più del previsto, ben oltre quanto non fosse accaduto a Snapchat all’epoca della febbre da storie del 2016.<br/> <br/>In realtà è già il secondo tentativo di combattere sul terreno dei microvideo virali e divertenti, il che dà l’idea della potenza di fuoco di Menlo Park. Il test con <a href="https://www.repubblica.it/tecnologia/social-network/2018/11/12/news/facebook_lancia_lasso_e_sfida_il_fenomeno_teen_tik_tok-211465788/">l’applicazione Lasso</a>, proposta un anno fa, è andato male, perché era una piattaforma come si dice “stand alone”, cioè autonoma, e doveva costruirsi una base d’utenza partendo da zero. Occorre dunque fare in modo di tenere tutto nell’ecosistema Instagram, per schivare il problema della complicata fase iniziale e proporre una soluzione subito disponibile e integrata, specialmente per l’utenza giovanile. A questo servirà Reels, in un primo momento battezzata Scenes – e in effetti in Brasile si chiama “Cenas”. Vale la pena ripeterlo: non è un’app autonoma ma una delle modalità, una “video music remi feature”, della fotocamera di Instagram per le Storie. Pare inoltre che anche Google sia al lavoro su un programma del genere.<br/> <br/>Stavolta, però, l’ammissione sull’ispirazione è più franca del solito: “Credo che a Musically prima di TikTok e poi TikTok vada dato credito per aver reso popolare questo formato” ha spiegato <b>Robby Stein</b>, direttore di prodotto per Instagram. Sebbene anche <a href="https://www.repubblica.it/tecnologia/social-network/2018/09/25/news/facebook_i_confondatori_di_instagram_lasciano_la_societa_-207288146/">Kevin Systrom</a>, fondatore di Instagram che ha lasciato il colosso californiano poco più di un anno fa, avesse usato parole simili all’epoca del lancio delle storie. Un percorso che, stavolta, ha un significato più ampio e che va oltre Facebook: in molti pensavano che sarebbero state le app di messaggistica, a “cinesizzarsi” prima delle altre. E invece sta accadendo ai social network, che copiano da TikTok formati e modalità di maggiore successo fra i ragazzi.<br/> <br/>Dunque si comincia dal Brasile: l’opzione Reels è inserita fra quelle, arcinote, “Boomerang” e “Super-zoom”. Si possono anche caricare dei video già realizzati o modificati con un’altra app oltre appunto a scegliere nella gigantesca library musicale di Facebook. Ci sono effetti di transizione ma non i filtri video e gli effetti speciali che, pure, vengono usati moltissimo sull’app di ByeTedance. L’obiettivo è capire quale possa essere l’accoglienza in una delle community più ampie e creative dal punto di vista coreutico e musicale, perfezionare le strategie in vista di un eventuale lancio internazionale.</p>
    </article>
  </body>
</html>