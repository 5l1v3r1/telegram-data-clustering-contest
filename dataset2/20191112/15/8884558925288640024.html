<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/v-intereuropini-zagrebski-druzbi-odkrili-poneverbo"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:32:22+00:00"/>
    <meta property="og:title" content="V Intereuropini zagrebški družbi odkrili poneverbo"/>
    <meta property="og:description" content="Poslovodstvo družbe Intereuropa logističke usluge iz Zagreba je odkrilo, da je eden od zaposlenih poneveril sredstva, je potem, ko je portal Siol med razlogi za zamenjavo predsednika uprave Intereurope Ernesta Gortana navajal dogajanje v Intereuropini hrvaški družbi, danes objavila matična družba Intereuropa. Kakšna je škoda, še ni znano."/>
  </head>
  <body>
    <article>
      <h1>V Intereuropini zagrebški družbi odkrili poneverbo</h1>
      <address><time datetime="2019-11-12T15:32:22+00:00">12 Nov 2019, 15:32</time> by <a rel="author">STA</a></address>
      <p>
        <b>Poslovodstvo družbe Intereuropa logističke usluge iz Zagreba je odkrilo, da je eden od zaposlenih poneveril sredstva, je potem, ko je portal Siol med razlogi za zamenjavo predsednika uprave Intereurope Ernesta Gortana navajal dogajanje v Intereuropini hrvaški družbi, danes objavila matična družba Intereuropa. Kakšna je škoda, še ni znano.</b>
      </p>
      <figure>
        <img src="https://static.primorske.si/foto/highres/politika/719471_261-intereuropa-2.jpg"/>
        <figcaption>Vodenje družbe začasno, za največ eno leto, je prevzel dosedanji član uprave Marko Cegnar. Foto: Sonja Ribolica</figcaption>
      </figure>
      <p><b>KOPER</b> &gt; "Obsega škode, vpliva na računovodske izkaze in drugih natančnejših podatkov trenutno še ni mogoče z gotovostjo opredeliti. Natančnejši podatki bodo dostopni po zaključku forenzičnega pregleda, ki ga izvaja družba Ernst &amp; Young svetovanje, so zapisali v objavi "v zvezi z vsemi neuradnimi informacijami, ki se pojavljajo v medijih", na spletni strani Ljubljanske borze.</p>
      <p>Po doslej zbranih podatkih ni indicev, da bi bile v poneverbo vključene osebe iz poslovodstva odvisne družbe ali iz uprave Intereurope, so dodali.</p>
      <p>Do objave prihaja dan po obvestilu, da je nadzorni svet zaradi zamude pri uvajanju ustreznega sistema korporativnega upravljanja in ustreznega sistema odkrivanja in preprečevanja prevar razrešil predsednika uprave Gortana.</p>
      <p>Spletni portal Siol je v ponedeljek poročal, da je v ozadju zamenjave dogajanje v hčerinskih družbah na območju nekdanje Jugoslavije, sodu naj bi izbilo dno dogajanje v Intereuropini družbi na Hrvaškem.</p>
      <p>Spornih naj bi bilo, kot je pisal portal, za 1,6 milijona evrov plačil računov, za katere naj bi nadzorniki sumili, da so fiktivni. Nadzorniki, ki jih vodi Vojko Čok, naj bi si bili po pisanju portala enotni, da Intereuropa ne obvladuje hčerinskih družb v tujini, odgovornost za to pa so pripisali Gortanu. Že pred tem je imela Intereuropa veliko težav v Srbiji, kjer se je sprla s solastnikom hčerinskega podjetja, in v Črni gori, so še navedli na portalu.</p>
      <p>Vodenje družbe začasno, za največ eno leto, prevzel dosedanji član uprave <b>Marko Cegnar</b>, nadzorniki pa so imenovali tudi novega člana uprave, in sicer dosedanjega nadzornika <b>Matijo Vojska</b>, ki mu bo članstvo v nadzornem svetu v obdobju dela v upravi mirovalo.</p>
    </article>
  </body>
</html>