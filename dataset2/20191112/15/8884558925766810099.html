<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/spanski-socialisti-in-podemos-z-nacelnim-dogovorom"/>
    <meta property="og:site_name" content="Primorske novice"/>
    <meta property="article:published_time" content="2019-11-12T15:17:55+00:00"/>
    <meta property="og:title" content="Španski socialisti in Podemos z načelnim dogovorom o koaliciji"/>
    <meta property="og:description" content="Španski socialisti in skrajno leva stranka Unidas Podemos so danes dosegli načelni dogovor o oblikovanju koalicijske vlade, sta po poročanju tujih tiskovnih agencij sporočili stranki. Na nedeljskih parlamentarnih volitvah sicer nista osvojili dovolj glasov za absolutno večino v parlamentu, tako da bosta potrebovali podporo manjših strank."/>
  </head>
  <body>
    <article>
      <h1>Španski socialisti in Podemos z načelnim dogovorom o koaliciji</h1>
      <address><time datetime="2019-11-12T15:17:55+00:00">12 Nov 2019, 15:17</time> by <a rel="author">STA</a></address>
      <p>
        <b>Španski socialisti in skrajno leva stranka Unidas Podemos so danes dosegli načelni dogovor o oblikovanju koalicijske vlade, sta po poročanju tujih tiskovnih agencij sporočili stranki. Na nedeljskih parlamentarnih volitvah sicer nista osvojili dovolj glasov za absolutno večino v parlamentu, tako da bosta potrebovali podporo manjših strank.</b>
      </p>
      <figure>
        <img src="https://static.primorske.si/foto/highres/gnweb/719461_258-madrid.jpg"/>
        <figcaption>Madrid Foto: Vir: Wikipedia</figcaption>
      </figure>
      <p><b>MADRID</b> &gt; Socialisti premierja <b>Pedra Sancheza</b> so v nedeljo slavili in bodo imeli odslej v 350-članskem spodnjem domu španskega parlamenta 120 poslancev, kar je tri manj kot doslej. Podporo je izgubil tudi Podemos, ki bo imel po novem 35 namesto 42 poslancev.</p>
      <p>Tako imata skupaj 155 poslancev, kar ne zadostuje za absolutno večino 176 poslancev v parlamentu. Zato bosta potrebovali podporo manjših strank.</p>
      <p>Premier je na današnji novinarski konferenci z vodjo Podemosa <b>Pablom Iglesiasom</b> povedal, da se bosta posvetovala z drugimi strankami, da "bi dosegli stabilno in trajno večino, ki ne bo omogočila zgolj potrditve v parlamentu, ampak tudi vlado do konca zakonodajnega mandata". V Španiji mandat traja štiri leta.</p>
      <p>Iglesias pa je povedal, da želita stranki oblikovati "progresivno koalicijsko vlado". "Volitve so pokazale, (...) da je zdaj tisto, kar je bila aprila zgodovinska priložnost, postalo zgodovinska nujnost," je poudaril.</p>
      <p>V prihodnjih tednih se bodo pogovarjali o podrobnostih programa in sestave vlade, je dodal vodja Podemosa. Sam bo sicer v skladu z danes sklenjenim prevzel podpredsedniško mesto. Če se bo strankama uspelo dogovoriti, bo to prva koalicijska vlada v sodobni zgodovini Španije.</p>
      <p>Stranki sta se o koaliciji pogajali že po aprilskih volitvah, a se jima ni uspelo dogovoriti. Podemos je zahteval vstop v koalicijo, vodja socialistične stranke Sanchez pa je želel vladati sam. Pogovori so propadli septembra.</p>
    </article>
  </body>
</html>