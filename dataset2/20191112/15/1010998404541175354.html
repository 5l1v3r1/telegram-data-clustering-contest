<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/garet-sautgejt-2.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T15:52:00+00:00"/>
    <meta property="og:title" content="Гарет Саутгейт: Ивелин Попов бе изключително смел"/>
    <meta property="og:description" content="Селекционерът на Англия е впечатлен от действията на капитана на България в европейската квалификация в София"/>
  </head>
  <body>
    <article>
      <h1>Гарет Саутгейт: Ивелин Попов бе изключително смел</h1>
      <h2>Селекционерът на Англия е впечатлен от действията на капитана на България в европейската квалификация в София</h2>
      <address>
        <time datetime="2019-11-12T15:52:00+00:00">12 Nov 2019, 15:52</time>
      </address>
      <p>Селекционерът на Англия Гарет Саутгейт смята, че капитанът на България Ивелин Попов е действал изключително смело по време на европейската квалификация в София миналия месец. Тогава срещата бе прекъсвана на два пъти заради расистки прояви на родните фенове спрямо играчите на "Трите лъва", а на почивката Попето отиде да разговаря с привържениците. </p>
      <p>"В главата ми е техният капитан Ивелин Попов, който може би бе най-смелият човек на терена онази вечер. Да отидеш при собствените си фенове, когато съперникът те разбива, и да се опитваш да им повлияеш, по начина, по който той го направи, е изключително похвално. Така че аз определено не бих искал да видя как той понася някакво индивидуално наказание. Освен това на стадиона имаше много деца, които искаха да се снимат с нашите играчи. Така че ние завързахме и приятелства там", каза Саутгейт в интервю за "Гардиън".</p>
      <p>Относно <b><a href="https://btvnovinite.bg/sport/uefa-zatvarja-vasil-levski-i-globi-balgarija-s-85-hil-evro.html">наказанието на България за един мач без публика и глобата от 85 хил. евро заради расистките прояви</a></b>, специалисът коментира: "Изобщо не става дума за това да се вглеждаме в България и да мислим, че всичко там е сбъркано. Очевидно имаше хора на стадиона, които не трябваше да са там. Но такива хора има и на нашите стадиони. Ние може би имаме повече ресурси да не ги допускаме да влизат на стадионите. Това е нещо, което някои страни трябва да започнат да правят по-добре. Трябва да продължим със санкциите и те да стават все по-големи и по-големи, но не бих могъл да ви кажа кои биха били правилните наказания", заяви Саутгейт.</p>
    </article>
  </body>
</html>