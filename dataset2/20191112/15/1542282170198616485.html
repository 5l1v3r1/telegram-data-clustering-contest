<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/ypothesi-novartis-poiniki-dioksi-varos-andrea-loverdou"/>
    <meta property="og:site_name" content="euronews"/>
    <meta property="article:published_time" content="2019-11-12T15:10:20+00:00"/>
    <meta property="og:title" content="Υπόθεση Novartis: Ποινική δίωξη σε βάρος του Α. Λοβέρδου"/>
    <meta property="og:description" content="Την άσκηση ποινικής δίωξης σε βάρος του Ανδρέα Λοβέρδου, για την υπόθεση της Novartis, παρήγγειλε η επικεφαλής της Εισαγγελίας Διαφθοράς"/>
  </head>
  <body>
    <article>
      <h1>Υπόθεση Novartis: Ποινική δίωξη σε βάρος του Α. Λοβέρδου</h1>
      <address><time datetime="2019-11-12T15:10:20+00:00">12 Nov 2019, 15:10</time> by <a rel="author">euronews </a></address>
      <p>Την άσκηση ποινικής δίωξης σε βάρος του πρώην υπουργού, Ανδρέα Λοβέρδου, για την υπόθεση της Novartis, παρήγγειλε στην Εισαγγελία Πρωτοδικών η επικεφαλής της Εισαγγελίας Διαφθοράς, Ελένη Τουλουπάκη.</p>
      <p>Η κ. Τουλουπάκη αποδίδει στον βουλευτή του ΚΙΝΑΛ τη διάπραξη του αδικήματος της δωροληψίας πολιτικού προσώπου κατ' εξακολούθηση και ζητά την απαγγελία κατηγορίας σε βάρος του μετά την άρση ασυλίας του, στις αρχές Οκτωβρίου, από τη Βουλή, την οποία είχε ζητήσει και ο ίδιος ο κ. Λοβέρδος.</p>
      <p>Στο πόρισμα, που είχε αποστείλει η Εισαγγελίας Διαφθοράς στη Βουλή, τον περασμένο Απρίλιο, προκειμένου να κληθεί ο πρώην υπουργός Υγείας σε εξηγήσεις στους εισαγγελείς, αναφέρεται ότι ο κ. Λοβέρδος ελέγχεται ποινικά για το χρονικό διάστημα από τον Απρίλιο 2011 έως το Μάιο του 2012 και την κοστολόγηση 4 φαρμάκων της Novartis (Gilenya, Tasigna (των 150 mg και 200 mg) και Lucentis).</p>
      <p>Οι εισαγγελείς Διαφθοράς, σύμφωνα με τα στοιχεία που απέστειλαν στη Βουλή, στηρίζουν την κατηγορία σε βάρος του κ. Λοβέρδου σε καταθέσεις μαρτύρων, χειρόγραφες σημειώσεις και σε εικονικά τιμολόγια προς 3 ραδιοφωνικούς σταθμούς που εκδόθηκαν από συγκεκριμένη διαφημιστική εταιρεία.</p>
      <p>Σύμφωνα με το πόρισμα, τα 4 αυτά φάρμακα διατέθηκαν στην ελληνική αγορά σε τιμές αρκετά πιο υψηλές, σε σχέση με άλλες ευρωπαϊκές χώρες με αποτέλεσμα να αυξηθεί αισθητά ο τζίρος της φαρμακοβιομηχανίας.</p>
      <p>Ο κ. Λοβέρδος από την αρχή αρνείται οποιαδήποτε εμπλοκή του σε επιλήψημες πράξεις σε σχέση με την υπόθεση της φαρμακοβιομηχανίας και έχει προβεί σε νομικές ενέργειες κατά των εισαγγελέων Διαφθοράς, ενώ το σχόλιό του στην ενημέρωση της ποινικής δίωξης ήταν:</p>
      <p>«Εκείνοι που διέπραξαν κακουργηματική κατάχρηση εξουσίας, έβγαλαν σήμερα μόνοι τους και το τελευταίο προσωπείο. Αμετανόητοι σκευωροί. Θα τιμωρηθούν για τα κακουργήματά τους όπως ο Ποινικός Κώδικας ορίζει».</p>
    </article>
  </body>
</html>