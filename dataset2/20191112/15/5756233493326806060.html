<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621173/%D8%AF%D8%B3%D8%AA%DA%AF%DB%8C%D8%B1%DB%8C-%D9%87%D9%85%D8%B3%D8%A7%DB%8C%D9%87%E2%80%8C-%DA%A9%DB%8C%D9%86%D9%87%E2%80%8C%D8%A7%DB%8C-%D8%B2%D9%88%D8%AC-%D8%AC%D9%88%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T15:06:00+00:00"/>
    <meta property="og:title" content="دستگیری همسایه‌ کینه‌ای زوج جوان در تهران"/>
    <meta property="og:description" content="رئیس پلیس فتای تهران بزرگ از دستگیری فردی که با هدف ایجاد اختلاف و طلاق زوجی جوان، اقدام به ایجاد مزاحمت برای آنان کرده بود، خبر داد."/>
  </head>
  <body>
    <article>
      <h1>دستگیری همسایه‌ کینه‌ای زوج جوان در تهران</h1>
      <address>
        <time datetime="2019-11-12T15:06:00+00:00">12 Nov 2019, 15:06</time>
      </address>
      <p>
        <i>رئیس پلیس فتای تهران بزرگ از دستگیری فردی که با هدف ایجاد اختلاف و طلاق زوجی جوان، اقدام به ایجاد مزاحمت برای آنان کرده بود، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ تورج کاظمی در تشریح جزئیات این خبر گفت: مدتی قبل زن و شوهر جوانی به پلیس فتا مراجعه و با طرح شکایتی اعلام کردند که فردی ناشناس در شبکه اجتماعی تلگرام مطالبی کذب علیه‌شان درج و آنان را به خیانت به یکدیگر متهم کرده است و همین موضوع نیز سبب بروز مشکلات خانوادگی میان آنان شده است.</p>
      <p>وی با بیان اینکه با طرح شکایت از سوی زوج جوان تحقیقات کارآگاهان پلیس فتا در این پرونده آغاز شد، افزود:‌ زوج جوان به هیچ فردی مظنون و مشکوک نبودند و همین موضوع نیز پیچیدگی‌هایی را برای کارآگاهان ایجاد کرده بود اما سرانجام در ادامه تحقیقات کارآگاهان پلیس فتا به مردی ۳۵ ساله که ساکن یکی از محلات غرب تهران بود، رسیدند که در همسایگی این افراد سکونت داشت.</p>
      <p>کاظمی با اشاره به صدور دستور قضائی برای دستگیری این فرد، گفت: متهم دستگیر و به مقر انتظامی منتقل شد که این فرد در جریان بازجویی‌های انجام شده اعتراف کرد که چون با این زن و شوهر بر سر پرداخت نکردن هزینه‌های مجتمع مسکونی درگیری لفظی و کدورت داشته، تصمیم گرفته تا با انتشار مطالب کذب از آنان انتقام بگیرد و کاری کند که زندگی مشترکشان به بن بست برسد.</p>
      <p>رییس پلیس فتای تهران بزرگ با اشاره به تشکیل پرونده برای متهم دستگیر شده، اظهار کرد: این فرد پس از تکمیل پرونده برای ادامه روند رسیدگی به جرم روانه دادسرا شد.</p>
    </article>
  </body>
</html>