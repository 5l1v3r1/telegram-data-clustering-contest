<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597006/tha-enimeronoun-tous-dikaiouxon-tou-eee-kai-meta-tha-to-apokoptoun"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T15:42:00+00:00"/>
    <meta property="og:title" content="Θα ενημερώνουν τους δικαιούχων του ΕΕΕ και μετά θα το αποκόπτουν"/>
    <meta property="og:description" content="Η Υπουργός Εργασίας, Πρόνοιας και Κοινωνικών Ασφαλίσεων Ζέτα Αιμιλιανίδου και η Επιτροπή Εργασίας της Βουλής συμφώνησαν όπως προωθηθεί πρόταση νόμου η οποία..."/>
  </head>
  <body>
    <article>
      <h1>Θα ενημερώνουν τους δικαιούχων του ΕΕΕ και μετά θα το αποκόπτουν</h1>
      <address><time datetime="2019-11-12T15:42:00+00:00">12 Nov 2019, 15:42</time> by <a rel="author">sigmalive</a></address>
      <p>Η Υπουργός Εργασίας, Πρόνοιας και Κοινωνικών Ασφαλίσεων Ζέτα Αιμιλιανίδου και η Επιτροπή Εργασίας της Βουλής συμφώνησαν όπως προωθηθεί πρόταση νόμου η οποία θα ρυθμίζει νομοθετικά την ενημέρωση δικαιούχων του Ελάχιστου Εγγυημένου Εισοδήματος (ΕΕΕ) και θα τους δίνεται η ευκαιρία να δώσουν επεξηγήσεις πριν να γίνει η οποιαδήποτε αποκοπή του για αποφυγή λαθών του συστήματος που ταλαιπωρούν τους πολίτες.</p>
      <p>Η κ. Αιμιλιανίδου παρευρέθηκε σήμερα σε συνεδρία της Επιτροπής η οποία εξέτασε έξι προτάσεις νόμου, πέντε του Κινήματος Οικολόγων – Συνεργασίας Πολιτών και η μια του ΔΗΚΟ, οι οποίες, όπως ανέφερε ο Πρόεδρος της Επιτροπής Αντρέας Φακοντής σε δηλώσεις του μετά τη συνεδρία, «έχουν ως στόχο τη βελτίωση της υφιστάμενης νομοθεσίας για την παροχή του ΕΕΕ».</p>
      <p>Πολλές από τις πρόνοιες των αλλαγών που προτείνονται εξυπακούουν κόστος και η Βουλή από μόνη της χωρίς την συγκατάθεση της Κυβέρνησης δεν μπορεί να προχωρήσει διότι θα κριθεί αντισυνταγματική η όποια αλλαγή επιχειρηθεί, είπε ο κ. Φακοντής.</p>
      <p>Σήμερα, σημείωσε καταφέραμε και πετύχαμε κάτι πολύ σημαντικό. Η Επιτροπή Εργασίας, ενημέρωσε ο κ. Φακοντής, θα καταθέσει πρόταση νόμου η οποία θα υποχρεώνει την αρμόδια υπηρεσία πριν αποκόψει το ΕΕΕ να αποστέλλει γραπτή επιστολή στο δικαιούχο από τον οποίο θα ζητεί επεξηγήσεις αναφορικά με κάποια στοιχεία που έχει εντοπίσει τα οποία δεν τον καθιστούν πλέον δικαιούχο. Ο δικαιούχος, πρόσθεσε, θα έχει τη δυνατότητα να απαντήσει γραπτώς μέσα σε συγκεκριμένο χρόνο που θα θέσουμε κατόπιν συμφωνίας με την Κυβέρνηση.</p>
      <p>Αυτό, ανέφερε ο Πρόεδρος της Επιτροπής Εργασίας, «πιστεύουμε ότι θα επιλύσει πάρα πολλά προβλήματα». Πολλοί είναι οι δικαιούχοι οι οποίοι ταλαιπωρούνται με αποκοπή του ΕΕΕ και τρέχουν να υποβάλουν ενστάσεις. Παρουσιάζεται μια μεγάλη καθυστέρηση 4, 6 και 8 μηνών μέχρι να ληφθούν αποφάσεις και μέχρι τότε ο δικαιούχος δεν έχει εισοδήματα, πρόσθεσε.</p>
      <p>«Με αυτή την ρύθμιση την οποία και η ίδια η Υπουργός έχει κάνει αποδεκτή πιστεύουμε ότι θα λύσουμε πολλά προβλήματα, αλλά θα περιοριστεί και μεγάλος όγκος εργασίας στο ίδιο το Υπουργείο το οποίο εξετάζει τις ενστάσεις», συμπλήρωσε.</p>
      <p>Σε ερώτηση αν έχει μειωθεί ο αριθμός των δικαιούχων ΕΕΕ απάντησε ότι «σίγουρα μειώθηκε. Λόγω και της ανάπτυξης της οικονομίας, της μείωσης της ανεργίας, έχει περιοριστεί σημαντικά ο αριθμός των δικαιούχων σε ΕΕΕ». Ακόμη, πρόσθεσε, «θα μειωνόταν πολύ περισσότερο ο αριθμός των δικαιούχων σε ΕΕΕ αν θεσπιζόταν νομοθεσία για τα άτομα με αναπηρία». Είπε επίσης ότι πάγια θέση της κοινοβουλευτικής ομάδας ΑΚΕΛ αλλά και άλλων ομάδων είναι ότι πρέπει να γίνει μια ξεχωριστή νομοθεσία για τα άτομα με αναπηρία.</p>
      <p>Ως προς αυτό, ανέφερε ότι η Υπουργός έχει ενημερώσει την Επιτροπή ότι μετά και την πλήρη εφαρμογή του ΓεΣΥ θα μπει σε διάλογο με το αναπηρικό κίνημα με στόχο να υπάρξει νομοθεσία, η οποία θα καλύπτει τις ανάγκες του αναπηρικού κινήματος και η οποία θα δίνει μεγαλύτερο βάρος αντί σε επιδόματα, σε υπηρεσίες και σε άλλες μορφές στήριξης αυτών των ατόμων.</p>
      <p>Σε ερώτηση για τον χρόνο εξέτασης των ενστάσεων για ΕΕΕ απάντησε ότι δυστυχώς υπάρχει ακόμα πρόβλημα. Από την μια αναγνώρισε ότι είναι χρονοβόρος η διαδικασία γιατί απαιτείται διερεύνηση είτε τραπεζικών λογαριασμών είτε περιουσιακών στοιχείων, προσθέτοντας ότι «η Υπουργός μας διαβεβαίωσε ότι με την στελέχωση με επιστημονικό προσωπικό θα έχει μια καλύτερη αποτελεσματικότητα και θα έχουμε συντομότερες απαντήσεις».</p>
      <p>Ο κ. Φακοντής είπε επίσης ότι η συζήτηση θα συνεχιστεί, οι προτάσεις νόμου θα επανέλθουν για τελική τοποθέτηση και θα κατατεθεί η πρόταση νόμου για ενημέρωση δικαιούχων πριν την αποκοπή του επιδόματος τους.</p>
      <p>Από την πλευρά του, ο Πρόεδρος του Κινήματος Οικολόγων – Συνεργασίας Πολιτών Γιώργος Περδίκης είπε ότι η μία κατηγορία των προτάσεων νόμου είχε να κάνει με τους ανάπηρους. Πρέπει να πω ότι η Υπουργός ήταν κατηγορηματική λόγω της ύπαρξης αντισυνταγματικών προνοιών στις προτάσεις νόμου ότι η πολιτική λύση του θέματος που θα ακολουθήσει η Κυβέρνηση θα είναι να γίνει μια ξεχωριστή νομοθεσία και αφαιρεθούν από το ΕΕΕ τα άτομα με αναπηρίες, ανέφερε.</p>
      <p>«Εμείς θέλουμε να μην υπάρχουν κωλύματα στην πρόσβαση των αναπήρων στο δημόσιο βοήθημα και θα παρακολουθούμε από κοντά την υλοποίηση αυτής της δέσμευσης της κ. Υπουργού», πρόσθεσε.</p>
      <p>Αναφέρθηκε στη δεύτερη κατηγορία των προτάσεων νόμου που κατέθεσε το Κίνημα Οικολόγων η οποία αφορά την αυτόματη αφαίρεση επιδόματος από δικαιούχους κατά λάθος.</p>
      <p>Έκανε λόγο για «λάθη του συστήματος τα οποία η Υπουργός λέει ότι όταν έρχονται κοντά της με αποφάσεις που παίρνει η ίδια διορθώνονται».</p>
      <p>Εμείς, σημείωσε ο κ. Περδίκης, «θέλουμε να διορθωθούν θεσμικά».</p>
      <p>Συνέχισε λέγοντας ότι «έδωσε μια λύση η Υπουργός ότι θα πρέπει να μπει μια πρόνοια να μην αποκόπτεται το ΕΕΕ σε κανένα, εκτός αν έχει από πριν προειδοποιηθεί, του δοθεί μια λογική περίοδος  που θα καθορίσουμε εμείς ως Βουλή με τη δική της συναίνεση και η ευκαιρία να προσκομίσει όλα τα απαραίτητα πιστοποιητικά».</p>
      <p>«Αυτό είναι μια θετική εξέλιξη», είπε, προσθέτοντας ότι εμείς θα συνεργαστούμε με τη Γραμματεία της Βουλής αν ψηφιστεί η πρόταση νόμου τότε και μόνο τότε θα αποσύρουμε τις προτάσεις μας.</p>
      <p>Ο βουλευτής ΕΛΑΜ Λίνος Παπαγιάννης ανέφερε σε δηλώσεις του ότι «η δική μας θέση είναι ότι ειδικά στις περιπτώσεις των ευάλωτων ομάδων το κράτος θα πρέπει επιτέλους να δείξει κοινωνική ευαισθησία και να σταματήσουν οι κυβερνώντες να θεωρούν ότι με τις εξαγγελίες για διάφορες μελέτες και έρευνες ότι θα λυθεί το οποιοδήποτε πρόβλημα».</p>
      <p>«Εδώ και δύο χρόνια είναι το μοναδικό πράγμα που ακούμε και θεωρούμε ότι την ίδια ώρα που τα προβλήματα αυξάνονται θα έπρεπε με την ίδια ροή να αυξάνεται και η στήριξη του κράτους για τους δυσπραγούντες συμπατριώτες μας», πρόσθεσε.</p>
    </article>
  </body>
</html>