<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231764/"/>
    <meta property="og:site_name" content="Українська правда"/>
    <meta property="article:published_time" content="2019-11-12T15:38:00+00:00"/>
    <meta property="og:title" content="НАБУ і САП планують вручити підозру Бахматюку"/>
    <meta property="og:description" content="Правоохоронці планують вручити підозру колишньому власнику “ВіЕйБі банку” Олегу Бахматюку і можуть притягнути до відповідальності членів правління НБУ, які приймали рішення про кредит банку в 1,2 млрд гривень."/>
  </head>
  <body>
    <article>
      <h1>НАБУ і САП планують вручити підозру Бахматюку</h1>
      <address>
        <time datetime="2019-11-12T15:38:00+00:00">12 Nov 2019, 15:38</time>
      </address>
      <p>Правоохоронці планують вручити підозру колишньому власнику "ВіЕйБі банку" Олегу Бахматюку і можуть притягнути до відповідальності членів правління НБУ, які приймали рішення про кредит банку в 1,2 млрд гривень.</p>
      <p><b>Джерело:</b> <a href="https://www.facebook.com/nabu.gov.ua/posts/2491296024449402?__xts__[0]=68.ARDnlH69ojEICzaw53HpMX-d7LiLpRCbb9Lb-7FuretqE5c9eLQNhXfIWk7QieqkoHT83TrV4fNLGdQ331BBxE0ltGCDfWDPmg_QayfV9RfnJHb5kMPOQuQr_o-d0RjRnGz5eIRiaAdJmNIzP_6ub3TDAmEepRI49CBy9lyXz0FqZwVqd9GfaiQ30m1Pt7q0Hlehl4kqkWmG7AB6aGet95CMMOE3jjZuq4Wva8qRe3cNN8Z79gVjkrD6x2GeEAFTr9aXu_x_xhNv5Y2wTKCK30IUW8c_YWN1b69lo-7E8KQJijdmmM-QREuJCnzDMu3Lc4_nBqyw_aG14uBWvztu8Bgkviz9&amp;__tn__=-R">Facebook</a>-сторінка НАБУ</p>
      <p><b>Дослівно:</b> "Слідство встановило, що до реалізації схеми з заволодіння 1,2 млрд гривень стабілізаційного кредиту НБУ можуть бути причетними понад 15 осіб. Вісьмом з них уже повідомили про підозру.</p>
      <p>Що стосується низки осіб, у тому числі бенефіціарного власника "ВіЕйБі банку", які наразі перебувають за межами країни, вирішується питання про направлення повідомлення про підозру у передбачений КПК України в таких умовах спосіб".</p>
      <p><b>Деталі:</b> Правоохоронці не виключають притягнення до відповідальності й інших членів правління НБУ, які ухвалили рішення про надання кредиту "ВіЕйБі банку".</p>
      <p>Слідство вважає, що у 2014 році бенефіціар VAB Банку <a href="https://www.pravda.com.ua/news/2019/11/12/7231755/">Олег Бахматюк</a> вступив у змову з першим заступником голови НБУ Олександром Писаруком про видачу мільярдного кредиту під заставу майна, вартість якого завищили.</p>
      <p>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</p>
      <figure>
        <img src="https://img.pravda.com/images/doc/3/1/3162800-11.png"/>
      </figure>
      <figure>
        <img src="https://img.pravda.com/images/doc/3/b/3b81c4a-1.png"/>
      </figure>
      <figure>
        <img src="https://img.pravda.com/images/doc/4/7/47a73b3-2.png"/>
      </figure>
      <figure>
        <img src="https://img.pravda.com/images/doc/5/e/5e5aa0f-3.png"/>
      </figure>
      <figure>
        <img src="https://img.pravda.com/images/doc/7/a/7a1ee6e-75557456-2491294781116193-8127791412256178176-o.png"/>
      </figure>
      <figure>
        <img src="https://img.pravda.com/images/doc/8/b/8be6e17-6.png"/>
      </figure>
      <p><b>Що було раніше: </b>11-12 листопада 2019 року детективи Національного бюро під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк".</p>
      <p>Серед підозрюваних – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд, а зараз є головою правління Райффайзен Банку Аваль.</p>
      <p>Обвинувачення клопотатиме про арешт <a href="https://www.pravda.com.ua/news/2019/11/12/7231724/">Писарука </a>з альтернативою внесення 30 млн грн застави.</p>
      <p>Серед інших підозрюваних: </p>
      <ul>
        <li>ексдиректор Генерального департаменту банківського нагляду;</li>
        <li>колишній в.о. начальника управління НБУ по м. Києву та Київській обл.;</li>
        <li>ексголова спостережної ради ПАТ "ВіЕйБі Банк";</li>
        <li>ексзаступник голови правління ПАТ "ВіЕйБі Банк";</li>
        <li>три посадові особи приватних компаній, пов’язаних з бенефіціарними власниками ПАТ "ВіЕйБі Банк";</li>
      </ul>
      <p>
        <i>
          <b>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/12/7231746/"/>
        <a href="https://www.pravda.com.ua/news/2019/11/12/7231724/"/>
        <a href="https://www.pravda.com.ua/news/2019/11/12/7231713/"/>
      </related>
    </article>
  </body>
</html>