<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polemos-kerameos-fili-kai-markoy-sti-voyli-gia-to-mpachalo-poy-epikratoyse-stin-asoee-stirizete-aytoys-poy-espasan-tin-porta-me-alysopriono-apantisi-sok-apo-ton-voyleyti-toy-syriza-kai-kala-ekanan/"/>
    <meta property="og:site_name" content="europost.gr"/>
    <meta property="article:published_time" content="2019-11-12T19:20:53+00:00"/>
    <meta property="og:title" content="«Πόλεμος» Κεραμέως – Φίλη και Μάρκου στη Βουλή για το μπάχαλο που επικρατούσε στην ΑΣΟΕΕ: «Στηρίζετε αυτούς που έσπασαν την πόρτα με αλυσοπρίονο?» – Απάντηση-σοκ από τον βουλευτή του ΣΥΡΙΖΑ: «Και καλά έκαναν!»"/>
    <meta property="og:description" content="Σφοδρή αντιπαράθεση ξέσπασε μεταξύ της υπουργού Παιδείας Νίκη Κεραμέως και του πρώην υπουργού Παιδείας Νίκου Φίλη στην Επιτροπή Μορφωτικών Υποθέσεων της Βουλής για τη χθεσινή εισβολή των ΜΑΤ στην ΑΣΟΕΕ. Αυτό που προκάλεσε αίσθηση είναι ο"/>
  </head>
  <body>
    <article>
      <h1>«Πόλεμος» Κεραμέως – Φίλη και Μάρκου στη Βουλή για το μπάχαλο που επικρατούσε στην ΑΣΟΕΕ: «Στηρίζετε αυτούς που έσπασαν την πόρτα με αλυσοπρίονο?» – Απάντηση-σοκ από τον βουλευτή του ΣΥΡΙΖΑ: «Και καλά έκαναν!»</h1>
      <address>
        <time datetime="2019-11-12T19:20:53+00:00">12 Nov 2019, 19:20</time>
      </address>
      <p>Σφοδρή αντιπαράθεση ξέσπασε μεταξύ της υπουργού Παιδείας Νίκη Κεραμέως και του πρώην υπουργού Παιδείας Νίκου Φίλη στην Επιτροπή Μορφωτικών Υποθέσεων της Βουλής για τη χθεσινή εισβολή των ΜΑΤ στην ΑΣΟΕΕ.</p>
      <p>Αυτό που προκάλεσε αίσθηση είναι ο τρόπος με τον οποίο ο κ. Φίλης επέλεξε να σχολιάσει την επίθεση αντιεξουσιαστών στο γραφείο της υπουργού Παιδείας την προηγούμενη Παρασκευή.</p>
      <p>Ο κ. Φίλης έκανε λόγο για πταίσμα ή απλό πλημμέλημα και ρώτησε την κυρία Κεραμέως αν φοβάται τις κόκκινες μπογιές. «Φοβάστε τις κόκκινες μπογιές; Η επίθεση στο γραφείο της κ. Κεραμέως προφανώς είναι λυπηρή, ήταν ένα πταίσμα, ένα ελαφρύ πλημμέλημα, αυτό ήταν, πάντως κόκκινες μπογιές. Μας ενοχλεί, μας ενοχλεί βεβαίως, υπάρχει διαδικασία διερεύνησης του θέματος και είναι καταδικαστέα. Το άλλο είναι ο τραυματισμός φοιτητών, η εισβολή των ΜΑΤ στα πανεπιστήμια και εκεί όχι μόνο κουβέντα από την κυρία Κεραμέως αλλά και μπράβο κιόλας».<br/>Στην ΑΣΟΕΕ έκοψαν την πόρτα με αλυσοπρίονο.<br/>Η υπουργός Παιδείας απάντησε σε υψηλούς τόνους στον κ. Φίλη, λέγοντας ότι ο ΣΥΡΙΖΑ επιλέγει να συντάσσεται με τους μπαχαλάκηδες: «Ο ΣΥΡΙΖΑ στηρίζει αυτούς που προσπαθούν με τη βία να επιβάλλουν τις απόψεις τους. Σας πήρε πέντε ολόκληρες μέρες για να πείτε μια ολόκληρη κουβέντα για την επίθεση στο γραφείο μου. Ξέρετε ότι έσπασαν την πόρτα εισόδου στην ΑΣΟΕΕ με αλυσοπρίονο; Εσείς επιλέγετε να είστε με αυτούς που κάνουν ορμητήρια βίας τα πανεπιστήμια, εμείς επιλέγουμε να είμαστε με όλους αυτούς που θέλουν ένα δημόσιο πανεπιστήμιο απαλλαγμένο από πάσης μορφής βία και ανομία. Αυτή είναι η διαφορά μας και για αυτή κρινόμαστε».</p>
      <p>«Καλά έκαναν», φώναξε βουλευτής του ΣΥΡΙΖΑ</p>
      <p>Αίσθηση προκάλεσε το γεγονός πως όταν η κυρία Κεραμέως είπε ότι φοιτητές έσπασαν με αλυσοπρίονο την είσοδο του Οικονομικού Πανεπιστημίου Αθηνών (πρώην ΑΣΟΕΕ) ο βουλευτής του ΣΥΡΙΖΑ Κώστας Μάρκου, καθηγητής Ιατρικής στο Πανεπιστήμιο της Πάτρας, φώναξε από κάτω «και καλά έκαναν».</p>
      <p>Η υπουργός Παιδείας συνέχισε την επίθεσή της κατά του ΣΥΡΙΖΑ λέγοντας ότι επί τέσσερα χρόνια είχε επιλέξει να στηρίξει τις συμπεριφορές της ανομίας: «Η στάση του ΣΥΡΙΖΑ χθες απέδειξε περίτρανα ότι η κυβέρνηση του ΣΥΡΙΖΑ στήριζε επί τεσσεράμισι χρόνια αυτές τις συμπεριφορές και επέλεξε να πάει χθες να πυροδοτήσει καταστάσεις. Αποδοκιμάστηκε από τους ίδιους τους φοιτητές ο κ. Φίλης, ενώ δεν είχε κουβέντα για όσα βρέθηκαν στα υπόγεια της ΑΣΟΕΕ, άρα θεωρείτε φυσιολογικό ότι τα δημόσια πανεπιστήμια πρέπει να έχουν κράνη, ρόπαλα, υλικά αμφίεσης και κουκούλες, διαρρηκτικά εργαλεία, πέτρες, μάρμαρα. Όλα αυτά κατά τον ΣΥΡΙΖΑ είναι πολύ φυσιολογικό να βρίσκονται στο δημόσιο πανεπιστήμιο».</p>
      <p>Ο Νίκος Φίλης απάντησε ότι ο ΣΥΡΙΖΑ συμμετείχε χθες στη φοιτητική κινητοποίηση και προειδοποίησε την κυρία Κεραμέως ότι η Νέα Δημοκρατία θα βρει απέναντι τον ΣΥΡΙΖΑ και στο πεζοδρόμιο και στη Βουλή.</p>
      <p>«Φυσικά και συμμετείχαμε στη φοιτητική κινητοποίηση γιατί θέλουμε να στείλουμε ένα μήνυμα στην κυβέρνηση ότι δεν θα περάσει η αυταρχική υποτροπή, δεν θα περάσει η προσπάθεια να αλλάξει η ατζέντα και να μη συζητάμε το προσφυγικό και το σκάνδαλο Novartis. Θα είμαστε απέναντι και εδώ και στο πεζοδρόμιο και αν σας ενοχλεί η λέξη πεζοδρόμιο, αλλάξτε την. Πείτε το αγώνας», ανέφερε ο κ. Φίλης.</p>
      <p>Φίλης: Ο φοιτητής που μου άσκησε κριτική μού μίλησε με ευγένεια</p>
      <p>Ο κ. Φίλης σχολίασε και το γεγονός ότι χθες αποδοκιμάστηκε από φοιτητές όταν πήγε στην ΑΣΟΕΕ. «Η κυρία υπουργός δεν ξέρει και δεν γνωρίζει από λαό και από λαϊκό και φοιτητικό κίνημα, στο κίνημα υπάρχει και αντιπαράθεση. Πήγα χθες στο Οικονομικό Πανεπιστήμιο, έτσι έχουμε μάθει στην Αριστερά να υπερασπιζόμαστε παντού τα δημοκρατικά δικαιώματα. Βρέθηκαν 1-2 φοιτητές που άσκησαν κριτική, τη δέχτηκα, δεν έφυγα, την άκουσα. Με μεγάλη ευγένεια μίλησε ο άνθρωπος. Είστε με αυτούς που με αποδοκίμασαν τον ένα-δύο; Αυτούς εσείς τους λέτε ότι είναι τρομοκράτες και στείλατε την αστυνομία να τους πιάσουν. Τώρα τι κάνετε, φτηνή δημαγωγία; Να δούμε τι θα λέγατε εσείς αν ήσασταν εκεί αν τολμούσατε να πάτε που φοβάστε τις μπογιές τις κόκκινες. Ο εχθρός είναι ένας, ο κυβερνητικός αυταρχισμός, και το φοιτητικό κίνημα και το άσυλο δεν έχουν ιδιοκτήτες».</p>
      <p>Κεραμέως: Καταλαβαίνω τη θέση του κ. Φίλη – Πήγε στην ΑΣΟΕΕ και τον αποδοκίμασαν<br/>«Καταλαβαίνω τη θέση του κ. Φίλη, είναι πάρα πολύ δυσμενής. Πήγε χθες στην ΑΣΟΕΕ και τον αποδοκίμασαν οι ίδιοι οι φοιτητές, η θέση του είναι πάρα πολύ δύσκολη και εδώ φαίνεται η διαφορά μεταξύ της Νέας Δημοκρατίας και του ΣΥΡΙΖΑ γιατί η ΝΔ το να βρίσκονται ρόπαλα, κράνη και μάσκες σε ένα δημόσιο πανεπιστήμιο το θεωρεί ότι είναι απαράδεκτο, αδιανόητο και απολύτως καταδικαστέο, αλλά για τον ΣΥΡΙΖΑ και τον κ. Φίλη είναι ένα κοινωνικό φαινόμενο. Αυτή είναι η διαφορά, αυτή είναι η αντίληψή μας και γι’ αυτό ακριβώς τον λόγο ο λαός έχει επιλέξει εμάς».</p>
    </article>
  </body>
</html>