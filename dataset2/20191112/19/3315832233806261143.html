<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f88f3204cf18681c/o-specie-de-cerb-pitic-considerata-disparuta-de-25-de-ani-fotografiata-in-vietnam.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T19:23:07+00:00"/>
    <meta property="og:title" content="O specie de cerb pitic, considerată dispărută de 25 de ani, fotografiată în Vietnam"/>
    <meta property="og:description" content="O specie de cerb pitic din Asia, pe care oamenii de ştiinţă o considerau dispărută de peste 25 de ani, a fost fotografiată în Vietnam, potrivit unui studiu publicat luni în revista Nature Ecology Evolution, relatează AFP."/>
  </head>
  <body>
    <article>
      <h1>O specie de cerb pitic, considerată dispărută de 25 de ani, fotografiată în Vietnam</h1>
      <address><time datetime="2019-11-12T19:23:07+00:00">12 Nov 2019, 19:23</time> by <a rel="author">Jurnal.md</a></address>
      <p>
        <b>O specie de cerb pitic din Asia, pe care oamenii de ştiinţă o considerau dispărută de peste 25 de ani, a fost fotografiată în Vietnam, potrivit unui studiu publicat luni în revista Nature Ecology &amp; Evolution, relatează AFP.</b>
      </p>
      <p>Cerbul pitic cu spate argintiu (Tragulus Versicolor) este un mamifer prezent doar în Vietnam şi a fost foarte puţin studiat.</p>
      <p>"Imaginaţi-vă un cerb care a fost micşorat la dimensiunea unui pudel. Înlăturaţi coarnele şi adăugaţi doi mici canini. Apoi, scufundaţi două treimi din animal într-o găleată cu vopsea cenuşiu-argintie: veţi obţine un cerb pitic cu spate argintiu", a declarat pentru AFP Andrew Tilker, de la Global Wildlife Conservation (GWC), coautor al studiului.</p>
      <p>De peste un sfert de secol oamenii de ştiinţă nu au mai auzit vorbindu-se despre acest animal. Ei s-au temut că vânătoarea, deşi interzisă, a condus la extincţia acestei mici rumegătoare.</p>
      <p>Biologul vietnamez An Nguyen de la Global Wildlife Conservation şi colegii săi au decis să conducă o anchetă.</p>
      <p>Pe baza observaţiilor anterioare (primele datând de la începutul secolului al XIX-lea), oamenii de ştiinţă au ales trei provincii vietnameze pentru a întreba populaţia.</p>
      <p>În urma informaţiilor obţinute, ei au plasat circa 30 de camere echipate cu detectoare de mişcare în pădurile din jur.</p>
      <p>În două dintre zone, camerele au reperat aproape 300 de vizite ale Tragulus Versicolor.</p>
      <p>"Să afli că este încă aici reprezintă primul pas în determinarea celui mai bun mod de a proteja această specie şi de a ne asigura că nu o vom pierde", a declarat An Nguyen.</p>
      <p>Cercetătorii consideră însă că sunt necesare studii suplimentare pentru a înţelege mai bine distribuţia acestor mamifere.</p>
      <p>"Cerbul pitic rămâne un element important al patrimoniului natural al ţării. În general, speciile de ungulate, cum ar fi cerbul pitic, îndeplinesc funcţii ecologice importante, inclusiv dispersia seminţelor", a afirmat Andrew Tilker, care lucrează de asemenea la Institutul Leibniz pentru cercetarea faunei sălbatice, scrie Agerpres.ro.</p>
    </article>
  </body>
</html>