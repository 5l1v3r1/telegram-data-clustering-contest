<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89436"/>
    <meta property="og:site_name" content="Denník politika"/>
    <meta property="article:published_time" content="2019-11-12T19:35:04+00:00"/>
    <meta property="og:title" content="Tréner Dalič tvrdí, že v Rijeke to bude proti Slovensku iný zápas a myslí iba na výhru"/>
    <meta property="og:description" content="12.11.2019 (Webnoviny.sk) – Futbaloví vicemajstri sveta z Chorvátska nastúpia v sobotňajšom záverečnom zápase kvalifikácie ME 2020 proti Slovensku v Rijeke bez trojice zranených hráčov – obrancu Mateja Mitroviča, stredopoliara Ivana Rakitiča a útočníka Andreja Kramariča. Namiesto spomenutého tria tréner „vatrenich“ Zlatko Dalič donominoval Marka Roga z talianskeho Cagliari Calcio a Josipa Juranoviča z Hajduku Split."/>
  </head>
  <body>
    <article>
      <h1>Tréner Dalič tvrdí, že v Rijeke to bude proti Slovensku iný zápas a myslí iba na výhru</h1>
      <address><time datetime="2019-11-12T19:35:04+00:00">12 Nov 2019, 19:35</time> by <a rel="author">Webnoviny</a></address>
      <p>12.11.2019 (Webnoviny.sk) – Futbaloví vicemajstri sveta z Chorvátska nastúpia v sobotňajšom záverečnom zápase kvalifikácie ME 2020 proti Slovensku v Rijeke bez trojice zranených hráčov – obrancu Mateja Mitroviča, stredopoliara Ivana Rakitiča a útočníka Andreja Kramariča. Namiesto spomenutého tria tréner „vatrenich“ Zlatko Dalič donominoval Marka Roga z talianskeho Cagliari Calcio a Josipa Juranoviča z Hajduku Split.</p>
      <h3>Chorvátom stačí remíza</h3>
      <p>Domácim na postupovú definitívu postačí v zápase so Slovákmi aj remíza, ale Dalič odmieta akékoľvek kalkulácie a myslí iba na víťazstvo.</p>
      <p><i>„Čaká nás rozhodujúci zápas kvalifikácie o postup na ME proti súperovi, ktorého šance môžu pri pozitívnom výsledku v Rijeke výrazne stúpnuť. Vyhrali sme na Slovensku 4:0, ale nenechajme sa oklamať. Toto bude iný zápas, v ktorom nám stačí získať bod. Nesmieme sa však sústrediť na remízu, našou povinnosťou je hrať na víťazstvo. Nezaujímajú nás žiadne prepočty,“</i> povedal 53-ročný Dalič podľa oficiálnej webstránky Chorvátskeho futbalového zväzu (HNS).</p>
      <p>Rodák z Livna v Bosne a Hercegovine sa môže stať tretím trénerom v histórii chorvátskeho národného mužstva po Miroslavovi Blaževičovi a Slavenovi Biličovi, ktorý so „šachovnicovým“ tímom postúpi aspoň na dva záverečné turnaje majstrovstiev sveta alebo Európy.</p>
      <h3>Vykartovaní stopéri</h3>
      <p>Okrem zdravotného stavu uvedeného tria mu vrásky spôsobuje aj neúčasť vykartovaných stopérov – Dejana Lovrena a Domagoja Vidu, verí však, že sa mu podarí poskladať tú správnu základnú jedenástku. <i>„Mám plnú dôveru vo všetkých nových hráčov, bude to pre nich veľká šanca,“</i> dodal.</p>
      <p>Podľa Daliča má Slovensko najväčšiu silu v strede poľa. <i>„Najnebezpečnejší sú traja záložníci Lobotka, Hamšík a Kucka, ktorí sú neustále v hre. Ďalej je tam žilinský útočník Boženík, stopéri Škriniar a Vavro pôsobia v talianskej lige. Slováci budú chcieť dosiahnuť výsledok, ktorý by ich priblížil k európskemu šampionátu. Musíme hrať agresívne a vysoko napádať. Nesmieme dovoliť, aby bola naša novozložená obranná formácia pod tlakom. Chceme brániť útočením,“</i> poznamenal.</p>
      <p>Chorvátsky lodivod od domácich novinárov dostal taktiež zaujímavú otázku týkajúcu sa videoasistenta rozhodcu (VAR). Zdôraznil, že nepatrí medzi jeho zástancov, ale nie je ani proti nemu. <i>„Chorvátsko sa pre VAR nestalo majstrom sveta. VAR je skvelý, keď rozhodne vo váš prospech, ale aj zlý, keď je verdikt proti vám. Nie som za ani proti,“</i> vyhlásil Zlatko Dalič.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/trener-dalic-tvrdi-ze-v-rijeke-to-bude-proti-slovensku-iny-zapas-a-mysli-iba-na-vyhru/"><u>Tréner Dalič tvrdí, že v Rijeke to bude proti Slovensku iný zápas a myslí iba na výhru</u></a> © SITA Všetky práva vyhradené.</p>
    </article>
  </body>
</html>