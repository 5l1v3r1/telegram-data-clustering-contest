<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621226/%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%A8%D8%AF%D9%88%D9%86-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%A8%D8%AE%D9%88%D8%A7%D9%86%D9%86%D8%AF-%DB%B9%DB%B0%DB%B0-%D9%87%D8%B2%D8%A7%D8%B1-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AF%D8%B1-%D8%A8%D8%A7%D8%AC%D9%87%E2%80%8C%D9%87%D8%A7%DB%8C-%D9%BE%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T19:27:00+00:00"/>
    <meta property="og:title" content="رانندگان بدون کارت سوخت بخوانند /۹۰۰ هزار کارت سوخت در باجه‌های پست"/>
    <meta property="og:description" content="مدیرعامل شرکت ملی پخش فرآورده‌های نفتی: تاکنون حدود ۴۸ میلیون کارت سوخت صادر شده است."/>
  </head>
  <body>
    <article>
      <h1>رانندگان بدون کارت سوخت بخوانند /۹۰۰ هزار کارت سوخت در باجه‌های پست</h1>
      <address>
        <time datetime="2019-11-12T19:27:00+00:00">12 Nov 2019, 19:27</time>
      </address>
      <p>
        <i>مدیرعامل شرکت ملی پخش فرآورده‌های نفتی: تاکنون حدود ۴۸ میلیون کارت سوخت صادر شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مدیر عامل شرکت ملی پخش فرآورده‌های نفتیبا بیان اینکه بیش از ۹۰۰ هزار کارت سوخت در باجه‌های معطله پست باقی مانده است، از کسانی که هنوز کارت سوخت خود را به هر دلیل دریافت نکرده اند خواست؛ به باجه‌های معطله پست مراجعه کنند.</p>
      <p>امیر وکیل زاده با اشاره به اینکه وزارت نفت برای تمام خودروها بدون استثنا کارت سوخت صادر کرده است گفت: ما حدود ۲۴ میلیون خودرو و موتور سیکلت در حال تردد در کشور داریم، اما تاکنون حدود ۴۸ میلیون کارت سوخت صادر شده است.</p>
      <p>وی افزود: این آمار نشان می‌دهد که برای همه دست کم یک بار کارت صادر شده و به طور میانگین برای هر خودرو یا موتور سیکلت با توجه به تقاضاهای المثنی دو بار کارت سوخت صادر شده است.</p>
      <p>مدیر عامل شرکت ملی پخش فرآورده‌های نفتی با تاکید بر اینکه وزارت نفت برای همه مالکان کارت سوخت صادر کرده است گفت: حالا اگر به هر دلیلی مالکان کارت خود را در دسترس ندارند باید تقاضای المثنی بدهند.</p>
      <p>آقای وکیل زاده با بیان اینکه تقریبا تمامی تقاضاهای کارت المثنی تاکنون صادر شده است افزود: با این وجود ۶۰۰ هزار کارت از کارت‌هایی که اخیرا صادر شده در باجه‌های معطله پست مانده است.</p>
      <p>وی گفت: این بدان معنی است که پست دو بار برای تحویل کارت سوخت به آدرس داده شده مراجعه کرده، اما به دلیل نبود فرد در محل سکونتش و یا به دلیل نداشتن کارت ملی و مدارک کافی احراز هویت، کارت به باجه پست برگردانده شده است.</p>
      <p>مدیر عامل شرکت ملی پخش فرآورده‌های نفتی با بیان اینکه برای راحتی این دسته از مالکان نحوه پیگیری کارت را متمرکز کرده ایم افزود: قبلا این افراد باید به درگاه اینترنتی «ای پلیس» مراجعه می‌کردند و پس از وارد کردن پلاک خودرو بارکد کارت سوخت را می‌گرفتند سپس به درگاه پست مراجعه و با وارد کردن بارکد محل باجه معطله کارت سوخت خود را پیدا می‌کردند، اما الان همه این مراحل در درگاه‌ «ای پلیس» متمرکز شده است و افراد به محض اینکه به این درگاه مراجعه و پلاک خود را وارد کنند بارکد و متعاقبا باجه‌ای که کارت شان در آنجا وجود دارد معرفی خواهد شد.</p>
      <p>آقای وکیل زاده گفت : بنابراین از مردم درخواست می‌کنیم با مراجعه به درگاه epolice.ir باجه معطله کارت خود را دریافت کرده و با در دست داشتن مدارک هویتی برای تحویل گرفتن کارت خود در اسرع وقت مراجعه کنند.</p>
    </article>
  </body>
</html>