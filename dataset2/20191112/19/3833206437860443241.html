<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913286.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T19:18:00+00:00"/>
    <meta property="og:title" content="Академик почна мощно в Балканската лига"/>
    <meta property="og:description" content="Академик Пловдив грабна убедителна победа в първия си мач от новия сезон в Балканската баскетболна л..."/>
  </head>
  <body>
    <article>
      <h1>Академик почна мощно в Балканската лига</h1>
      <address>
        <time datetime="2019-11-12T19:18:00+00:00">12 Nov 2019, 19:18</time>
      </address>
      <p>Академик Пловдив грабна убедителна победа в първия си мач от новия сезон в Балканската баскетболна лига. Пловдивският тим превъзхождаше по класа и надигра гостуващия Раховеци (Косово) с 95:78 /25:21, 27:12, 21:23, 22:22/. Мачът се игра в зала СИЛА в Пловдив. През миналия сезон тимът на Асен Николов спечели бронзовите медали в надпреварата и сега не крие амбициите си за нови отличия.</p>
      <p>Домакините започнаха колебливо и допуснаха съперникът да поведе в началото. Все пак в края на първата четвърт отборът на Асен Николов успя да обърне резултата и да излезе напред с 4 точки. Във втората Академик рязко увеличи оборотите и бързо се откъсна в резултата, като се оттегли на почивката с 19 точки аванс. Домакините заиграха по-агресивно в защита и с бързи атаки и още 4 тройки разликата набъбна чувствително в тяхна полза.</p>
      <p>В третата четвърт гостите започнаха със серия от 14:4, но Тенчо Тенчев наниза две поредни тройки и охлади ентусиазма на косовари. След това домакините отново поеха контрола на мача, въпреки че загубиха частта с 2 точки. В последната четвърт пловдивчани започнаха със серия от 10:2 и окончателно отказаха съперниците си.</p>
      <p>Много добър мач за победителите направи Шакир Смит, който завърши с 20 точки, 5 борби и 5 асистенции. Васил Бачев добави 19 точки, 6 борби и 7 асистенции, Обрад Томич помогна с 15 точки и 8 борби. Седрик Боуен вкара 10 точки в повторния си дебют за Академик.</p>
      <p>За гостите най-полезни бяха Албан Весели с 19 точки, Джъстин Грей с 16 и Кристиан Брадфорд с 12 точки. В четвъртък от 18.30 часа отново в зала СИЛА Академик посреща Черно море в мач от НБЛ.</p>
    </article>
  </body>
</html>