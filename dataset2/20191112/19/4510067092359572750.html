<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/baschet-csm-csu-oradea-intalneste-din-nou-echipa-din-sibiu-in-deplasare-152754.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T19:39:00+00:00"/>
    <meta property="og:title" content="Baschet: CSM CSU Oradea întâlneşte din nou echipa din Sibiu, în deplasare"/>
    <meta property="og:description" content="Baschetbaliştii de la CSM CSU Oradea vor întâlni din nou echipa BC CSU Sibiu, după ce au mai jucat cu această echipă de trei ori în acest început de sezon, ultima dată chiar duminică. De această dată meciul va avea loc la Sibiu, miercuri seară, de la ora 19, în etapa a 4-a a Grupei D din Liga Naţională."/>
  </head>
  <body>
    <article>
      <h1>Baschet: CSM CSU Oradea întâlneşte din nou echipa din Sibiu, în deplasare</h1>
      <address><time datetime="2019-11-12T19:39:00+00:00">12 Nov 2019, 19:39</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/baschet-csu-oradea-sibiu-121119.JPG"/>
      </figure>
      <p>După victoria de duminică seară, de la Arena Antonio Alexe, baschetbaliştii de la CSM CSU Oradea vor juca din nou cu echipa BC CSU Sibiu, de această dată în deplasare. Meciul va avea loc miercuri seară, la Sibiu, în cadrul celei de-a patra etapă a Grupei D din FIBA Europe Cup.</p>
      <p>Partida, care va putea fi urmărită în direct la Digi Sport şi pe canalul YouTube al FIBA şi care va debuta de la ora 19, se anunţă din nou foarte atractivă. Dacă până acum, orădenii s-au impus de fiecare dată în faţa sibienilor în cele trei partide disputate până în prezent, de această dată, jucătorii pregătiţi de antrenorul Dan Fleşeriu îşi vor dori cu tot dinadinsul revanşa, mai cu seamă cu cât vor evolua pe teren propriu.</p>
      <p>Dacă orădenii sunt pe primul loc în grupă, cu trei victorii, sibienii sunt pe ultima poziţie, fără nicio victorie şi fără şansă de calificare, fapt care e posibil să afecteze modul de abordare a jocului de către gazde, pentru care mai important devine meciul din campionat de la sfârşitul săptămânii.</p>
      <p>Reamintim că duminică seară CSM-ul s-a impus, la Arena Antonio Alexe, cu scorul de 85-73, în Liga Naţională. De asemenea, roş-albaştrii au învins pe CSU Sibiu în confruntarea directă de la Oradea, din FIBA Europe Cup, respectiv în SuperCupa României.</p>
      <p>După cum anunţă site-ul oficial al clubului CSM, delegaţia orădeană de la acest meci nu îi cuprinde pe componenţii echipei naţionale.</p>
      <p>"Bobe Nicolescu este în continuare indisponibil din cauza problemelor la spate. În schimb, staff-ul tehnic a decis să-i acorde câteva zile de repaos lui Giordan Watson după meciul de campionat cu Sibiul. Americanul cu cetăţenie română nu a avut răgaz de la mijlocul lunii iulie, când a venit în ţară şi a pus umărul din plin la succesul echipei naţionale a României în faza a 3-a din precalificările FIBA EuroBasket 2021. Venit de la lot, Watson a intrat direct în programul echipei de club, iar acum s-a decis că jucătorul trebuie să beneficieze de câteva zile de repaos", precizează site-ul clubului bihorean.</p>
      <p>În acest context din lotul orădenilor va face Pavle Reljic şi juniorul Enzo Vescan, vicecampion naţional U18 şi component al echipei naţional U18 masculin a României.</p>
      <p>În celălalt meci al Grupei D de miercuri, în Turcia, Bahcesehir Koleji va primi  vizita elveţienilor de la Fribourg Olympic.</p>
    </article>
  </body>
</html>