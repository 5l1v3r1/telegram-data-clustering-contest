<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/cina-bude-limitovat-deti-na-pocitaci-sa-budu-moct-hrat-len-90-minut-denne/"/>
    <meta property="og:site_name" content="Android Portal"/>
    <meta property="article:published_time" content="2019-11-12T19:09:01+00:00"/>
    <meta property="og:title" content="Čína bude limitovať deti: Na počítači sa budú môcť hrať len 90 minút denne"/>
    <meta property="og:description" content="Čína sa rozhodla, že zasiahne do aktivít tínedžerov. Nové smernice vznikli preto, aby pomohli vytvoriť predstavu o tom, čo má miestna vláda v plánoch."/>
  </head>
  <body>
    <article>
      <h1>Čína bude limitovať deti: Na počítači sa budú môcť hrať len 90 minút denne</h1>
      <address><time datetime="2019-11-12T19:09:01+00:00">12 Nov 2019, 19:09</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Čína sa rozhodla, že zasiahne do aktivít jej tínedžerov. <a href="http://www.gov.cn/xinwen/2019-11/06/content_5449157.htm">Čerstvo zverejnené smernice</a> s podobou infografiky vznikli preto, aby pomohli vytvoriť predstavu o tom, čo má miestna vláda v plánoch. Deti si počas týždňa zahrajú iba 90 minút denne, cez víkend a sviatky raz toľko.</b>
      </p>
      <p>Cieľ iniciatívy veľkej ázijskej krajiny spočíva v snahe chrániť mladých Číňanov pred potenciálnym vznikom závislosti, čo by potom mohlo mať negatívny vplyv na ich dospievanie. Nové pravidlá budú platiť iba pre toho, kto ešte zatiaľ <b>nedovŕšil vek 18 rokov</b>.</p>
      <p>Ako <a href="https://www.techspot.com/news/82662-china-announces-online-gaming-restrictions-chinese-youth.html">píše</a><i>TechSpot</i>, kontroverzné smernice môžu nádejným eSport profesionálom zruinovať kariéru. Keďže denne trénujú i niekoľko hodín, spomínaný limit o veľkosti<b> 90 minút</b>, respektíve <b>180 minút cez víkend</b>, im ani zďaleka nestačí. Ak chcú byť čoraz lepší, musia hraniu venovať podstatne viac času.</p>
      <p>Rovnako by museli začať dávať pozor na čas, kedy hrajú. Podľa informácií z dostupných dokumentov nemôžu spustiť hru <b>od 22:00 večer do 08:00 rána</b>.</p>
      <h3>Iba online hry</h3>
      <p>Obmedzenie sa má týkať iba tých herných titulov, ktoré sa dajú hrať <b>prostredníctvom internetu</b>. V opačnom prípade by to čínska vláda nedokázala ustriehnuť, pretože neexistuje žiadny efektívny spôsob, ako mať niečo také pod palcom pri offline režime.</p>
      <figure>
        <iframe data-src="https://twitter.com/SportByFort/status/1192050158290264066?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Smernice ale okrem iného hovoria i o finančnom limite, čiže sume, ktorú čínski tínedžeri môžu minúť na online hry. Jedinci s vekom od 8 do 16 rokov majú mesačne k dispozícii 29 dolárov, zatiaľ čo jedinci s vekom od 16 do 18 rokov <b>o 26 dolárov viac</b>.</p>
      <h3>Kedy to bude realitou?</h3>
      <p>Keďže je zatiaľ reč iba o smerniciach vo forme infografiky, nejde o nič, čo sa dá považovať za realitu. Dlho tak ale byť nemusí. Čínska vláda týmto krokom totiž <b>pripravuje teoretickú pôdu</b> pre príchod sofistikovaného systému, ktorý bude mať k dispozícii všetko na to, aby dokázal ovplyvniť online aktivity miestnych detí.</p>
    </article>
  </body>
</html>