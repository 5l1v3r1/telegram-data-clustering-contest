<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/12/siman-legyozte-az-oroszokat-a-magyar-valogatott"/>
    <meta property="og:site_name" content="infostart"/>
    <meta property="article:published_time" content="2019-11-12T19:05:35+00:00"/>
    <meta property="og:title" content="Simán legyőzte az oroszokat a magyar válogatott"/>
    <meta property="og:description" content="Sima győzelemmel kezdte szereplését a magyar férfi vízilabda-válogatott a világligában: Märcz Tamás együttese kedden a Komjádi Uszodában 14-6-ra verte az orosz csapatot."/>
  </head>
  <body>
    <article>
      <h1>Simán legyőzte az oroszokat a magyar válogatott</h1>
      <address><time datetime="2019-11-12T19:05:35+00:00">12 Nov 2019, 19:05</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/13/marcz-tamas-ezert-teszi-oda-magat-a-vizilabda-valogatott-a-vilagligaban"/>
      </related>
      <h3>Sima győzelemmel kezdte szereplését a magyar férfi vízilabda-válogatott a világligában: Märcz Tamás együttese kedden a Komjádi Uszodában 14-6-ra verte az orosz csapatot.</h3>
      <p>A találkozó előtt gyászszünettel emlékeztek Szívós István olimpiai bajnokra, aki vasárnap, életének 72. évében hunyt el.</p>
      <p>Az oroszok az első lövésükből gólt szereztek, de a túloldalon Erdélyi Balázs emberelőnyből azonnal válaszolt. Harkov másodszorra sem hibázott, Vámos viszont fórból csak a kapufát "lőtte szét". Manhercz Krisztián ötméteresből egyenlített majd a 2017-es budapesti vb-döntő óta először válogatott Hosnyánszky Norbert fordított. Erdélyi egy csodaszép ejtéssel növelte az előnyt, de a vendégek ötméteresből felzárkóztak.</p>
      <p>A második felvonást Erdélyi harmadik találata vezette fel, majd Vámos lőtt bombagólt, az oroszok pedig kapust cseréltek. A túloldalon Vogel Soma büntetőt védett, Vámos pedig megúszásból talált be. Óriási lendületbe jött a magyar csapat, Jansik Szilárd, Nagy Ádám és Kovács Gergő is feliratkozott a gólszerzők közé.</p>
      <p>A harmadik negyedből már csak bő másfél perc volt hátra, amikor az oroszok újra betaláltak, a záró felvonásban pedig már nem szakadtak meg a csapatok.</p>
      <p>A négy európai selejtezőcsoport győztese a másodikokkal csap majd össze a negyeddöntőben, a B jelű négyesben szereplő magyarok továbbjutásuk esetén az A csoportból Görögország, Olaszország és Georgia közül kapnak ellenfelet. A március 17-i, egymeccses negyeddöntők győztesei jutnak a június 23. és 28. között sorra kerülő szuperdöntőbe. Ennek a mezőnyéhez további négy válogatott csatlakozik az interkontinentális selejtezőtornáról, melyet az Egyesült Államokban rendeznek április 28. és május 3. között.</p>
      <p>A magyarok február 11-én a franciák vendégeként ugranak medencébe.</p>
      <aside>Eredmény<br/>Magyarország-Oroszország 14-6 (4-3, 6-0, 2-2, 2-1)<br/><br/>A magyar csapat gólszerzői: Erdélyi 3, Hosnyánszky, Vámos, Jansik Sz., Kovács G., Nagy Á. 2-2, Manhercz 1</aside>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>