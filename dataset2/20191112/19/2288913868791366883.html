<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711672"/>
    <meta property="og:site_name" content="De Standaard"/>
    <meta property="article:published_time" content="2019-11-12T19:52:00+00:00"/>
    <meta property="og:title" content="Topman De Lijn: 'Ik snap niet waarom gestaakt wordt'"/>
    <meta property="og:description" content="Woensdag staakt de socialistische vakbond bij De Lijn niet alleen in Vlaams-Brabant, maar in het hele land. De Lijn waarschuwt dan ook voor hinder. Topman..."/>
  </head>
  <body>
    <article>
      <h1>Topman De Lijn: 'Ik snap niet waarom gestaakt wordt'</h1>
      <address>
        <time datetime="2019-11-12T19:52:00+00:00">12 Nov 2019, 19:52</time>
      </address>
      <p>Woensdag staakt de socialistische vakbond bij De Lijn niet alleen in Vlaams-Brabant, maar in het hele land. De Lijn waarschuwt dan ook voor hinder. Topman Roger Kesteloot vindt dat de staking 'alle redelijkheid te boven' gaat.</p>
      <p>De verzoeningspoging bij De Lijn in Vlaams-Brabant is mislukt. 'Het dringt bij de directie niet door wat de problemen zijn', zegt Marcel Conters van ACOD TBM. 'Ze lijken in een andere wereld te leven.'</p>
      <p>De socialistische vakbond breidt de staking in Vlaams-Brabant daarom uit naar heel Vlaanderen woensdag. 'Het personeel zit in een diepe malaise', vindt Conters van ACOD. 'De directie wil niet meer verder met ons praten, en geeft geen antwoord op de vraag wanneer we verder kunnen onderhandelen', zegt Conters. 'Het is aan de directie om het op te lossen, dit is nog nooit gezien.'</p>
      <p>Roger Kesteloot, de topman van De Lijn, schetst een andere realiteit. 'Ik snap niet waarom er morgen gestaakt moet worden, zo zei hij dinsdag in <i>Terzake</i>. Hij benadrukt dat het niet klopt dat de top van De Lijn niet naar de vakbonden en de werknemers luistert. De baas van De Lijn vindt het 'zeer bizar' dat tijdens de verzoeningsvergadering van dinsdag het ACOD een pamflet verspreidde waarin opgeroepen werd tot een staking. Volgens hem werkt het ACOD met de staking mee aan de privatisering van De Lijn.</p>
      <p>De directeur-generaal benadrukte dat er voor elk probleem dat de vakbonden aankaarten aan een oplossing wordt gewerkt. Ook de klachten dat de chauffeurs hun vakantie niet kunnen opnemen, schoof hij van tafel: alle vakanties van 2019 kunnen opgenomen worden, ook in Vlaams-Brabant, verzekerde Kesteloot.</p>
      <p>
        <b>Graf van De Lijn</b>
      </p>
      <p>Oo d<a href="https://www.standaard.be/cnt/dmf20191108_04707282">e christelijke vakbond ACV</a> is het niet eens met de staking van de socialistische collega’s. ‘De socialistische vakbond graaft mee het graf van De Lijn', zei Jo Van der Herten eerder aan <i>De Standaard</i>. ‘De imagoschade voor De Lijn is immens', zegt hij nu. ACV zal niet oproepen tot een algemene staking op woensdag. 'Er is nog onderhandelingsmarge, we moeten verder praten, geen actie voeren.' </p>
      <p>Ook de liberale vakbond ACLVB steunt de oproep van de socialistische bond voor een algemene staking in heel Vlaanderen niet. De ACLVB ondersteunt wel de voortzetting van de staking in Vlaams-Brabant.</p>
      <p>Wat de impact van de ACOD-staking morgen zal zijn op het aanbod van de Lijn is moeilijk te voorspellen. Reizigers krijgen daarom de raad om vanaf 's morgens de website van De Lijn te raadplegen via <a href="https://verstoring.delijn.be/">verstoring.delijn.be</a>.</p>
      <p>
        <b>Staking</b>
      </p>
      <p>De actie van de chauffeurs in Vlaams-Brabant duurt al acht dagen. Het protest gaat onder meer over het personeelstekort en de planning. Donderdag werd een ontwerpakkoord bereikt, maar de vakbonden verwierpen dat. Een sociaal bemiddelaar probeerde dinsdag het overleg recht te trekken, maar dat mislukte. 'De directie vroeg om de staking morgen af te blazen, maar dat was volgens ACOD onomkeerbaar', zegt Van der Herten. 'Een totale impasse is een mogelijkheid.'</p>
      <p>De directie van De Lijn betreurt de vakbondsacties 'omdat de reizigers hier alweer de dupe van zijn'. 'Er zijn heel wat stappen gezet en ook verschillende investeringen gebeurd om de arbeidsomstandigheden van de chauffeurs te vereenvoudigen', klinkt het in een persbericht. 'Niet alle inspanningen zijn evenwel op korte termijn zichtbaar, maar zullen binnenkort resultaat opleveren. De Lijn blijft inzetten op verdere dialoog, zowel met het oog op een oplossing voor het personeel als om de dienstverlening aan de klanten zo snel mogelijk te herstellen.'</p>
      <p> </p>
    </article>
  </body>
</html>