<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/12/news/ilva_scudo_penale_di_maio_m5s_conte-240951436/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T19:17:00+00:00"/>
    <meta property="og:title" content="Scudo per Ilva, Di Maio: &quot;Se provochi disastro ambientale, paghi&quot;. Conte non convince i parlamentari 5S pugliesi"/>
    <meta property="og:description" content="Deputati e senatori del territorio confermano il loro no all'immunità. Teso l'incontro con il premier. Poi nuove riunioni degli eletti M5S."/>
  </head>
  <body>
    <article>
      <h1>Scudo per Ilva, Di Maio: "Se provochi disastro ambientale, paghi". Conte non convince i parlamentari 5S pugliesi</h1>
      <h2>Deputati e senatori del territorio confermano il loro no all'immunità. Teso l'incontro con il premier. Poi nuove riunioni degli eletti M5S. Nelle prossime ore possibile un vertice di maggioranza su Taranto. Zingaretti avverte: "La corsa a distinguersi dal presidente del Consiglio non è corretta"</h2>
      <address>
        <time datetime="2019-11-12T19:17:00+00:00">12 Nov 2019, 19:17</time>
      </address>
      <p>Una giornata tesissima per i 5Stelle <a href="https://www.repubblica.it/economia/2019/11/12/news/ex_ilva_arcelor_mittal_desposita_atto_di_citazione_su_recesso-240927679/?ref=RHPPLF-BH-I240896793-C8-P6-S1.8-T1">sul fronte Ilva</a>. In particolare, su un tema che divide il Movimento come quello dello scudo penale. Luigi Di Maio, durante la registrazione del programma "Fuori dal coro", ha detto: "Piacerebbe a tanti imprenditori avere una norma come questa, ma se provochi un disastro ambientale devi pagare".<br/><br/>E ancora: "Sarebbe un problema enorme per la maggioranza", se Pd o Iv presentassero emendamenti a favore dello scudo. "Se cominciamo con gli sgambetti, Italia Viva è quella che ha più da perdere". Sull'ipotesi della nazionalizzazione invece Di Maio dice: "Sarebbe dare un alibi agli indiani, sarebbe dire che possono andarsene. Invece devono restare qui. Andremo contro di loro in giudizio". Poi, in una nota, aggiunge: "Il governo, unito e compatto, troverà una soluzione". E si parla di un vertice di maggioranza domani (mercoledì). Con Zingaretti che dagli Stati Uniti avverte: "La corsa a distinguerci non è corretta rispetto all'impegno del presidente Conte".<br/><br/><br/>Sullo scudo il premier Conte sta portando avanti un tentativo di mediazione rispetto ai 5Stelle. Ha provato a sondare gli umori dei parlamentari pugliesi del Movimento sulla possibilità di reintrodurre una forma di immunità penale. Con una norma generale, non solo per Taranto. Tutto questo per non offrire un alibi all'azienda, anche in sede legale. E per tenere la maggioranza unita. Tanto più che Italia Viva ha già presentato <a href="https://www.repubblica.it/economia/2019/11/11/news/decreto_fiscale_emendamento_di_italia_viva_per_rimettere_lo_scudo_penale_sull_ex_ilva-240842064/?ref=search">due emendamenti sull'immunità per Ilva.</a> I voti, per far passare lo scudo, potrebbero arrivare dalla destra ma sarebbe una Caporetto per la maggioranza giallo-rossa.<br/><br/><br/><br/>L'appuntamento a Palazzo Chigi tra il presidente del consiglio e una delegazione di eletti in Puglia, secondo indiscrezioni, non è andato bene. I toni sono stati molto accesi. In particolare con la senatrice Lezzi - autrice della norma che ha abolito lo scudo - che ha ribadito il suo no (con l'eccezione del deputato Angiola). "Lo scudo? Puoi scordartelo", avrebbe detto la senatrice pugliese secondo quanto ricostruito dall'<i>Adnkronos</i>. I capigruppo Silvestri e Perilli, invece, smentiscono che ci sia stata una rivolta contro Conte e parlano di un "dialogo costruttivo".<br/><br/>Ma la tensione è alta. E la giornata continua. Il ministro Patuanelli ha incontrato i senatori M5S a Palazzo Madama. La proposta arrivata dal ministro dello Sviluppo economico, secondo quanto raccontato dal senatore Grassi, sarebbe una sorta di scudo a tempo. Agganciato a un progetto di decarbonizzazione.<br/><br/>Poi è cominciata l'assemblea dei deputati M5S alla Camera, alla presenza di Di Maio. Intanto Ilva ha deposito l'atto di recesso in tribunale a Milano. E il percorso per salvare Ilva appare sempre più in salita.</p>
    </article>
  </body>
</html>