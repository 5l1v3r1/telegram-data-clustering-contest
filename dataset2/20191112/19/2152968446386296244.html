<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T19:40:00+00:00"/>
    <meta property="og:title" content="Хавана става на 500 г., изправена е пред тежки предизвикателства"/>
    <meta property="og:description" content="Кубинската столица е архитектурно бижу, но сградите се рушат | Dnes.bg"/>
  </head>
  <body>
    <article>
      <h1>Хавана става на 500 г., изправена е пред тежки предизвикателства</h1>
      <h2>Кубинската столица е архитектурно бижу, но сградите се рушат</h2>
      <address><time datetime="2019-11-12T19:40:00+00:00">12 Nov 2019, 19:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251810-middle.jpg"/>
        </figure>
        <p>Снимка: БТА</p>
        <p>1<a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image2#photo">2</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image3#photo">3</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image4#photo">4</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image5#photo">5</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image6#photo">6</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image7#photo">7</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image8#photo">8</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image9#photo">9</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image10#photo">10</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image11#photo">11</a><a href="https://www.dnes.bg/world/2019/11/12/havana-stava-na-500-g-izpravena-e-pred-tejki-predizvikatelstva.429388,image12#photo">12</a></p>
        <p>Хавана е управлявана последователно от испански колониални губернатори, от подкрепяни от Америка диктатори и от комунистически революционери.</p>
        <p>Кубинската столица е архитектурно бижу, където сградите се рушат заради недостатъчна поддръжка. Тя е пристанищен град, почти опразнен от кораби заради американските санкции и кубинските забрани.</p>
        <p>Нейните лидери осъждат световния капитализъм и едновременно с това строят нова верига хотели за туристи, пристигащи от Маями, Мексико сити и Мадрид.</p>
        <p>Хавана - мегаполис на загадки и противоречия - ще празнува в събота своята 500-годишнина, изправена пред едни от най-тежките предизвикателства в историята си - от климатичните промени през американските санкции до стагнацията и изтичането на мозъци - измъчващи една от последните комунистически икономики в света.</p>
        <p>Въпреки трудните времена кубинското правителство планира да организира седмица, посветена на юбилея, със стотици събития пред възстановени паметници и на исторически места, визита на испанското кралско семейство и заря над крайбрежния булевард "Малекон", пише Асошиейтед прес.</p>
        <p>Усещането за смирение, което често се долавя по улиците на Хавана, леко се е променило, като 2,1-те милиона местни жители се възхищават на възстановителните работи - въпреки че много от тях изглеждат прибързани и незавършени - и се радват на уличните панаири и специалните изложби, които вече започнаха в навечерието на тържествата за годишнината.</p>
        <p>Мария де лос Анхелес Матаморос, пенсионирана държавна служителка, живее в къща от 19-и век в Стария град на Хавана, която е разделена на 20 малки апартамента. В продължение на десетилетия тя споделя банята със своите съседи и носи кофи с вода за апартамента си от единствения работещ кран в сградата.</p>
        <p>"Не бих живяла никъде другаде по света. Това е истинска любов", каза тя и добави: "Стара Хавана, където живея, е част от мен."</p>
        <p>Повечето от другите столици на страни, били испански владения в Латинска Америка, запазват частица от колониалния център сред море от стъклени офис сгради, бетонни кули и молове. Строителството в Хавана да голяма степен спря след социалистическата революция от 1959 г., а това, което се строи, са предимно блокове в съветски стил на празни терени в покрайнините на града.</p>
        <p>На туристите, разочаровани от еднообразието на толкова много глобални дестинации, Хавана дава шанс да видят нещо уникално.</p>
        <p>"В Чили нашата архитектурна история е изгубена, а не запазена - нещо наистина положително, което може да се види в Хавана", каза Естебан Гахардо, чилийски турист.</p>
        <p>Автомобилна разходка в града днес може да ви отведе от испанските площади от 16-и век в Стара Хавана през необароковите сгради и театрите в стил арт деко в центъра на кубинската столица до къщите от 20-и век в сенчестия квартал Ведадо и модернистичните жилищни сгради в кварталите Мирамар и Сибони, които са нещо като предградия.</p>
        <p>"Хавана има много прецизна градоустройствена схема, която се разрасна и запази през годините, но развитието на практика спря през 60-те години" на миналия век, каза архитектът Орландо Инклан, специалист по благоустройство в хаванската Служба за историческо наследство.</p>
        <p>Куба позволява на всеки гражданин да притежава две жилища - едно в града и друго в селски район, и те може да бъдат свободно купувани и продадени според законите, приети, след като Раул Кастро стана президент през 2008 г. и започна поредица от реформи.</p>
        <p>Много сгради бяха спасени от разрушаване чрез реставрацията, провеждана в Хавана и други големи градове от неголямата горна прослойка от средната класа в страната, която има частен бизнес на острова или достъп до капитали от чужбина. Стотици хиляди други кубинци преживяват с държавна заплата от близо 30 долара месечно и живеят в сгради на различен етап от разруха.</p>
        <p>За влошаването на състоянието на жилищните сгради допринасят климатичните промени, по-специално в крайбрежните райони, които са изложени на наводнения, морски вълни, редовни урагани и тропически бури. На "Малекон" 70 процента от сградите са в толкова лошо състояние, че се предвижда пълното или частичното им разрушаване.</p>
        <p>Други постоянни оплаквания на живеещите в центъра на Хавана са нередовното събиране на боклука и купчините боклуци, които се трупат по ъглите на улиците, както и нередовният градски транспорт, който превръща дори кратките пътувания с автобуси от обществения транспорт в продължаващи с часове одисеи.</p>
        <p>За по-голямата част от жителите на Хавана притежаването на автомобил е недостъпен лукс и повечето от тях разчитат на автобусите или на старинните американски коли, превърнати в групови таксита, изпълняващи кратки курсове.</p>
        <p>"Градът има още много какво да направи в областта на жилищната политика, инфраструктурата и услугите", каза кубинският архитект Роландо Лога.</p>
        <p>Реформите на Раул Кастро до голяма степен бяха спрени през последните години, което направи много кубинци песимисти за икономическото бъдеще на страната. Към това се прибавя засилването на санкциите срещу острова от страна на американския президент Доналд Тръмп, насочено до голяма степен към спиране на приходите от туризъм.</p>
        <p>Ирис Флорес, секретарка в държавна компания, каза, че е огорчена от това, че се рушат сгради и инфраструктура, от антисоциалното поведение на младежите, лошата хигиена и купчините боклуци.</p>
        <p>Въпреки всичко тя заяви, че нищо не може да се сравни с пресичането на Хаванския залив до испанския колониален замък Моро и любуването на галантната крива на булевард "Малекон", окъпан от вълните на Флоридския проток.</p>
        <p>"Родена съм тук. И Хавана е мястото, където ще умра", каза 57-годишната жена. /БТА/<br/> </p>
      </anchor>
    </article>
  </body>
</html>