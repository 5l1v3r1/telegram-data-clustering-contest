<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597038/o-evo-morales-eftase-to-meksiko-ti-mpoikotaroun-oi-vouleftes-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T19:31:00+00:00"/>
    <meta property="og:title" content="Ο Έβο Μοράλες έφτασε το Μεξικό – Τι μποϊκοτάρουν οι βουλευτές του"/>
    <meta property="og:description" content="Ο Έβο Μοράλες έφτασε στο Μεξικό. Οι βουλευτές του κόμματός του μποϊκοτάρουν τη συνεδρίαση για την εκλογή μεταβατικού προέδρου.   Οι βουλευτές του..."/>
  </head>
  <body>
    <article>
      <h1>Ο Έβο Μοράλες έφτασε το Μεξικό – Τι μποϊκοτάρουν οι βουλευτές του</h1>
      <address><time datetime="2019-11-12T19:31:00+00:00">12 Nov 2019, 19:31</time> by <a rel="author">SigmaLive</a></address>
      <p>Ο Έβο Μοράλες έφτασε στο Μεξικό. Οι βουλευτές του κόμματός του μποϊκοτάρουν τη συνεδρίαση για την εκλογή μεταβατικού προέδρου.</p>
      <p>Οι βουλευτές του κόμματος MAS του παραιτηθέντος προέδρου της Βολιβίας Έβο Μοράλες σκοπεύουν να μποϊκοτάρουν τη σημερινή κοινοβουλευτική συνεδρίαση στην οποία θα εκλεγεί ο νέος, υπηρεσιακός πρόεδρος της χώρας, όπως δήλωσε ο επικεφαλής του κόμματος στο Κογκρέσο, Σέρχιο Τσόκε.</p>
      <p>«Χωρίς εμάς δεν θα υπάρξει απαρτία και αυτή είναι η θέση όλου του κόμματος», είπε ο Τσόκε μιλώντας στο πρακτορείο Reuters.</p>
      <p>Το αεροπλάνο που μετέφερε τον Μοράλες στο Μεξικό, τη χώρα όπου ζήτησε και έλαβε πολιτικό άσυλο, προσγειώθηκε γύρω στις 7 το απόγευμα σήμερα στην Πόλη του Μεξικού. Λίγο νωρίτερα, ο Μεξικανός υπουργός Εξωτερικών Μαρσέλο Εμπράρδ δήλωσε ότι η κυβέρνησή του δεν θα αποκαλύψει το πού θα εγκατασταθεί ο Μοράλες, για λόγους ασφαλείας.</p>
      <p>ΑΠΕ - ΜΠΕ</p>
    </article>
  </body>
</html>