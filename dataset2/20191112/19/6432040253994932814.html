<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617157,Senator-Lidia-Staron-wstrzymala-sie-od-glosu-PiS-nie-udalo-sie-zbudowac-wiekszosci-w-Senacie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T19:12:56+00:00"/>
    <meta property="og:title" content="Senator Lidia Staroń wstrzymała się od głosu. PiS nie udało się zbudować większości w Senacie"/>
    <meta property="og:description" content="We wtorek 12 listopada odbyło się pierwsze posiedzenie Senatu nowej kadencji, podczas którego wybrano marszałka. Wszyscy zastanawiali się na kogo zagłosuje olsztyńska senator. Tymczasem Lidia Staroń wstrzymała się od głosu."/>
  </head>
  <body>
    <article>
      <h1>Senator Lidia Staroń wstrzymała się od głosu. PiS nie udało się zbudować większości w Senacie</h1>
      <address>
        <time datetime="2019-11-12T19:12:56+00:00">12 Nov 2019, 19:12</time>
      </address>
      <p>
        <b>We wtorek 12 listopada odbyło się pierwsze posiedzenie Senatu nowej kadencji, podczas którego wybrano marszałka. Wszyscy zastanawiali się na kogo zagłosuje olsztyńska senator. Tymczasem Lidia Staroń wstrzymała się od głosu.</b>
      </p>
      <p>Odbyły się inauguracyjne posiedzenia Sejmu IX kadencji i Senatu X kadencji. Marszałkiem Sejmu została wybrana Elżbieta Witek z PiS, a Senatu – Tomasz Grodzki z Koalicji Obywatelskiej. <br/><br/>Pierwsze posiedzenie Sejmu nowej kadencji otworzył powołany przez prezydenta marszałek senior Antoni Macierewicz. Potem orędzie wygłosił prezydent Andrzej Duda. Prezydent podziękował Polakom za udział w wyborach i rekordową frekwencję. — Polska jest jedna i wspólna — mówił w orędziu. — W najważniejszych sprawach dla Polski potrzebna jest jedność. Ogromnie chciałbym, żebyście w tej Izbie umieli państwo te sprawy rozpoznać.<br/><br/>— Proszę o język parlamentarny w debacie, proszę o taki język, który nie będzie obrażał i nie będzie nikogo urażał, bo to jest bardzo ważne — zaapelował.<br/><br/>Prezydent Andrzej Duda, kończąc swoje orędzie, powitał też obecnego na sali prezydenta Aleksandra Kwaśniewskiego, czego nie zrobił wcześniej marszałek senior Antoni Macierewicz, otwierając obrady Sejmu.<br/><br/>Po orędziu prezydenta i przemówieniu marszałka seniora posłowie złożyli ślubowanie. Dla 176 z nich był to debiut albo powrót po latach na Wiejską. Niektórzy składali przysięgę m.in. z ręką na sercu, z gestem Victorii czy szalikiem z napisem Konstytucja.<br/><br/>Po raz pierwszy też posłowie składali przysięgę nie jak to było wcześniej w zwyczaju alfabetycznie, ale według klubów, zaczynając od największego, czyli PiS.<br/><br/><b>Marszałkiem Sejmu została wybrana Elżbieta Witek z PiS, którą poparło 314 posłów, 11 było przeciw, a 134 wstrzymało się od głosu. — Drzwi mojego gabinetu zawsze będą otwarte — zapewniła nowo wybrana pani marszałek.</b><br/><br/>Jednak oczy obserwatorów sceny politycznej zwrócone były nie na Sejm, ale na Senat, gdzie PiS nie ma większości. Obrady Senatu otworzył prezydent, a na marszałka seniora powołał najstarszego wiekiem senatora — Barbarę Borys-Damięcką z Koalicji Obywatelskiej. Marszałek senior powiedziała, że zaprosiła na posiedzenie Izby Olgę Tokarczuk, ale noblistka odmówiła, tłumacząc się licznymi obowiązkami.<br/><br/><b>Po ślubowaniu senatorowie – w głosowaniu jawnym – wybrali marszałka Senatu. Został nim zaproponowany przez Koalicję Obywatelską Tomasz Grodzki. Jego kontrkandydatem był Stanisław Karczewski z PiS. Grodzkiego poparło 51 senatorów, a Karczewskiego – 48. Jeden z senatorów wstrzymał się od głosu (była to senator Lidia Staroń z Olsztyna).</b> <br/><br/>O tym, kto zostanie marszałkiem, tego nie było wiadomo do samego głosowania. Niemal do ostatniej chwili pojawiały się informacje, że PiS próbuje zbudować większość w Senacie, przeciągając na swoja stronę senatorów z opozycji lub niezależnych. Ta sztuka się jednak politykom PiS nie udała. W 100-osobowym Senacie PiS ma 48 mandatów. Koalicja Obywatelska – 43 mandaty, PSL –3, a SLD – 2. <br/><br/>W Senacie zasiadają także senatorowie niezależni: Lidia Staroń, Wadim Tyszkiewicz, Krzysztof Kwiatkowski oraz Stanisław Gawłowski. Pierwszych troje zawiązało wczoraj koło, którego przewodniczącą została Lidia Staroń.<br/><br/>Podczas posiedzenia Sejmu dymisję rządu złożył premier Mateusz Morawiecki. — Odnieśliśmy wiele sukcesów, także w tych dziedzinach, w których reformy z natury rzeczy muszą dotyczyć wielu kadencji — powiedział podsumowując poprzednią kadencję swego rządu.<br/><br/>Wieczorem w Pałacu Prezydenckim dymisję premiera Mateusza Morawieckiego z funkcji prezesa Rady Ministrów miał przyjąć prezydent Andrzej Duda. To standardowa procedura. Teraz od dnia pierwszego posiedzenia Sejmu i przyjęcia dymisji rządu, prezydent ma 14 dni na powołanie nowego premiera. Politycy PiS, które ma większość w parlamencie, już wcześniej zapowiadali, że szefem nowego rządu będzie dalej Mateusz Morawiecki.<br/><br/><i>Andrzej Mielnicki</i></p>
      <related>
        <h4>Zobacz także:</h4>
        <a href="http://gazetaolsztynska.pl/617058,Trwa-pierwsze-posiedzenie-Sejmu-nowej-kadencji-Poslanki-i-poslowie-z-Warmii-i-Mazur-zlozyli-slubowanie-VIDEO.html"/>
        <a href="http://gazetaolsztynska.pl/617001,Senator-Lidia-Staron-Schetyna-czy-Kaczynski-SONDA.html"/>
      </related>
    </article>
  </body>
</html>