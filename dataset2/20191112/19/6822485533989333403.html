<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821169.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T19:15:00+00:00"/>
    <meta property="og:title" content="کلاهبرداری ۱۲ میلیاردی زن و مرد از دوست قدیمی "/>
    <meta property="og:description" content="به گزارش مهر، رئیس پایگاه نهم پلیس آگاهی پایتخت، از دستگیری زن و مرد کلاهبرداری که با وعده خرید ملک از دوست قدیمی شان کلاهبرداری کرده بودند، خبر داد و گفت: متهمان با دریافت مبلغ ۱۲ میلیارد ریال از محل سکونشان گریخته بودند.  "/>
  </head>
  <body>
    <article>
      <h1>کلاهبرداری ۱۲ میلیاردی زن و مرد از دوست قدیمی </h1>
      <address>
        <time datetime="2019-11-12T19:15:00+00:00">12 Nov 2019, 19:15</time>
      </address>
      <p>رئیس پایگاه نهم پلیس آگاهی پایتخت، از دستگیری زن و مرد کلاهبرداری که با وعده خرید ملک از دوست قدیمی شان کلاهبرداری کرده بودند، خبر داد.</p>
      <p>به گزارش مهر، رئیس پایگاه نهم پلیس آگاهی پایتخت، از دستگیری زن و مرد کلاهبرداری که با وعده خرید ملک از دوست قدیمی شان کلاهبرداری کرده بودند، خبر داد و گفت: متهمان با دریافت مبلغ ۱۲ میلیارد ریال از محل سکونشان گریخته بودند.  </p>
      <p>سرهنگ کارآگاه کرم یوسف وند در تشریح این خبر، گفت: در هشتم مهرماه سال امسال مردی میانسال به دادسرای شهر ری مراجعه و شکایتی را با موضوع کلاهبرداری به مبلغ یک میلیارد و دویست میلیون تومان طرح کرد.</p>
      <p>این مقام انتظامی عنوان کرد: پس از ثبت شکایت اولیه پرونده از شعبه دوم بازپرسی دادسرای شهرری برای رسیدگی تخصصی و دستگیری متهمان در اختیار کارآگاهان پایگاه پلیس آگاهی فاتب قرار گرفت.  </p>
      <p>وی عنوان کرد: شاکی پس از مراجعه به پایگاه نهم اظهار داشت: فردی به نام بهنام که از دوستان قدیمی من است خانمی را که مدعی بوده مشاور املاک است و از طریق تلگرام با وی در تماس بوده به من معرفی کرد تا منزل مسکونی در محدوده خیابان نیروی هوایی زیر قیمت منطقه به ارزش یک میلیارد و دویست میلیون تومان برای من خریداری کنند. ولی با واریز این مبلغ به حساب دوستم دیگر دوستم و خانم مشاور املاک پاسخگوی تلفنم نبودند و گریخته اند.</p>
      <p>رئیس پایگاه نهم پلیس آگاهی تهران بزرگ افزود: در تحقیقات پلیسی مشخص شد که بهنام پس از چندین بار جابجایی پول، نهایتا ۹۰۰میلیون تومان از پول های مال باخته را به حساب مادرش واریز کرده است.</p>
      <p>این مقام انتظامی با اشاره به اینکه نتیجه تحقیقات پلیسی در اختیار مقام قضائی قرار گرفت و دستور توقیف حساب مذکور اخذ شد، گفت: در شاخه دیگری از تحقیقات پلیسی، مخفیگاه بهنام در منطقه شهر ری شناسایی و بدین ترتیب با دستور قضائی اولین متهم پرونده در هیجدهم آبان ماه دستگیر و به پایگاه نهم منتقل شد.</p>
      <p>وی افزود: بهنام در ابتدا منکر بزه انتسابی بود و اظهار داشت: بابت وجوه دریافتی از شاکی به مال باخته طلا تحویل داده است.</p>
      <p>متهم پس از بازجوئی های تخصصی اذعان داشت: با برنامه ریزی قبلی و با همکاری خانمی به نام مهین که او را با هویت جعلی خانم بیدستانی به شاکی معرفی کرده بودم تا اعتمادش را جلب کنم و با برانگیختن حس طمع مال باخته و سوء استفاده از اعتماد وی تحت پوشش خرید ملک زیر قیمت منطقه، مبلغ یک میلیارد و دویست میلیون تومان از وی اخاذی و کلاهبرداری کردم.  </p>
      <p>با اعتراف صریح متهم اصلی پرونده به کلاهبرداری از دوستش با همکاری خانمی به نام مهین، مخفیگاه متهم دوم پرونده در تهران شناسایی شد و وی در یک عملیات پلیسی با دستور قضائی دستگیر و هر ۲ متهم با دستور بازپرس شعبه دوم دادسرای شهرری روانه زندان شدند.  </p>
      <p>رئیس پایگاه نهم پلیس آگاهی تهران بزرگ در پایان به شهروندان توصیه کرد: با توجه به اینکه کلاهبرداران با استفاده از حس طمع ورزی مال باختگان نسبت به فریب افراد می پردازند، در انجام معاملاتی که شما را تشویق به خرید ملک و یا خودرو زیر قیمت بازار می کنند، با احتیاط بیشتری معامله را انجام دهید.</p>
    </article>
  </body>
</html>