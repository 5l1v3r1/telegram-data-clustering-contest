<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425610/anaplhrwths-kathhghths-sto-panepisthmio-aigaioy-exelegh-o-swthrhs-ntalhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T19:15:01+00:00"/>
    <meta property="og:title" content="Aναπληρωτής καθηγητής στο Πανεπιστήμιο Αιγαίου εξελέγη ο Σωτήρης Ντάλης"/>
    <meta property="og:description" content="Αναπληρωτής καθηγητής στο Πανεπιστήμιο Αιγαίου εξελέγη χτες ομόφωνα ο Σωτήρης Ντάλης, ιδιαίτερα γνωστός αλλά και αγαπητός στην τοπική κοινωνία."/>
  </head>
  <body>
    <article>
      <h1>Aναπληρωτής καθηγητής στο Πανεπιστήμιο Αιγαίου εξελέγη ο Σωτήρης Ντάλης</h1>
      <address>
        <time datetime="2019-11-12T19:15:01+00:00">12 Nov 2019, 19:15</time>
      </address>
      <p>
        <b>Αναπληρωτής καθηγητής στο Πανεπιστήμιο Αιγαίου εξελέγη χτες ομόφωνα ο Σωτήρης Ντάλης, ιδιαίτερα γνωστός αλλά και αγαπητός στην τοπική κοινωνία.</b>
      </p>
      <p>Μάλιστα ο κ. Ντάλης συμπλήρωσε δέκα χρόνια ακαδημαϊκής καριέρας στο τμήμα Μεσογειακών Σπουδών του πανεπιστημίου και ήταν υπεύθυνος στα σεμινάρια που πραγματοποιήθηκαν τα τελευταία δύο χρόνια, σε συνεργασία με την περιφέρεια Νοτίου Αιγαίου από τη Μονάδα Έρευνας για την Ευρωπαϊκή και Διεθνή Πολιτική του Τμήματος Μεσογειακών Σπουδών του πανεπιστημίου Αιγαίου με θέματα που αφορούσαν την ασφάλεια και τη συνεργασία στη Μεσόγειο και τη νοτιοανατολική Ευρώπη.</p>
      <p>Σε σχετική ανάρτησή του στο facebook ο κ. Ντάλης αναφέρει τα εξής: «Στην επόμενη βαθμίδα. Μεγάλη τιμή!</p>
      <p>Οφείλω ένα μεγάλο ευχαριστώ στις συναδέλφους και στους συναδέλφους του Τμήματός μου. Στο διδακτικό και διοικητικό προσωπικό. Θερμές ευχαριστίες στα μέλη του εκλεκτορικού σώματος που μετείχαν στη διαδικασία, η οποια ολοκληρώθηκε σήμερα το πρωί. Δεν ήταν μόνο η ομόφωνη απόφασή τους αλλα και τα ιδιαιτέρως τιμητικά σχόλι;a τους.</p>
      <p>Συμπληρώθηκαν φέτος δέκα χρόνια ακαδημαϊκής παρουσίας μου στο Τμήμα Μεσογειακών Σπουδών, το οποίο την επόμενη Τετάρτη 20 Νοεμβρίου γιορτάζει τα 20 χρόνια λειτουργίας του.</p>
      <p>Με ιδιαίτερη συγκίνηση θα γιορτάσω κι εγώ τη δική μου δεκαετία στο Πανεπιστήμιο Αιγαίου, στο Τμήμα Μεσογειακών Σπουδών και στη Ρόδο.</p>
      <p>Από τη βαθμίδα του αναπληρωτή καθηγητή θα συνεχίσω, όπως έκανα μέχρι σημερα να δίνω τον καλύτερο εαυτό μου. Κρατώ για το τέλος το ευχαριστώ μου, στους νέους ανθρώπους, που με τιμούν με την παρουσία τους στα αμφιθέατρα και στα μαθήματά μου.</p>
      <p>Το έχω πει και στα μαθήματά μου, πως ο διαρκής διάλογος μαζί τους εμπλουτίζει τη σκέψη μου. Τους ευχαριστώ για άλλη μια φορά και τους καλώ όπως μου έλεγε και ο καθηγητής μου και κορυφαίος δάσκαλος των διεθνών σχέσεων Θεόδωρος Κουλουμπής (ευχαριστώ, κε Καθηγητά!!!) να βλέπουν το ποτήρι της ζωής πάντα μισογεμάτο, δηλαδή με αισιοδοξία».</p>
      <figure>
        <img src="https://www.rodiaki.gr/medias/2019/11/11/7a54246cd2f4caf2c2758201e54fbb98.jpg"/>
      </figure>
      <p>Ο κ. Σαββαΐδης σε παλαιότερη ομιλία του στα σεμινάρια (φωτό: Βασίλης Καϋμενάκης)</p>
      <p><b>Ξεκινούν τα σεμινάρια του τρίτου κύκλου</b><br/>Εξάλλου την Παρασκευή 15 του μήνα θα ξεκινήσει ο νέος κύκλος των σεμιναρίων με πρώτο ομιλητή τον πρέσβη Γεώργιο Σαββαΐδη, πρώην γενικό γραμματέα του Υπουργείου Εξωτερικών, πρώην επικεφαλής της δ/νσης Τουρκίας και πρώην πρέσβη στην Ουάσιγκτον.</p>
      <p>Ειδικότερα, σε σχετική ανακοίνωση αναφέρονται τα εξής: «Η Μονάδα Έρευνας για την Ευρωπαϊκή και Διεθνή Πολιτική του Τμήματος Μεσογειακών Σπουδών του Πανεπιστημίου Αιγαίου και το Κέντρο Επαγγελματικής Κατάρτισης «Γ.Γεννηματάς», διοργανώνουν στη Ρόδο τον τρίτο κύκλο σεμιναρίων που θα πραγματοποιούνται μια φορά το μήνα και θα καλύψουν την περίοδο Νοεμβρίου 2019- Μαϊου 2020.</p>
      <p>Στα σεμινάρια θα διδάξουν κορυφαίοι Έλληνες διπλωμάτες. Οι πρέσβεις επί τιμή, Δημήτρης Καραϊτίδης, Βασίλης Κασκαρέλης, Κατερίνα Μπούρα, Βασίλης Παπαϊωάννου, Γεώργιος Σαββαΐδης και Θεόδωρος Σωτηρόπουλος θα καταθέσουν την εμπειρία τους και τη γνώση τους για θέματα που αφορούν την ασφάλεια και τη συνεργασία στη Νοτιοανατολική Ευρώπη και τη Μεσόγειο.</p>
      <p>Το πρώτο σεμινάριο θα πραγματοποιηθεί την Παρασκευή 15 Νοεμβρίου 2019 στις 11.00 στην αίθουσα Συνεδριάσεων της Περιφέρειας Νοτίου Αιγαίου. Πρώτος καλεσμένος θα είναι, ο πρέσβης κος Γεώργιος Σαββαΐδης, πρώην γενικός γραμματέας του Υπουργείου Εξωτερικών, πρώην επικεφαλής της δ/νσης Τουρκίας και πρώην πρέσβης στην Ουάσιγκτον. Το θέμα της διάλεξης του κου Σαββαϊδη θα είναι η προετοιμασία και διεξαγωγή διαπραγματεύσεων επί ζητημάτων εθνικού ενδιαφέροντος.</p>
      <p>Τα σεμινάρια απευθύνονται σε μεταπτυχιακούς φοιτητές, ερευνητές, στελέχη του δημόσιου και ιδιωτικού τομέα, νομικούς, στρατιωτικούς και πτυχιούχους ΑΕΙ και ΤΕΙ.<br/>Μετά την ολοκλήρωση του κύκλου των σεμιναρίων θα δίδεται βεβαίωση παρακολούθησης.</p>
    </article>
  </body>
</html>