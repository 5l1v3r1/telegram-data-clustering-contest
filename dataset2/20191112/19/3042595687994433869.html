<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/snoop-dogg-i-sorg/71811949"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T19:30:47+00:00"/>
    <meta property="og:title" content="Snoop Dogg i sorg"/>
    <meta property="og:description" content="Omstendighetene er foreløpig ukjente etter at Bad Azz (43) angivelig døde i varetekt."/>
  </head>
  <body>
    <article>
      <h1>Snoop Dogg i sorg</h1>
      <h2>Omstendighetene er foreløpig ukjente etter at Bad Azz (43) angivelig døde i varetekt.</h2>
      <address><time datetime="2019-11-12T19:30:47+00:00">12 Nov 2019, 19:30</time> by <a rel="author">Anniken Aronsen</a></address>
      <p>Rapper Jamarr Antonio Stamps, som går under artistnavnet Bad Azz, har vært aktiv i musikkmiljøet i en årrekke, og har samarbeidet med store navn som 2Pac og Snoop Dogg. Han var også medlem i gruppa The Dogg Pound sammen med rappere som Kurupt, Daz Dillinger og <a href="https://www.dagbladet.no/kjendis/nate-dogg-er-dod/64650403">avdøde Nate Dogg</a>.</p>
      <p>43-åringen har siden 8. november vært varetektsfengslet for vold i nære relasjoner, ifølge internasjonale medier som <a href="https://theblast.com/c/bad-azz-badazz-cause-of-death-riverside-jail-dead-dies-dogg-pound-snoop-dogg">The Blast</a>.</p>
      <p>
        <b>Mandag skal han angivelig ha gått bort, men dødsårsaken er foreløpig ukjent.</b>
      </p>
      <p>Kausjons var satt til 10 000 dollar, eller rett over 91 000 norske kroner, men ble aldri betalt, skriver nettstedet.</p>
      <h3>- For tidlig</h3>
      <p>Flere rappere har nå gått ut med dødsbudskapet, blant annet Snoop Dogg som skriver «hvil i fred» under et bilde av kompisen på Instagram.</p>
      <p>
        <b>- Borte for tidlig, skriver superstjerna.</b>
      </p>
      <p>Han har også lagt ut et bilde av seg selv sammen med Bad Azz (til venstre) og to andre.</p>
      <figure>
        <embed-post data-src="https://www.instagram.com/p/B4wrOJmHxHp" data-service="Instagram"/>
      </figure>
      <p>Tracy Marrow, kjent som Ice-T, skriver:</p>
      <p>
        <b>- Hørte nettopp om tapet av en annen soldat. Altfor tidlig. Hvil i fred, lille kompis.</b>
      </p>
      <p>Ifølge <a href="https://people.com/music/rapper-bad-azz-dead-at-43/">People </a>skulle Stamps møtt i retten onsdag. Verken sheriffkontoret i Riverside, California eller Southwest forvaringssenter har kommentert saken.</p>
      <p>Stamps ga ut totalt fem studioalbum, det siste kom ut i fjor.</p>
      <h3>Siste i rekken</h3>
      <p>De siste par åra har en rekke rappere mistet livet, flere som følge av drap. Tidligere i år ble <a href="https://www.dagbladet.no/kjendis/rapper-drept-etter-mystisk-twitter-melding/70933570">Nipsey Hussle (33) skutt og drept </a>i Los Angeles.</p>
      <p>I fjor haglet overskriftene etter at den omdiskuterte XXXTentacion (20) ble drept av flere skudd i Miami.</p>
      <p>Musikkmiljøet mistet også den amerikanske rapperen Mac Miller (26) i 2018, etter at han <a href="https://www.dagbladet.no/kjendis/mac-miller-26-er-dod/70187156">ble funnet død i sitt eget hjem</a>. For to måneder siden ble <a href="https://www.dagbladet.no/kjendis/mann-tiltalt-i-forbindelse-med-millers-dod/71696824">en mann tiltalt i forbindelse med dødsfallet.</a></p>
      <p>Samme år ble den <a href="https://www.dagbladet.no/kjendis/nok-en-rapper-skal-vaere-skutt-og-drept---drake-i-sorg/69978452">kanadiske rapperen Smoke Dawg skutt og drept</a>, 21 år gammel.</p>
    </article>
  </body>
</html>