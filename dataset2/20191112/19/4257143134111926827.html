<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/12/szinetar-dora-uj-szerepben"/>
    <meta property="og:site_name" content="infostart"/>
    <meta property="article:published_time" content="2019-11-12T19:51:54+00:00"/>
    <meta property="og:title" content="Szinetár Dóra új szerepben"/>
    <meta property="og:description" content="Hagyományos, de formájában megújuló programokat kínál idén az Advent a Várkert Bazárban című eseménysorozat. December 1-je és 22. között vasárnaponként négy különböző téma kerül a középpontba, az esti koncerteken Bíró Eszter, Snétberger Ferenc, Both Miklós és a Random Trip lesz a főszereplő."/>
  </head>
  <body>
    <article>
      <h1>Szinetár Dóra új szerepben</h1>
      <address><time datetime="2019-11-12T19:51:54+00:00">12 Nov 2019, 19:51</time> by <a rel="author">Infostart / MTI</a></address>
      <h3>Hagyományos, de formájában megújuló programokat kínál idén az Advent a Várkert Bazárban című eseménysorozat. December 1-je és 22. között vasárnaponként négy különböző téma kerül a középpontba, az esti koncerteken Bíró Eszter, Snétberger Ferenc, Both Miklós és a Random Trip lesz a főszereplő.</h3>
      <p>"Vasárnaponként napközben ingyenes programok lesznek a mesék, a környezettudatosság, a közösség és az ünnepre hangolódás jegyében. A kézműves foglalkozások, előadások, iparművészeti vásár a Várkert Bazár különböző helyszínein zajlanak" - mondta Sikota Krisztina, a Várkapitányság Nonprofit Zrt. turisztikai és kulturális vezérigazgató-helyettese.</p>
      <p>Mint kifejtette,</p>
      <blockquote>céljuk az, hogy segítsenek a családoknak egy kicsit megállni az ünnep előtti nagy rohanásban.</blockquote>
      <p>Az idei háziasszony Szinetár Dóra lesz, aki két alkalommal előadóként is színpadra lép: december 1-jén kora délután az adventről mond meséket, 22-én délelőtt pedig Szirtes Edina Mókus társaságában Szeleknek szárnyán címmel adventi kamaramuzsikával várja a családokat. A háziasszony az esti koncertek előtt a fellépőkkel közösen gyújtja meg a Hello Wood által alkotott adventi koszorú egy-egy gyertyáját.</p>
      <p>Sikota Krisztina szólt arról, hogy december 15-én a Közönség a közösségért mottóval várják az érdeklődőket. Aznap a gyerekek készíthetnek ajándékokat, amiket az UNICEF önkéntesei még a helyszínen áruba bocsátanak, az összegyűlt pénzzel rászorulókat fognak támogatni. December 22-én az ünnepre hangolódás napján délután a Holle anyó című mesejátékot nézhetik meg a gyerekek a Kincses Színház előadásában. Az adventi hétvégeken Sisi karácsony címmel tematikus séta is lesz idegenvezetéssel a Várkert Bazárban, Erzsébet osztrák császárné és magyar királyné karácsonyait felidézve.</p>
      <p>Az esti koncertek sorát a Rendezvényteremben december 1-jén Bíró Eszter nyitja Az időmanó adventje című interaktív multimédiás mesekoncertjével. Horváth Réka, az előadás látványtervezője elmondta, hogy a zenés darabot az elkövetkező hónapokban hat alkalommal fogják előadni. December 8-án Snétberger Ferenc Generations című műsora látható és hallható: a gitárművésszel és zenekarával színpadra lép Michel Godard francia zenész, aki tubán és annak elődjén, szerpenten is játszani fog.</p>
      <p>December 15-én Both Miklós Elfeledett karácsony Ukrajnában című koncertjén tíz falusi énekes asszonnyal közösen lép fel.</p>
      <p>"Kontextust szeretnénk nyújtani a dallamok mellé, kisfilmeken keresztül képet adni a Kárpátokon túli területek falvainak a mai napig elképesztő elszigeteltségben élő lakóiról, kultúrájukról, szokásaikról. Az idős asszonyok mellett velünk lesz a kijevi Bozsicsi énekegyüttes és magyar zenésztársaim, Dés András, Lisztes Jenő, valamint Novák Csaba" - mesélte Both Miklós.</p>
      <p>Az adventi programsorozat záróakkordja december 22-én egy különleges Random Trip lesz, amelyen zenészgenerációk találkoznak. Delov Jávor, az improvizációs koncertsorozat vezetője elmondta: az est kiemelt közreműködője Dés László, de színpadra lép Palya Bea, MC Kemon, Saiid, Zentai Márk, Koszi Janka, valamint Szebényi Dániel, Bata István, Dj Q-Cee is. Az advent jegyében velük lesz a Vienna Gospel Society kórus Big John Whitfield amerikai soul-funk énekes irányításával.</p>
      <p>"Nagyon élvezem a közös zenélést a fiatalokkal. Az improvizáció segítségével hatunk egymásra, folyamatosan változik a zenefolyam" - fogalmazott Dés László a sajtótájékoztatón.</p>
      <p>
        <i>Nyitókép: MTI / Komka Péter</i>
      </p>
      <p>
        <b>Kapcsolódó hang</b>
      </p>
      <p>Sikota Krisztina</p>
      <figure>
        <audio src="https://infostart.hu/audio/00005/000050d6b.mp3"/>
      </figure>
      <p> </p>
    </article>
  </body>
</html>