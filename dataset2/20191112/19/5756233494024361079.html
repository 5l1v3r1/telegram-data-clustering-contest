<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621222/%D8%A7%D8%AD%D9%85%D8%AF%DB%8C-%D9%86%DA%98%D8%A7%D8%AF-%DA%86%D9%87-%D9%86%D9%82%D8%B4%DB%8C-%D9%85%DB%8C%D8%A7%D9%86-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A8%D8%B3%D8%AA%D8%A7%D9%86-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T19:19:00+00:00"/>
    <meta property="og:title" content="احمدی نژاد چه نقشی میان روابط ایران و عربستان داشت؟"/>
    <meta property="og:description" content="گزارش زیر دورانی را بررسی می کند که روابط جمهوری اسلامی ایران و عربستان سعودی بیشترین تنش ها و اختلافات را تجربه کرده است."/>
  </head>
  <body>
    <article>
      <h1>احمدی نژاد چه نقشی میان روابط ایران و عربستان داشت؟</h1>
      <address>
        <time datetime="2019-11-12T19:19:00+00:00">12 Nov 2019, 19:19</time>
      </address>
      <p>
        <i>گزارش زیر دورانی را بررسی می کند که روابط جمهوری اسلامی ایران و عربستان سعودی بیشترین تنش ها و اختلافات را تجربه کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تیرگی روابط تهران و ریاض از زمان روی کار آمدن محمود احمدی نژاد به سرعت روبه تیرگی رفت و البته دو عامل مهم این شیفت ژئوپلتیکی، سرنگونی صدام و تحولات عراق، و البته موضع سرسختانه‌تر احمدی‌نژاد در سیاست‌خارجی بود. وی البته تلاش‌هایی را در ابتدا برای بهبود روابط انجام داد. خبرگزاری سعودی در سال 85 خبری را پیرامون ارسال نامه رئیس‌جمهور ایران به ملک عبدالله منتشر می‌کند: «نامه مستقیم محمود احمدی‌نژاد، رئیس‌جمهور ایران به همراه سلام مقام معظم رهبری ایران و ریاست مجلس خبرگان رهبری امروز توسط منوچهر متکی، وزیر خارجه ایران در دفتر ملک عبدالله به ایشان تقدیم شد.» با این حال روند تحولات منطقه‌ای روز به روز طرف‌ها را به سوی رقابت بیشتر سوق داد.</p>
      <p>در ادامه این گزارش درباره عوامل دیگر درباره افزایش تنش ها میان تهران آمده است: مرگ ملک عبدالله در سال 94 موجب شد تا تنش‌های بین دو کشور به‌طور فزاینده‌ای گسترش یابد. ملک سلمان، برادر کوچکتر عبدالله که به دلیل کهولت سن توان حکومت را نداشت از همان سال های ابتدایی عنان امور را به محمد بن‌سلمان، پسر جاه طلب خود و اندکی بعد نیز بردار کوچکتر خود را از ولیعهدی خلع، و محمد بن‌سلمان جوان را به جای او ولیعهد قرار داد. او در چشم به هم زدنی به قدرت کامل رسید و نشان داد که رویای تبدیل عربستان به قدرت برتر اعراب را در سر می‌پروراند و تجاوز نظامی در یمن و تشدید حمایت از گروه‌های سنی تندرو در سوریه در همین راستا به دستور او انجام شد.</p>
      <figure>
        <img src="https://aftabnews.ir/files/fa/news/1398/8/21/358576_539.jpg"/>
      </figure>
      <p>در این گزارش درباره تاثیرات روی کار آمدن محمدبن سلمان آمده است: همانطور که انتظار می‌رفت بن‌سلمان از همان ابتدا بنای عناد و خصومت را با ایران برپا کرد. تحت رهبری او و اقداماتش در منطقه و به‌ویژه در یمن، اظهارات تند و ضد ایرانی، روابط تهران و ریاض بار دیگر به اوج تیرگی بازگشت. همین بن‌سلمان که این روزها پیغام و پسغام‌های متعددی را در دست رهبران منطقه‌ای نظیر نخست‌وزیران پاکستان و عراق قرار می‌دهد و برای میانجی‌گری به تهران می‌فرستد، روزگاری در کسوت وزیر دفاع هرگونه مذاکره با ایرانی‌ها که تلاش می‌کنند زمینه را برای ظهور «حضرت مهدی عج» را فراهم کنند قویا رد کرده بود. او همچنین تاکید کرده بود که ریاض تلاش می‌کند تا جنگ را به داخل ایران می‌کشاند. این درحالی است که تدبیر دولت در چارچوب سیاست‌های کلان نظام موجب شده است که این شهزاده جنگ‌طلب اندکی قبل در مصاحبه‌ای با شبکه «سب‌بی‌اس» بی‌میلی برای ورود به جنگ را ابراز کند و خواستار حل مشکلات با ایران از طریق راهکار سیاسی شود.</p>
      <p>این گزارش همچنین درباره مزایای طرح صلح هرمز افزود: اینک طرح ابتکاری صلح هرمز فضای خصومت و دشمنی را از جنگ طلبان منطقه گرفته و طنین همکاری و همگرایی با هدف خروج بیگانگان را نوید می دهد و در چنین شرایطی این حکام کشورهای عربی هستند تا در گام اول با تغییر ذهن و نگاه خود سنگ زیرین همکاری منطقه ای را بنیان گذاری کنند تا مردم این جغرافیای همیشه بحرانی بتوانند چند صباحی را در ارامش و امنیت سپری نمایند.</p>
    </article>
  </body>
</html>