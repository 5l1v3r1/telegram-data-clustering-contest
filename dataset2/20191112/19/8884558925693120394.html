<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/stavkovna-pogajanja-na-posti-slovenije-se-tecejo"/>
    <meta property="og:site_name" content="Primorske novice"/>
    <meta property="article:published_time" content="2019-11-12T19:16:38+00:00"/>
    <meta property="og:title" content="Stavkovna pogajanja na Pošti Slovenije še tečejo"/>
    <meta property="og:description" content="Pogajanja med Sindikatom poštnih delavcev in vodstvom Pošte Slovenije, ki so se začela popoldne v Ljubljani, še tečejo. Tako še ni znano, ali sta strani uspeli zbližati stališča glede 10-odstotnega dviga plač. Stavka se medtem nadaljuje."/>
  </head>
  <body>
    <article>
      <h1>Stavkovna pogajanja na Pošti Slovenije še tečejo</h1>
      <address><time datetime="2019-11-12T19:16:38+00:00">12 Nov 2019, 19:16</time> by <a rel="author">STA</a></address>
      <p>
        <b>Pogajanja med Sindikatom poštnih delavcev in vodstvom Pošte Slovenije, ki so se začela popoldne v Ljubljani, še tečejo. Tako še ni znano, ali sta strani uspeli zbližati stališča glede 10-odstotnega dviga plač. Stavka se medtem nadaljuje.</b>
      </p>
      <figure>
        <img src="https://static.primorske.si/foto/highres/politika/719529_260-posta_nova_gorica_006.jpg"/>
        <figcaption>Stavka se nadaljuje. Foto: Leo Caharija</figcaption>
      </figure>
      <p><b>LJUBLJANA</b> &gt; Poštni delavci so stavko, ki je prva v zgodovini pošte, začeli v ponedeljek, potem ko Sindikat poštnih delavcev - ta je eden od dveh reprezentativnih v pošti - in vodstvo Pošte Slovenije nista dosegla dogovora glede zahteve sindikata za zvišanje plač.</p>
      <p>Poslovodstvo je sicer v ponedeljek pojasnilo, da se je pripravljeno pogovarjati tudi o dvigu plač zaposlenim, a na način, ki ne bo ogrozil poslovanja in delovnih mest.</p>
      <blockquote>Stavke, ki bo trajala do preklica, uporabniki storitev naj ne bi občutili. Vodstvo in sindikat sta pred stavko podpisala dogovor o obsegu opravljanja storitev, ki je nekoliko večji, kot ga sicer določa zakon o poštnih storitvah. Pošta v času stavke v vseh enotah izvaja prenos vseh vrst pisemskih pošiljk, prenos do 10 kilogramov težkih paketov, celoten prenos pošiljk v mednarodnem prometu in prenos vseh nujnih pošiljk. Medtem pa so moteni prenosi reklam in več kot 10 kilogramov težkih paketov, plačilne storitve in še nekatere druge storitve, kot je prodaja blaga.</blockquote>
      <p>Ugoditev stavkovnim zahtevam bi po njihovem pomenila, da bi pošta z letom 2020 začela poslovati negativno. Poleg že februarja dogovorjenega šest milijonov evrov težkega povečanja mase plač v letošnjem letu ter dodatnih 11 milijonov evrov v letu 2020 bi nov desetodstoten dvig pomenil še dodatnih 12 milijonov evrov.</p>
      <p>Po besedah generalnega direktorja <b>Borisa Novaka</b> na takšen nerealno pričakovan dvig plač ne morejo pristati. Po njihovem mnenju je stavka neupravičena, saj že obstoječi sporazum izboljšuje pogoje za zaposlene.</p>
      <p>Koliko zaposlenih stavka, ni točno znano, saj se oceni sindikata in vodstva pošte razlikujeta. Po podatkih sindikata se je stavki prvi dan pridružila več kot polovica zaposlenih, uprava državnega podjetja pa je trdila, da je bilo takih manj kot tretjina.</p>
    </article>
  </body>
</html>