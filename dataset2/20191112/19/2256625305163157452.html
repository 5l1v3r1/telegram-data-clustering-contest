<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158236_1.html"/>
    <meta property="og:site_name" content="Novsport"/>
    <meta property="article:published_time" content="2019-11-12T19:42:00+00:00"/>
    <meta property="og:title" content="РАЗКРИТИЕ: Лео Меси издействал пожизнена заплата на Христо Стоичков в Барселона"/>
    <meta property="og:description" content="От тази голяма привилегия се ползват повече от 290 футболисти, играли в клуба"/>
  </head>
  <body>
    <article>
      <h1>РАЗКРИТИЕ: Лео Меси издействал пожизнена заплата на Христо Стоичков в Барселона</h1>
      <address>
        <time datetime="2019-11-12T19:42:00+00:00">12 Nov 2019, 19:42</time>
      </address>
      <p>На "Ноу Камп" имат още една причина да боготворят аржентинската звезда Лео Меси. Именно той е вдъхновителят на идеята на бившия президент на Барселона Жоан Лапорта да възнагради всеки един футболист, печелил европейска клубна купа с отбора с пожизнена заплата. От тази голяма привилегия се ползват повече от 290 играчи, спечелили общо 12 трофея на Стария континент с клуба - пет титли в Шампионската лига, 4 от несъществуващия вече турнир на носителите на национални купи и 3 от турнира на Панаирните градове, който също отдавна е в историята.<br/><br/>Историята разказва Хуан Карлосн Ередия, който през 1979 година спечели турнира на КНК заедно с легендарния Йохан Кройф и се ползва от допълнителната облага. Когато на финала на Шампионската лига през май, 2009 година в Рим Меси вкара втория гол в 70-тата минута за победата срещу Манчестър Юн, президентът Лапорта декларира, че всички носители на европейски клубни трофеи с Барса ще получат пожизнени заплати. И той изпълни това свое обещание, разкрива Ередия.<br/><br/>Лапорта беше президент на Барселона в периода 2003-2010 година. Един от футболистите, който има европейски трофей с Барселона е и нашият Христо Стоичков, който спечели Шампионската лига с каталунците през 1992 година. Тогава на финала на Уембли Барса победи Сампдория с 1:0 след гол на Роналд Куман от фаул в продълженията.</p>
    </article>
  </body>
</html>