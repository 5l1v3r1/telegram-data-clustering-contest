<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/raser-mot-netflix---ekstremt-unoyaktig/71808551"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T19:08:26+00:00"/>
    <meta property="og:title" content="Raser mot Netflix: - Ekstremt unøyaktig"/>
    <meta property="og:description" content="Polens statsminister går hardt ut mot Netflix' dokumentarserie «The Devil Next Door»."/>
  </head>
  <body>
    <article>
      <h1>Raser mot Netflix: <br/>- Ekstremt unøyaktig</h1>
      <h2>Polens statsminister går hardt ut mot Netflix' dokumentarserie «The Devil Next Door».</h2>
      <address><time datetime="2019-11-12T19:08:26+00:00">12 Nov 2019, 19:08</time> by <a rel="author">Johannes Fjeld</a></address>
      <p>Dokumentarserien «The Devil Next Door» handler om nazistenes konsentrasjonsleirer under andre verdenskrig, og om bilmekanikeren John Demjanjuk, som ble anklaget for krigsforbrytelser på 1970-tallet.</p>
      <p>Nå har Polens statsminister Mateusz Morawiecki kontaktet strømmegiganten Netflix med ønske om at de gjør forandringer i serien. Dette melder <a href="https://www.bbc.com/news/world-europe-50380906">BBC</a>.</p>
      <p>
        <b>Demjanjuk ble beskyldt for å være «Ivan den grusomme», en notorisk sadistisk fangevokter i konsentrasjonsleiren Treblinka.</b>
      </p>
      <p>Han ble dømt til døden i Israel 1988, men dommen ble seinere omgjort i 1993.</p>
      <p>I 2011 ble han igjen funnet skyldig i medvirkning til <a href="https://www.dagbladet.no/nyheter/domt-for-medvirkning-til-drap-pa-27-900-joder/63683060">drap på 27 900 jøder</a>. Han anket dommen, og rettsprosessene varte fram til hans død i 2012.</p>
      <p>Hele tiden fastholdt han at han var et offer for forvekslet identitet.</p>
      <p>- Jeg kunne ikke engang drept en kylling, sa han til israelske dommere i 1987, ifølge <a href="https://www.washingtonpost.com/world/2019/11/11/polish-prime-minister-lashes-out-netflix-over-its-devil-next-door-series-john-demjanjuk/">The Washington Post</a>.</p>
      <figure>
        <img src="https://dbstatic.no/71809531.jpg?imageId=71809531&amp;x=0&amp;y=4.9751243781095&amp;cropw=100&amp;croph=90.049751243781&amp;width=643&amp;height=363"/>
        <figcaption><b>- UNØYAKTIG:</b> Dette kartet skaper sterke reaksjoner fra den polske statsministeren Mateusz Morawiecki. Han mener det burde framgått at området som her omtales som Polen var tyskokkupert. Skjermbilde: Netflix Vis mer</figcaption>
      </figure>
      <h3>- Ekstremt unøyaktig</h3>
      <p>Statsminister Morawieckis kritiserer serien for at den bruker kart som plasserer konsentrasjonsleirene i dagens Polen. Han mener dette gir inntrykk av at Polen deler ansvaret for konsentrasjonsleirene. I stedet burde dette omtales som tyskokkupert land, mener han.</p>
      <p>
        <b>- Det kommer ikke fram at disse områdene var tyskokkuperte, skriver Morawiecki i et brev til Netflix-sjef Reed Hastings, som statsministeren også har publisert på sin Facebook-side.</b>
      </p>
      <figure>
        <img src="https://dbstatic.no/71810526.jpg?imageId=71810526&amp;x=0&amp;y=0&amp;cropw=99.689440993789&amp;croph=94.144144144144&amp;width=321&amp;height=419"/>
      </figure>
      <p>Han mener det er viktig å «ære minnet og bevare sannheten rundt holocaust og andre verdenskrig», og anklager strømmegiganten for å «omskrive historien» på «ekstremt unøyaktig» vis.</p>
      <p>- Da landet mitt ikke engang eksisterte som en uavhengig stat på dette tidspunktet, og millioner av polske borgere ble myrdet i disse leirene, er dette elementet i «The Devil Next Door» intet mindre enn en omskriving av historien, skriver han ifølge nyhetsbyrået <a href="https://www.reuters.com/article/us-netflix-poland/poland-asks-netflix-to-make-changes-to-documentary-about-nazi-death-camp-guard-idUSKBN1XL1PI#:~:targetText=Poland%20asks%20Netflix%20to%20make%20changes%20to%20documentary%20about%20Nazi%20death%20camp%20guard,-3%20Min%20Read&amp;targetText=WARSAW%20(Reuters)%20%2D%20Polish%20Prime,the%20borders%20of%20modern%20Poland.">Reuters</a>.</p>
      <p>Han understreker at han tror det hele beror på en inkurie, og at han forventer at Netflix raskt retter det opp - enten ved å endre kartet, eller ved å inkludere en forklaring.</p>
      <h3>- Klar over kritikken</h3>
      <p>Den tyske okkupasjonen av Polen markerte begynnelsen av andre verdenskrig i 1939. Flere konsentrasjonsleirer, deriblant Treblinka og Auschwitz, ble bygget i de okkuperte områdene.</p>
      <p>
        <b>- Vi er klar over kritikken mot serien, og vi ser svært nøye på saken, sier en representant for Netflix til Reuters.</b>
      </p>
      <p>Morawiecki kritiserer framstillingen av Polen på et kart fra 1942, i tillegg til en gjengivelse av Witold Pileckis historie. Pilecki var en polsk kavalerioffiser og agent som frivillig lot seg fengsle i Auschwitz, for seinere å flykte med verdifull informasjon.</p>
      <figure>
        <img src="https://dbstatic.no/71809524.jpg?imageId=71809524&amp;width=1024&amp;height=615"/>
        <figcaption><b>ANKLAGET:</b> John Demjanjuk ble beskyldt for å være «Ivan den grusomme», en notorisk sadistisk fangevokter i konsentrasjonsleiren Treblinka. Foto: Netflix Vis mer</figcaption>
      </figure>
      <h3>Holocaust-lov</h3>
      <p>I fjor fikk det nasjonalkonservative partiet Lov og rettferdighet gjennom en lov som gjorde det ulovlig å antyde at Polen selv hadde skyld i krigsforbrytelsene som fant sted på de okkuperte landområdene under andre verdenskrig.</p>
      <p>Slike antydninger kunne under loven straffes med inntil tre års fengsel.</p>
      <p>Etter sterkt internasjonalt press fjernet polske myndigheter muligheten til å gi fengselsstraff etter loven.</p>
      <p>
        <b>Ifølge <a href="https://www.nytimes.com/2019/10/10/world/europe/for-poland-nobel-prize-in-literature-is-cause-for-conflict-as-much-as-congratulation.html">The Washington Post</a> skriver imidlertid polske medier at loven kan kunne brukes til å dra Netflix for retten.</b>
      </p>
      <p>En markert stemme i diskusjonen om den historiske behandlingen av holocaust i Polen er nobelprisvinner i litteratur Olga Topkarzcuk.</p>
      <p>- Vi har funnet opp en historie om Polen som et tolerant og åpent land, et land som ikke har blitt preget av grusomhetene som er blitt begått mot dets minoriteter. Jeg tror jeg vil bli nødt til å konfrontere vår egen historie, uttalte hun på polsk fjernsyn i 2015, ifølge <a href="https://www.nytimes.com/2019/10/10/world/europe/for-poland-nobel-prize-in-literature-is-cause-for-conflict-as-much-as-congratulation.html">The New York Times.</a></p>
    </article>
  </body>
</html>