<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119228-morales-u-meksiku-u-boliviji-sukobi-njegovih-pristalica-i-protivnika?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T19:20:06+00:00"/>
    <meta property="og:title" content="Morales u Meksiku, u Boliviji sukobi njegovih pristalica i protivnika"/>
    <meta property="og:description" content="Bivši predsednik Bolivije Evo Morales zahvalio je danas predsedniku Meksika Andresu Manuel Lopez Obradoru što mu je azilom spasao život, dok se njegove pristalice i protivnici i dalje sukobljavaju u La Pazu.&quot;Predsednik Meksika mi je spasao život. Boli me što ostavljam zemlju iz političkih razloga. Vratiću se uskoro sa više snage i energije&quot;, rekao je Morales nakon što je sleteo u Meksiko gde ga je dočekao šef meksičke diplomatije Marselo Ebrard. U medjuvremenu u Boliviji traju sukobi njegovih pristalica i protivnika koji su juče postavljali barikade i blokirali ulice.Policija je pozvala gradjane La Paza da ne napuštaju svoje domove, a vlasti su rekle da će vojska pomoći policiji kako bi se izbegla eskalacija nasilja.Morales je u nedelju pod pritiskom vojske dao ostavku. Neredi u Boliviji počeli su nakon spornih izbora 20. oktobra, kada je Morales proglasio pobedu u prvom krugu, a njegovi protivnici tvrde da su rezultati namešteni.Predstavnica bolivijske opozicije Žanin Anes sazvala je sednicu Senata kako bi izabrali…"/>
  </head>
  <body>
    <article>
      <h1>Morales u Meksiku, u Boliviji sukobi njegovih pristalica i protivnika</h1>
      <address>
        <time datetime="2019-11-12T19:20:06+00:00">12 Nov 2019, 19:20</time>
      </address>
      <slideshow>
        <figure>
          <img src="https://static.beta.rs/thumbs/ff42c2ff.556x371.jpg"/>
        </figure>
        <figure>
          <img src="https://static.beta.rs/thumbs/8dcf096f.556x371.jpg"/>
        </figure>
        <figure>
          <img src="https://static.beta.rs/thumbs/600e9060.556x371.jpg"/>
        </figure>
        <figure>
          <img src="https://static.beta.rs/thumbs/c97836bf.565x371.jpg"/>
        </figure>
        <figure>
          <img src="https://static.beta.rs/thumbs/42dd637f.556x371.jpg"/>
        </figure>
        <figure>
          <img src="https://static.beta.rs/thumbs/4670aeff.556x371.jpg"/>
        </figure>
        <figure>
          <img src="https://static.beta.rs/thumbs/d97061c1.579x371.jpg"/>
        </figure>
        <figure>
          <img src="https://static.beta.rs/thumbs/18a223bf.569x371.jpg"/>
        </figure>
        <figure>
          <img src="https://static.beta.rs/thumbs/aaccf6e1.556x371.jpg"/>
        </figure>
        <figure>
          <img src="https://static.beta.rs/thumbs/fce9fac7.556x371.jpg"/>
        </figure>
      </slideshow>
      <p><b>Bivši predsednik Bolivije Evo Morales zahvalio je danas predsedniku Meksika Andresu Manuel Lopez Obradoru što mu je azilom spasao život, dok se njegove pristalice i protivnici i dalje sukobljavaju u La Pazu.</b><br/><br/>"Predsednik Meksika mi je spasao život. Boli me što ostavljam zemlju iz političkih razloga. Vratiću se uskoro sa više snage i energije", rekao je Morales nakon što je sleteo u Meksiko gde ga je dočekao šef meksičke diplomatije Marselo Ebrard. <br/><br/>U medjuvremenu u Boliviji traju sukobi njegovih pristalica i protivnika koji su juče postavljali barikade i blokirali ulice.<br/><br/>Policija je pozvala gradjane La Paza da ne napuštaju svoje domove, a vlasti su rekle da će vojska pomoći policiji kako bi se izbegla eskalacija nasilja.<br/><br/>Morales je u nedelju pod pritiskom vojske dao ostavku. Neredi u Boliviji počeli su nakon spornih izbora 20. oktobra, kada je Morales proglasio pobedu u prvom krugu, a njegovi protivnici tvrde da su rezultati namešteni.<br/><br/>Predstavnica bolivijske opozicije Žanin Anes sazvala je sednicu Senata kako bi izabrali privremenog lidera i formalno prihvatili Moralesovu ostavku. I dalje nije poznato da li će svi prisustvovati sednici jer Moralesove pristalice i dalje imaju većinu u tom telu, a blokade na putevima otežavaju dolazak.<br/><br/>Ostavke svih Ustavom mogućih naslednika ostavljaju otvoreno pitanje ko i kako može da nasledi Moralesa.<br/><br/>Nakon ostavke predsednice Senata Adriane Salvatiere i prvog potpredsednika Senata Rubena Medinačelija, Anes je kao druga potpredsednica ostala prva sledeća ustavom moguća naslednica upražnjenog predsedničkog mesta. <br/><br/>"Zemlja prolazi kroz dramatične trenutke i svi parlamentarci imaju obavezu da joj daju sigurnost", rekla je Anes danas novinarima.<br/><br/>Morales je na vlast došao 2006. godine i prvi je Indijanac koji je postao šef države. Ugled je tada stekao jer je potekao iz običnog naroda i zato što se služio anti-imperijalističkom retorikom.</p>
    </article>
  </body>
</html>