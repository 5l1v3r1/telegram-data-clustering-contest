<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741314"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:27:00+00:00"/>
    <meta property="og:title" content="'เสี่ยหนู'เชื่อไม่ปรับครม. ป้อง'ศักดิ์สยาม'ถูกมือมืดเล่นงาน"/>
    <meta property="og:description" content="“อนุทิน” ป้อง “ศักดิ์สยาม” หลังถูกมือมองไม่เห็นเล่นงาน เชื่อไม่มีปรับครม. ยันบรรยากาศยังดี กร้าวมาด้วยกันก็ไปด้วยกัน ไม่ทิ้งให้ถูกปลดคนเดียว"/>
  </head>
  <body>
    <article>
      <h1>'เสี่ยหนู'เชื่อไม่ปรับครม. ป้อง'ศักดิ์สยาม'ถูกมือมืดเล่นงาน</h1>
      <address>
        <time datetime="2019-11-12T10:27:00+00:00">12 Nov 2019, 10:27</time>
      </address>
      <p>
        <b>“อนุทิน” ป้อง “ศักดิ์สยาม” หลังถูกมือมองไม่เห็นเล่นงาน เชื่อไม่มีปรับครม. ยันบรรยากาศยังดี กร้าวมาด้วยกันก็ไปด้วยกัน ไม่ทิ้งให้ถูกปลดคนเดียว</b>
      </p>
      <p>เมื่อวันที่ 12 พ.ย. นายอนุทิน ชาญวีรกูล รองนายกรัฐมนตรี และรมว.สาธารณสุข ในฐานะหัวหน้าพรรคภูมิใจไทย (ภท.) กล่าวถึงกรณีที่มีกระแสข่าวว่า มีพรรคแกนนำรัฐบาลอยากปรับคณะรัฐมนตรี (ครม.) เพื่อเรียกคืนกระทรวงคนนาคม โดยมีมือที่มองไม่เห็นพยายามเขย่านายศักดิ์สยาม ชิดชอบ รมว.คมนาคม และเลขาธิการพรรคภูมิใจไทยว่า ตนคิดว่าไม่มีการปรับครม. เพราะเป็นเรื่องของพล.อ.ประยุทธ์ จันทร์โอชา นายกรัฐมนตรีและรมว.กลาโหม และขณะนี้ก็เป็นรัฐบาลผสมดังนั้นจึงเป็นเรื่องที่จะต้องมีการหารือกันระหว่างหัวหน้าพรรคและผู้นำรัฐบาล ซึ่งจนถึงวินาทีนี้ตนยืนยันว่ายังไม่มีการหารือกันในเรื่องนี้แม้แต่น้อย เป็นเพียงการคาดการณ์ของสื่อมวลชนและนักวิเคราะห์การเมืองมากกว่า<br/><br/>เมื่อถามว่า ยืนยันหรือไม่ว่าจะไม่มีใครในรัฐบาลแอบคิดอยู่ในใจ นายอนุทิน กล่าวว่า ในส่วนของพรรคภูมิใจไทยไม่มีคิดแน่นอน ทั้งนี้รูปแบบของรัฐบาลผสมแบบนี้ต้องมีความเกรงใจกันมากขึ้น และฟังกันมากขึ้น รวมถึงต้องมีความถ้อยทีถ้อยอาศัยกันมากขึ้น เรามีภาระของบ้านเมืองที่ต้องนำพาไปด้วยกัน ตนยืนยันว่าตั้งแต่อยู่มาในรัฐบาลชุดนี้ยังไม่มีเรื่องอะไรที่ขัดแย้งกันเลยภายในรัฐบาล ในส่วนของพรรคภูมิใจไทย และพรรคร่วมรัฐบาลทุกพรรค โดยเมื่อวันที่ 11 พ.ย. ที่ผ่านมา ทุกคนยังลอยกระทงด้วยกันอยู่เลย และมีการประชุมครม.สัญจรร่วมกันที่จ.กาญจนบุรี<br/><br/>“ยืนยันว่าตอนนี้ครม.ยังบรรยากาศดี ซึ่งนายกฯ และครม.ส่วนใหญ่ที่ไม่ติดภารกิจอะไรก็มานั่งรับประทานอาหารร่วมกันเฮฮา มีวงดนตรี ส่วนที่มีข่าวเขย่านายศักดิ์สยามนั้น ผมมองว่าคนที่เป็นรมว.คมนาคมย่อมถูกตรวจสอบเป็นพิเศษ เพราะงบประมาณในการทำโครงการหลายโครงการเยอะมาก แต่ผมยืนยันว่านายศักดิ์สยามเข้ามาดำรงตำแหน่ง 4 เดือน อาจมีหลายฝ่ายไม่พอใจ เพราะนายศักดิ์สยามก็มีเอกลักษณ์หรือเอกบุรุษเป็นของตัวเอง เป็นคนสันโดษ ถ้าไม่มั่นใจอะไรแล้วจะไม่พูด เป็นคนละเอียดมากๆ เป็นคนที่ไม่ทำตามการโน้มแนว หรืออิทธิพลของใคร เป็นคนแปลกๆ คือเป็นตัวของตัวเองสูงที่ทำประโยชน์ให้กับบ้านเมืองในยุคนี้ เนื่องจากเป็นนักรัฐศาสตร์และนักกฎหมาย ดังนั้นเรื่องอะไรต่างๆที่เสนอมาหรือค้างคาก่อนรับตำแหน่งก็ต้องมาดู บางอย่างถ้าไม่ถูกก็ต้องรื้อ ซึ่งผมกับนายศักดิ์สยามหารือการทำงานร่วมกันมาตลอดเวลา เพราะผมกำกับดูแลกระทรวงคมนาคมด้วย ที่ผ่านมานายศักดิ์สยามก็พูดกับผมว่าหัวหน้าเราอย่าไปอยู่ให้รกคุกเลย เพราะมันไม่ใช่เรื่องที่เราจะต้องมานั่งเอาใจใครหรือตามใจใคร เราต้องทำให้ถูกต้อง ผมมีความสบายใจมากที่กำกับดูแลกระทรวงคมนาคมที่มีนายศักดิ์สยามเป็นรมว.คมนาคม ถ้ามีอะไรเกิดขึ้นกับนายศักดิ์สยามก็ต้องเอาผมออกไปด้วย เรามาด้วยกันก็ต้องไปด้วยกัน” นายอนุทิน กล่าว<br/><br/>เมื่อถามย้ำว่า ถ้าจะเอานายศักดิ์สยามออกจากรมว.คมนาคม หมายความว่าต้องเอาคนที่ชื่ออนุทินออกไปด้วยใช่หรือไม่ นายอนุทิน กล่าวว่า แน่นอน เพราะตนมั่นใจในความตั้งใจและความทุ่มเทของเลขาธิการพรรคของตน รวมทั้งตำแหน่งเลขาธิการพรรคมีความสำคัญ เพราะพรรคจะโตหรือไม่โตอยู่ที่ตำแหน่งนี้ หากตนไม่มีความมั่นใจและนำคนไม่ดี หรือคนที่ถูกกล่าวหาตามข่าวต่างๆ เข้ามาทำตรงนี้ ถามว่าคุ้มหรือไม่ ตนไม่ได้ทำให้พรรคเข้ามาร่วมรัฐบาลพล.อ.ประยุทธ์เพียงแค่เทอมนี้เทอมเดียวซะเมื่อไหร่ ดังนั้นตนก็ต้องทำให้พรรคภูมิใจไทยมีความมั่นคง แข็งแรง เติบโต และสามารถส่งต่อไปให้รุ่นอื่นๆได้</p>
      <figure>
        <img src="https://www.dailynews.co.th/admin/upload/20191112/news_ofYIkjVYxQ173720_533.jpg?v=20191113082?v=4366"/>
      </figure>
      <p>เมื่อถามว่า นายศักดิ์สยามได้ส่งสัญญาณไปถึงมือที่มองไม่เห็นหรือไม่และมีสัญญาณหรือปฏิกิริยาอะไรจากมือที่มองไม่เห็นกลับมาหรือไม่ นายอนุทิน กล่าวว่า ทำไมจะมองไม่เห็น เพราะตนเห็นทั้งหน้า ทั้งมือและทั้งหัว เมื่อถามย้ำว่ารู้ตัวคนผลิตข่าวหรือไม่ว่าเป็นใคร นายอนุทิน กล่าวว่า ทำไมจะไม่รู้ เพราะก็รู้ๆกันอยู่ แต่ตนก็ไม่เข้าใจว่ามีอะไรเกิดขึ้นจึงมาใส่ร้ายป้ายสีกัน โดยที่ยังไม่ได้มีการตรวจสอบข้อมูลอะไรเลย เรื่องแต่ละเรื่องที่กล่าวหาโดยเฉพาะการมีป้ายติดไว้ว่าขอให้ตรวจสอบพรรคภูมิใจไทย มีอะไรให้แจ้งไปที่สำนักข่าวเนชั่นนั้น ถามว่าทำไมต้องเน้นมาเพียงแค่พรรคเดียว มีอะไรขัดใจกันหรือไม่นั้นตนไม่ทราบ แต่คนที่รู้จักกันมาก็ต้องตรวจสอบข่าวกันก่อน <br/><br/>“ผมคิดว่าเรื่องของเรื่องเกิดจากทิฐิกันมากกว่า ซึ่งผู้ดำเนินรายการทั้ง 3คน  เรารู้จักกันหมด และรักกันด้วย แต่เมื่อสัปดาห์ที่ผ่านมามีการออกรายการ ผมคิดว่าแรงเกินไป และออกมาจัดหนักนายศักดิ์สยาม ซึ่งข้อมูลหลายข้อมูลจากความสัมพันธ์ที่มีกัน ผมสามารถอธิบายให้เขาได้เข้าใจได้ โดยที่ไม่มีปัญหาอะไรกันเลย แต่ทุกอย่างที่เขาพูดตรงกันข้ามกับความเป็นจริง และตรงกันข้ามกับสิ่งที่นายศักดิ์สยามกำลังดำเนินการอยู่ โดยหลายเรื่องกระทบพรรคภูมิใจไทย  ซึ่งผมก็โกรธที่มาว่าพรรคภูมิใจไทยด้วย และรู้สึกว่าไม่เป็นธรรม” นายอนุทิน กล่าว<br/><br/>เมื่อถามว่า มีกระแสข่าวว่าคนที่ปล่อยข่าวอยู่ในครม.ด้วย จะมีการพูดคุยกับนายกฯให้จบเรื่องนี้หรือไม่ นายอนุทิน กล่าว ตนคิดว่าเอาที่เห็นๆก่อนดีกว่า ซึ่งตรงนั้นถือว่าเป็นมือที่มองไม่เห็น ถ้าเห็นแล้วพูดออกมาก็จะทุบไม่ถูก เดี๋ยวเป้าหมายรู้ตัว อย่างไรก็ตามขณะนี้รัฐบาลเองก็เสียงปริ่มน้ำ เราต้องสามัคคีทำงานด้วยกัน ตอนนี้เหลือปัญหาเศรษฐกิจที่เราต้องรีบแก้ไข.<br/><br/><br/><br/> </p>
    </article>
  </body>
</html>