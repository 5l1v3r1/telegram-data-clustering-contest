<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/erdoganin-ziyareti-oncesi-trumpa-skandal-mektup/926783"/>
    <meta property="og:site_name" content="medya faresi"/>
    <meta property="article:published_time" content="2019-11-12T10:41:00+00:00"/>
    <meta property="og:title" content="Erdoğan’ın ziyareti öncesi Trump’a skandal mektup"/>
    <meta property="og:description" content="Washington'da Türkiye karşıtı hava ABD'li siyasetçiler tarafından körüklenmeye devam ediyor. Temsilciler Meclisi'nin Demokrat ve Cumhuriyetçi üyeleri, Başkan Donald Trump'a yazdıkları bir mektupta Cumhurbaşkanı Tayyip Erdoğan'ın Washington ziyaretine karşı çıktıklarını ifade etti."/>
  </head>
  <body>
    <article>
      <h1>Erdoğan’ın ziyareti öncesi Trump’a skandal mektup</h1>
      <h2>Washington'da Türkiye karşıtı hava ABD'li siyasetçiler tarafından körüklenmeye devam ediyor. Temsilciler Meclisi'nin Demokrat ve Cumhuriyetçi üyeleri, Başkan Donald Trump'a yazdıkları bir mektupta Cumhurbaşkanı Tayyip Erdoğan'ın Washington ziyaretine karşı çıktıklarını ifade etti.</h2>
      <address>
        <time datetime="2019-11-12T10:41:00+00:00">12 Nov 2019, 10:41</time>
      </address>
      <p>Temsilciler Meclisi’nin iki Cumhuriyetçi, 15 Demokrat üyesi tarafından imzalanan mektupta Trump’a şu çağrı yapılıyor:</p>
      <p>“Mevcut koşullar göz önünde bulundurulduğunda, Erdoğan’ın ABD’yi ziyaret etmesi son derece uygunsuz bir gelişmedir. Bu davet geri çekilmeli.”</p>
      <p>Mektuba Temsilciler Meclisi Dış İlişkiler Komisyonu Başkanı Demokrat Eliot Engel öncülük etti.</p>
      <p>Engel, geçen ay sonunda Temsilciler Meclisi’nde kabul edilen ve Türkiye’ye karşı yaptırımların devreye sokulmasını öngören yasa tasarısını hazırlayan Kongre üyeleri arasındaydı.</p>
      <p>Mektupta Türkiye’nin Suriye’nin kuzeydoğusuna yönelik olarak düzenlediği askeri harekâtın ABD ulusal güvenliği açısından “felaket niteliğinde sonuçlar” doğurduğu ve NATO içerisinde derin çatlakların oluşmasına neden olduğu ifade edildi.</p>
      <h3>S-400’LER DE MEKTUPTA</h3>
      <p>Demokrat ve Cumhuriyetçi Temsilciler Meclisi üyelerinin Trump’a yazdığı mektupta Türkiye’nin Rusya’dan satın aldığı S-400 hava savunma sistemlerine de değiniliyor ve bir NATO müttefiki olan Türkiye’nin bu tür adımlarla Rusya’ya yakınlaştığı vurgusu yapılıyor.</p>
      <p>Bugün ABD ziyareti için Ankara’dan hareket eden Cumhurbaşkanı Erdoğan’ın, yarın Trump ile Washington’da görüşmesi bekleniyor.</p>
      <p>Erdoğan, ABD’ye hareket etmeden önce Ankara Esenboğa Havalimanı’nda düzenlediği basın toplantısında görüşmenin Türkiye – ABD ilişkileri açısından sancılı bir dönemden geçilirken gerçekleşeceğini söyledi.</p>
      <p>Erdoğan, basın toplantısında Türkiye’nin Suriye sınırında oluşturmak istediği ve ‘güvenli bölge’ olarak adlandırdığı alana da değindi ve “Terör örgütleri bu bölgeden çekilmiş değiller. Bunları Sayın Trump’la da konuşacağız” dedi.</p>
    </article>
  </body>
</html>