<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/za-ostanni-5-rokiv-v-ekonomiku-ukra%d1%97ni-vkladeno-4-mlrd-%d1%94vro-zelenih-investiczij/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-12T10:57:00+00:00"/>
    <meta property="og:title" content="За останні 5 років в економіку України вкладено 4 млрд євро «зелених» інвестицій"/>
    <meta property="og:description" content="Проекти у сфері сталої енергетики України стають все більш привабливими для інвестицій. 4 млрд євро були вкладені в «зелену» галузь економіки за останні 5"/>
  </head>
  <body>
    <article>
      <h1>За останні 5 років в економіку України вкладено 4 млрд євро «зелених» інвестицій</h1>
      <address>
        <time datetime="2019-11-12T10:57:00+00:00">12 Nov 2019, 10:57</time>
      </address>
      <figure>
        <img src="https://infoindustria.com.ua/wp-content/uploads/2019/11/pinwheel-4550711_1920.jpg"/>
      </figure>
      <p>
        <b>Проекти у сфері сталої енергетики України стають все більш привабливими для інвестицій. 4 млрд євро були вкладені в «зелену» галузь економіки за останні 5 років. Міністерство енергетики та захисту навколишнього середовища України планує створити з інвесторами “зеленої” енергетики окрему робочу групу для захисту інвестиційного клімату на українському ринку. Про це повідомляє ІА «Інфоіндустрія» з посиланням на прес-службу SEF 2019 KYIV.</b>
      </p>
      <p>Декарбонізація світової економіки неможлива без глобального розвитку відновлюваної енергетики, тому все що можуть зробити супротивники зеленої генерації — це лише сповільнити розвиток галузі. Зупинити цей процес вже неможливо, адже “точку неповернення” було пройдено 5 років тому, коли в Європі та США вперше “зелена” електроенергія стала дешевшою ніж з традиційних джерел. Про це впевнено заявив директор IB Centre Europe Віталій Давій, коментуючи результати однієї з головних галузевих подій року — 11-го Форуму та Виставки Сталої Енергетики Центральної та Східної Європи SEF 2019 KYIV, який відбувся у Києві.</p>
      <p>“Сьогодні в Україні активно обговорюється питання необхідності сповільнення розвитку відновлюваної енергетики. Але весь супротив, який чиниться сьогодні — це останні спроби протидіяти прогресу та зберегти напрацьовані десятками років фінансові моделі. Ці люди нічого не хочуть змінювати, вони просто хочуть заробляти без будь-яких емоцій щодо екологічних наслідків, їх просто це не хвилює. Проте світ вже змінився і активний розвиток новітньої енергетики — це процес, який можна сповільнити, але вже не зупинити”, — зазначив Віталій Давій.</p>
      <p>У той же час на думку експерта, український ринок сьогодні залишається одним із найпривабливіших у Європі, і тому важливо сформувати чіткі гарантовані правила гри, зокрема при переході від системи “зелених” тарифів до аукціонної моделі.</p>
      <p>Крім теми можливих турбулентних змін галузевого законодавства у центрі уваги учасників SEF 2019 KYIV відбулось обговорення декарбонізації та застосування блокчейн-технологій, як сладової частини новітніх енергетичних моделей.</p>
      <p>Зокрема, як стало відомо під час Форуму SEF 2019 KYIV, Міністерство енергетики та захисту навколишнього середовища України планує створити з інвесторами “зеленої” енергетики окрему робочу групу для захисту інвестиційного клімату на українському ринку.</p>
      <figure>
        <img src="http://infoindustria.com.ua/wp-content/uploads/2019/11/Oleksii%CC%86-Ryabchin-1024x683.jpg"/>
      </figure>
      <p>“Інвестори вкладають гроші, платять податки, тому ми маємо спільно знайти вихід із ситуації яка склалась на ринку (ініціатива введення квот для об’єктів відновлюваної енергетики і зміни тарифів — прим.). Енергетична трилема – це одночасне досягнення безпеки ресурсу, його економічності, а також екологічності. Всі ці речі повинні бути збалансовані, а для цього потрібне фінансове забезпечення. І це один з тих викликів, над яким ми активно працюємо у Міністерстві», — зазначиав під час свого виступу на SEF 2019 KYIV заступник міністра енергетики та захисту навколишнього середовища Олексій Рябчин.</p>
      <p>Голова Держенергоефективності України Сергій Савчук зазначив під час виступу, що 4 млрд євро «зелених» інвестицій, які були вкладені в Україну за останні 5 років, свідчать про те наскільки привабливими та перспективними є проекти у сфері сталої енергетики України. За його словами, інвестиції у проекти відновлюваної енергетики — це також значний поштовх для активізації економічних процесів, і цей тренд має зміцнюватись і надалі.</p>
      <figure>
        <img src="http://infoindustria.com.ua/wp-content/uploads/2019/11/Forum-3-800x445.jpg"/>
      </figure>
      <p>“Важливим знаком того, що державна політика розвитку відновлюваних джерел енергії та енергоефективності буде розвиватися і надалі є те, що орган, який імплементує державну стратегію в цій галузі, увійшов у систему координат об’єднаного міністерства (Міністерство енергетики та захисту навколишнього середовища — прим.), яке тепер відповідає і за енергетику, і за навколишнє середовище”, — додав Сергій Савчук.</p>
      <p>ІА «Інфоіндустрія»</p>
    </article>
  </body>
</html>