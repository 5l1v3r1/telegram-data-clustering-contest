<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/rotterdam-turechchina-kitay-hto-maye-vplivati-na-cinu-sirovini-dlya-ukrajinskih-metalurgiv-50053001.html"/>
    <meta property="og:site_name" content="НВ"/>
    <meta property="article:published_time" content="2019-11-12T10:00:00+00:00"/>
    <meta property="og:title" content="Роттердам, Туреччина, Китай: Хто має впливати на ціну сировини для українських металургів"/>
    <meta property="og:description" content="Що може стати новим бенчмарком цін на лом в Україні"/>
  </head>
  <body>
    <article>
      <h1>Роттердам, Туреччина, Китай: Хто має впливати на ціну сировини для українських металургів</h1>
      <h2>Що може стати новим бенчмарком цін на лом в Україні</h2>
      <address><time datetime="2019-11-12T10:00:00+00:00">12 Nov 2019, 10:00</time> by <a rel="author">Валентин Макаренко</a></address>
      <p>Протягом останніх 10 років, приблизно з 2010 року, своєрідним бенчмарком для розрахунку цін на брухт чорних металів як в Україні, так і в Європі, у США і в інших країнах світу виступав так званий <b>«турецький паритет»,</b> або цін на лом CIF Туреччина. Але в поточних ринкових умовах цей орієнтир, як база для визначення котирувань на інших ринках, з моєї точки зору, втратив свою актуальність.</p>
      <p>Поясню чому. Історично Туреччина ніколи не була єдиною країною, яка визначала бенчмарк цін на брухт. Наприклад, з 1997 до 2003 року таким мірилом виступали <b>котирування на сировину в порту Роттердама.</b> Відповідно, в Україні збирачі брухту орієнтувалися на ціни роттердамської біржі.</p>
      <p>Однак поступово турецька металургія набирала обертів, нарощуючи споживання брухту. Електрометалургія Туреччини стала грати на ринку більш важливу роль, закуповуючи все більше і більше сировини у США, ЄС, Росії, Україні. Це дозволило туркам отримати статус лідера і законодавця цінових характеристик, а ринок забув про Роттердам і перейшов до котирувань на умовах CIF Туреччина.</p>
      <p>Але останні два роки країна втрачає провідну роль у визначенні бенчмарку на лом чорних металів. По-перше, це пов’язано з <b>торговельною війною, що </b>розгорнулася <b>між США і Туреччиною,</b> яка спричинила за собою згортання ринків збуту для турецьких металургів. А по-друге, це <b>нестабільність самої турецької металургії,</b> яка останній рік спотворила всі економічні показники звичайного виробничого процесу. Ну а по-третє, Туреччина <b>де-факто пішла з європейських ринків збуту</b> до 1 березня 2020 року у зв’язку з тим, що вона вибрала свої квоти на поставку металопродукції.</p>
      <p>Це говорить про те, що турецька економіка виробництва «з брухту на сталь» не має стабільних і стандартних показників, які були раніше. Тому орієнтуватися на них досить складно, а вже говорити, що це єдина модель, не доводиться.</p>
      <p>На заміну я запропонував би орієнтуватися на одну, на мою думку, правильну модель — це <b>ціна квадратної заготовки, тобто того продукту, з якого повинні обов’язково зробити або арматуру, або катанку.</b> При цьому «квадрат» має дуже схожі цінові тенденції зі слябом і круглою заготіовкою. Тому котирування «квадрата» можна брати як бенчмарк і за рахунок дельти в ціні сировини визначати вартість брухту на місцевих регіональних ринках.</p>
      <p>Турецькі металурги купують лом для виробництва квадрата, українські металурги купують лом для випуску «квадрата» або для сляба. Далі на ринку продається саме напівфабрикат, це та курка, яка несе золоті яйця у вигляді арматури та катанки. Тому було б логічно брати за основу ціну «квадрат» з умовами поставок FOB Чорне море, неважливо, якої країни походження — України, Росії або Туреччини.</p>
      <p>Якщо завтра раптом турецька металургія зупиниться, то «квадрат» все одно буде продаватися на ринку. Тому сьогодні, коли багато зраділи, що металобрухт подорожчав з $220 до $250/т, то потрібно обов’язково дивитися, чи потягне це зростання цін за собою подорожчання «квадрата»? Звичайно ж ні.</p>
      <p>Але якщо ціни «квадрата» будуть рости, це спровокує розширення обсягів виробництва і, відповідно, підвищить попит на сировину. Логічно, що далі збільшаться поставки, а також вартість брухту. У той же час при падінні цін на «квадрат» повинні бути істотні зміни котирувань на металобрухт.</p>
      <p>Безумовно, є різниця в процесах виробництва сталі, і лом не скрізь є єдиною сировиною. Однак навіть ці особливості сьогодні, в основному, нівелюються в цінових трендах сировинного кошика.</p>
      <p>Більш того, не можна забувати про один чинник, який в середньостроковій перспективі може стати доленосним для світового ринку металобрухту. Очікується, що <b>Китай</b> з нетто-імпортера брухту чорних металів перетвориться на його нетто-експортера. Перші подібні прогнози стали з’являтися ще 10−15 років тому. І ось зараз обсяг введеного раніше металофонду в КНР вимагає поновлення і, отже, буде списаний на металобрухт, обсяг якого дозволить повністю задовольнити і внутрішній ринок Піднебесної, і, що ще більш важливо, вийти на зовнішні ринки брухту чорних металів.</p>
    </article>
  </body>
</html>