<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197090/sta-xarakomata-nd-syriza-gia-ta-epeisodia-stin-asoee"/>
    <meta property="og:site_name" content="CNN.gr"/>
    <meta property="article:published_time" content="2019-11-12T10:03:28+00:00"/>
    <meta property="og:title" content="Στα «χαρακώματα» ΝΔ – ΣΥΡΙΖΑ για τα επεισόδια στην ΑΣΟΕΕ"/>
    <meta property="og:description" content="« Κάν’ το όπως ο Μιχάλης !»: στο κυβερνητικό στρατόπεδο βλέπουν τα τελευταία 24ωρα τις αποκαλύψεις τη μια πίσω από την άλλη σε ό,τι αφορά τα « χτυπήματα » της..."/>
  </head>
  <body>
    <article>
      <h1>Στα «χαρακώματα» ΝΔ – ΣΥΡΙΖΑ για τα επεισόδια στην ΑΣΟΕΕ</h1>
      <h2>«Κάν’ το όπως ο Μιχάλης!»: στο κυβερνητικό στρατόπεδο βλέπουν τα τελευταία 24ωρα τις αποκαλύψεις τη μια πίσω από την άλλη σε ό,τι αφορά τα «χτυπήματα» της ΕΛ.ΑΣ. κατά τρομοκρατών και των λεγόμενων «μπαχαλάκηδων», που στόχο είχαν να αμαυρώσουν για πολλοστή φορά την επέτειο του Πολυτεχνείου.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753333.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753336.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753356.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753349.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753317.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/2753318.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο - Πηγή: INTIME/ΛΙΑΚΟΣ ΓΙΑΝΝΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/73504890_427910527921331_8566363790004715520_n.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/75439331_541231206666757_2970864325008293888_n.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19153/photos/full/75362338_1476748292478435_9182787928802197504_n.jpg"/>
          <figcaption>Ένταση και χημικά στην ΑΣΟΕΕ: Εικόνες από το σημείο</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 12:03 , 12 November 2019</p>
      <p>Ο υπουργός προστασίας του Πολίτη, <a href="https://www.cnn.gr/eidhseis/tag/41824/mixalhs-xrysoxoidhs"><b>Μιχάλης Χρυσοχοΐδης</b></a> φαίνεται ότι επιστρέφει στο παλιό του γνώριμο «κρεσέντο» και επιφέρει <b>βαριά πλήγματα</b> στην εγχώρια τρομοκρατία όπως τότε, όταν και πάλι επί ημερών του είχε εξαρθρωθεί η οργάνωση 17 Νοέμβρη.</p>
      <p>Έχουν περάσει πολλά χρόνια έκτοτε, αλλά ο υπουργός ακολουθεί την ίδια τακτική -τότε υπό την πολιτική καθοδήγηση του <a href="https://www.cnn.gr/eidhseis/tag/1039/kostas-simitis"><b>Κώστα Σημίτη</b></a> και τώρα υπό τον <a href="https://www.cnn.gr/eidhseis/tag/215/kyriakos-mitsotakis"><b>Κυριάκο Μητσοτάκη</b></a>, που εφαρμόζει το νέο δόγμα «νόμος και τάξη».</p>
      <p>Τα ευρήματα στις γιάφκες των τρομοκρατών και στα υπόγεια της <a href="https://www.cnn.gr/eidhseis/tag/42757/asoee"><b>ΑΣΟΕΕ</b></a>, δεν αφήνουν καμία αμφιβολία ότι ο υπουργός προστασίας του Πολίτη με την επιχείρηση της Ελληνικής Αστυνομίας, δεν άφησε καμία μέρα να πάει χαμένη.</p>
      <p>Προφανώς «βάδισε» με βάση τα στοιχεία που είχε στη διάθεσή της η αντιτρομοκρατική τους προηγούμενους μήνες και <b>με δική του εντολή και ευθύνη</b> έδρασε η αστυνομία.</p>
      <p>Το <b>ρίσκο</b>, που φαίνεται ότι έφερε αποτελέσματα, ανέλαβε προσωπικά ο ίδιος.</p>
      <p>Η δημιουργία, ωστόσο, της αίσθησης στον απλό κόσμο ότι πλέον το ζητούμενο που είναι η <b>ασφάλεια των πολιτών</b> έχει αρχίσει να παίρνει «σάρκα και οστά». </p>
      <p>Και δείχνει την αποφασιστικότητα και τη θέληση της κυβέρνησης, <b>να</b> «<b>καθαρίσει</b>» <b>περιοχές και κέντρα ανομίας</b>, που μέχρι πρότινος δεν ακουμπούσε επαρκώς καμία άλλη κυβέρνηση. </p>
      <p>Το γεγονός και μόνο ότι εκφράστηκε η πολιτική βούληση πάνω στα επιχειρησιακά σχέδια της Ελληνικής Αστυνομίας, που αφέθηκε να κάνει τη δουλειά της <b>ανεπηρέαστη από τις πολιτικές σκοπιμότητες</b> εκπέμπει και αυτό ένα διαφορετικό μήνυμα της κυβέρνησης προς την κοινωνία. </p>
      <p>Το γεγονός αυτό πυροδότησε <b>σφοδρές αντιδράσεις</b> από την αντιπολίτευση μέσα και έξω από την Βουλή, που ανέβασε κατακόρυφα τους τόνους μόλις λίγες ημέρες πριν από την επέτειο του Πολυτεχνείου. </p>
      <p>Στελέχη του <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>κατηγόρησαν τον Μιχάλη Χρυσοχοΐδη αλλά και την κυβέρνηση για επικοινωνιακή πολιτική μέσω χημικών και ανδρών της αστυνομίας στα Πανεπιστήμια.</p>
      <p>Η κυβέρνηση, ωστόσο, φοβάται μήπως τα επεισόδια που προκλήθηκαν χθες το πρωί και όσα ενδεχομένως ακολουθήσουν το επόμενο διάστημα δημιουργήσουν <b>νέα ένταση</b> ανάμεσα στις δύο πλευρές. Μην τυχόν, δηλαδή, σηκωθεί συνολικά από το φοιτητικό κίνημα «κύμα» αντιδράσεων υποκινούμενο, ενδεχομένως, από πολιτικές φοιτητικές ηγεσίες. </p>
      <p>Η σφοδρή αντιπαράθεση ήδη εκφράζεται μεταξύ κυβέρνησης και αντιπολίτευσης με <b>όλα τα κόμματα να έχουν μπει στο</b> «<b>χορό</b>» <b>της σύγκρουσης</b>. </p>
      <p>Βουλευτές της αξιωματικής αντιπολίτευσης μεταξύ αυτών ο αρμόδιος τομεάρχης Γ. Ραγκούσης πρώην υπουργός των κυβερνήσεων του <a href="https://www.cnn.gr/eidhseis/tag/1200/pasok"><b>ΠΑΣΟΚ</b></a>, εμμέσως αναρωτιέται αν ο κ. Μητσοτάκης επιθυμεί να υπάρξει νεκρός από αστυνομική βία. </p>
      <p>Η κυβέρνηση πέρασε στην αντεπίθεση και διαμηνύει προς όλους πως «οι μόνοι που θέλουν κλειστά Πανεπιστήμια και σκουριασμένα μυαλά, είναι οι γνωστοί «μπαχαλάκηδες» που τα μετέτρεψαν σε <b>άσυλα ανομίας</b>». </p>
      <p>Ο κυβερνητικός εκπρόσωπος <a href="https://www.cnn.gr/eidhseis/tag/69655/stelios-petsas"><b>Στέλιος Πέτσας</b></a> κατηγορεί τον ΣΥΡΙΖΑ, σημειώνοντας ότι επί 4,5 χρόνια υπέθαλπε αυτές τις συμπεριφορές και τώρα, επέλεξε να ταυτιστεί και πάλι με τους μπαχαλάκηδες.</p>
      <p>«Χθες η Αστυνομία, ακούγοντας τη <b>φωνή αγωνίας φοιτητών και καθηγητών</b> που έβλεπαν το Πανεπιστήμιό τους να μετατρέπεται σε κέντρο ανομίας, εξάρθρωσε γιάφκα στα υπόγεια του Οικονομικού Πανεπιστημίου Αθηνών (ΑΣΟΕΕ). Από τον, λαλίστατο κατά τα άλλα, ΣΥΡΙΖΑ δεν ακούσαμε κουβέντα. Όχι μόνο αυτό. Σήμερα είδαμε στελέχη του να πρωτοστατούν σε διαδηλώσεις προκειμένου να συνεχιστεί η ίδια νοσηρή κατάσταση. Η σημερινή ένοχη στάση του ΣΥΡΙΖΑ απέδειξε ότι η προηγούμενη Κυβέρνηση υπέθαλψε επί 4,5 χρόνια αυτές τις συμπεριφορές. Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες. Η στάση του εξοργίζει την ελληνική κοινωνία και τη συντριπτική πλειοψηφία των φοιτητών. Η ιστορία τους ξεπέρασε. Οι Έλληνες πολίτες στις γειτονιές και οι φοιτητές στα Πανεπιστήμια θα αισθανθούν και πάλι ασφαλείς και ελεύθεροι από τη φασιστική επιβολή της άποψης ισχνών μειοψηφιών», κατέληξε ο κ. Πέτσας.</p>
      <h3>ΣΥΡΙΖΑ κατά πάντων </h3>
      <p>Νωρίτερα και αφού είχαν προηγηθεί όσα έγιναν στο οικονομικό πανεπιστήμιο της Αθήνας, βουλευτές και στελέχη της αξιωματικής αντιπολίτευσης τάχθηκαν με δηλώσεις τους κατά της κυβέρνησης για την οποία λένε ότι επιχειρεί να εγκαθιδρύσει κλίμα αστυνομοκρατίας ενόψει του Πολυτεχνείου. Το κόμμα της αξιωματικής αντιπολίτευσης κατηγορεί την κυβέρνηση για <b>πυροδότηση του κλίματος</b> ενόψει και της επετείου του πολυτεχνείου.</p>
      <p>«Η προσπάθεια της κυβέρνησης να συγκρατήσει το ακροδεξιό ακροατήριο της με νόμο και τάξη πυροδοτεί επικίνδυνες καταστάσεις. Ο κ. Μητσοτάκης, αφού δεν καταφέρνει να μαζέψει ούτε τους βουλευτές του για το μπάχαλο που έχει δημιουργήσει στο προσφυγικό, βάζει μπροστά μαζί με τον κ. Χρυσοχοΐδη το δόγμα “νόμος και τάξη” για να συγκρατήσουν το ακροδεξιό ακροατήριό τους» αναφέρει η Κουμουνδούρου.</p>
      <p>Ταυτόχρονα ο ΣΥΡΙΖΑ <b>επιρρίπτει ευθύνες στην κυβέρνηση</b> για επικοινωνιακή εκμετάλλευση του θέματος ώστε να ξεχαστεί η διαχείριση στο προσφυγικό ζήτημα:</p>
      <blockquote>«Η εισβολή των ΜΑΤ στο Οικονομικό Πανεπιστήμιο και οι απρόκλητες επιθέσεις με ξύλο και χημικά σε φοιτήτριες, φοιτητές και δημοσιογράφους αποτελούν επικοινωνιακό αντιπερισπασμό της κυβέρνησης, μήπως και ξεχαστεί το φιάσκο στη διαχείριση του προσφυγικού».</blockquote>
      <h3>ΚΙΝΑΛ: Ναι μεν αλλά …</h3>
      <p>Από τα γραφεία του ΠΑΣΟΚ στην Χαριλάου Τρικούπη που πολλές φορές έχουν γίνει <b>παρανάλωμα πυρός</b>, το ΚΙΝΑΛ εξέδωσε ανακοίνωση με την οποία επικροτεί την επέμβαση της αστυνομίας στο Οικονομικό Πανεπιστήμιο λέγοντας πως η παράταξη «διαχρονικά και έμπρακτα, είναι απέναντι στη βία και στην ανομία». </p>
      <p>Ωστόσο, ξεκαθαρίζουν:</p>
      <blockquote>«Σήμερα όμως δεν δικαιολογούνται ο υπερβάλλον ζήλος που έδειξε η αστυνομία και οι σκηνές βίας που έπρεπε με περιφρούρηση του χώρου να είχαν αποφευχθεί», αναφερόμενοι σχετικά στην ΑΣΟΕΕ.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197104/synantisi-tsipra-si-tzinpingk-prosklisi-ston-proedro-toy-syriza-gia-episkepsi-sto-pekino">Συνάντηση Τσίπρα - Σι Τζινπίνγκ: Πρόσκληση στον πρόεδρο του ΣΥΡΙΖΑ για επίσκεψη στο Πεκίνο</a>
        </li>
        <li>
          <a href="https://www.cnn.gr/news/ellada/story/197105/epeisodia-asoee-poiniki-dioxi-gia-dyo-plimmelimata-ston-syllifthenta-foititi">Επεισόδια ΑΣΟΕΕ: Ποινική δίωξη για δύο πλημμελήματα στον συλληφθέντα φοιτητή</a>
        </li>
        <li>
          <a href="https://www.cnn.gr/news/politiki/story/197043/o-papaggelopoylos-zita-exairesi-voyleyton-tis-nd-poy-eixan-emploki-stin-ypothesi-tis-novartis">Ο Παπαγγελόπουλος ζητά εξαίρεση βουλευτών της ΝΔ που είχαν εμπλοκή στην υπόθεση της Novartis</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/42757/asoee">ΑΣΟΕΕ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197111/snapshot/2754282.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197095/snapshot/AP_19316344475286.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197105/snapshot/2750978.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197088/snapshot/2746699-1.jpg"/>
      </figure>
    </article>
  </body>
</html>