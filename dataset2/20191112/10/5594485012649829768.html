<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/bg-futbol/bozhinov-kaza-kakvo-shche-pravi-zashchiti-milanov_442996.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-12T10:39:00+00:00"/>
    <meta property="og:title" content="Божинов каза какво ще прави, защити Миланов"/>
    <meta property="og:description" content="Радвам се за Тони Здравков, той ме привлече първия път в Левски, каза звездата"/>
  </head>
  <body>
    <article>
      <h1>Божинов каза какво ще прави, защити Миланов</h1>
      <h2>Радвам се за Тони Здравков, той ме привлече първия път в Левски, каза звездата</h2>
      <address>
        <time datetime="2019-11-12T10:39:00+00:00">12 Nov 2019, 10:39</time>
      </address>
      <figure>
        <img src="https://static.blitz.bg/documents/thumbnails/sport/780/201911/15735474732.jpg"/>
        <figcaption>LAP.BG</figcaption>
      </figure>
      <p>Нападателят Валери Божинов обяви, че остава в Ботев (Враца), където от вчера треньор е Антони Здравков. След напускането на Сашо Ангелов се заговори и за раздяла със звездата. </p>
      <p>Божинов също така защити Живко Миланов след изказването на Петър Курдов по адрес на капитана на Левски. </p>
      <p>"Продължавам да играя за Ботев (Враца). Надявам се скоро да прекъснем негативната серия. Целта пред нашия отбор е да спечели колкото се може повече точки до края на шампионата. Най-важно е да изпитваме удоволствие от футбола и да се забавляваме", каза Божинов пред колегите от "Гонг".<br/> <br/>Бившият национал е доволен, че отново ще има възможност да работи със Здравков. "Радвам се, че Тони Здравков стана треньор на нашия отбор. Познавам го добре, тъй като съм работил с него в Левски. Именно той ме привлече първия път на "Герена". Здравков имаше възможност да работи и в Лудогорец, където със сигурност е научил много. Надявам се да го пренесе в Ботев (Враца). Здравков ми направи много добро впечатление. Личи си, че през последната година е претърпял развитие. Разбира се, че не може да сравняваме Лудогорец с Ботев (Враца). Там качеството е много по-високо, но въпреки това смятам, че разполагаме с добри футболисти и имаме сили да постигнем положителни резултати", каза още Божинов. <br/> <br/>"Моят баща Сашо Ангелов е легенда на Ботев (Враца) и това не е само мое мнение, а на още много хора. Не е случайно изказването на ръководството и кмета на Враца, че вратите на клуба винаги са отворени за него. Той даде много на отбора, но във футбола няма нищо вечно", коментира нападателят. </p>
      <p>"Ако е някой друг футболист, човек все пак може да си помисли нещо. Залагам си името и авторитета, че Живко няма как да е играл срещу Хубчев. Това никога не може да се случи. Той обича Левски и се хвърля във всеки мач на 100%. Много добре го познавам и знам какъв футболист и човек е. Играли сме заедно в Левски. Няма да позволя на никой да петни името му. Смятам, че Левски и самият Петър Хубчев трябва да излязат с позиция по този случай и да опровергаят тези измислици. Уважавам Петър Курдов, тъй като е дали много на Левски като футболист, но не може някоя сутрин да се събуди и да говори подобни неща. Може да критикува, но не да набеждава. Живко сам си призна след мача с Ботев, че не е изиграл добър мач, но това не означава, че не е искал да играе. Роналдо и Меси също са имали слаби периоди, но никой не е говорил подобни измислици", каза Божинов, защитавайки своя добър приятел и бивш съотборник в Левски.</p>
      <p>"Прави ми впечатление, че когато Левски побеждава, всички мълчат и не се появяват. Когато обаче загуби един мач, доста хора само критикуват. Всеки отбор може да загуби. Левски ще бъде силен, когато е обединен. Проблем през клуба е късата резервна скамейка. Излязат ли двама-трима играчи, няма кой да ги замени", добави Божинов. </p>
      <p>
        <a href="https://www.blitz.bg/sport/bg-futbol/efbet-liga-sezon-20192020_434964.html">
          <b>Следете с БЛИЦ: efbet Лига - сезон 2019/2020</b>
        </a>
        <br/>
        <b>
          <a href="https://blitz.bg/sport/bg-futbol/kupa-na-blgariya-116-finali_439537.html">Купа на България - сезон 2019/2020</a>
        </b>
      </p>
    </article>
  </body>
</html>