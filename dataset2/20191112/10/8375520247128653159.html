<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nabu-povidomilo-eksgendirektoru-ukroboronpromu-bukinu-pro-pidozru-639375.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T10:29:00+00:00"/>
    <meta property="og:title" content="НАБУ повідомило колишньому гендиректору «Укроборонпрому» Букіну про підозру"/>
    <meta property="og:description" content="Павла Букіна підозрюють у декларуванні недостовірної інформації: не задекларував у 2016 році дві квартири, земельну ділянку в Києві та два Range Rover"/>
  </head>
  <body>
    <article>
      <h1>НАБУ повідомило колишньому гендиректору «Укроборонпрому» Букіну про підозру</h1>
      <address>
        <time datetime="2019-11-12T10:29:00+00:00">12 Nov 2019, 10:29</time>
      </address>
      <h4>Павла Букіна підозрюють у декларуванні недостовірної інформації: не задекларував у 2016 році дві квартири, земельну ділянку в Києві та два Range Rover</h4>
      <p>Національне антикорупційне бюро (НАБУ) повідомило колишньому генеральному директору концерну «Укроборонпром» Павлу Букіну про підозру в декларуванні недостовірної інформації. Про це йдеться у повідомленні <a href="https://nabu.gov.ua/novyny/kolyshnomu-gendyrektoru-ukroboronpromu-povidomyly-pro-pidozru-u-nedeklaruvanni-statkiv">пресслужби НАБУ</a>.</p>
      <p>«12 листопада 2019 року детективи Національного бюро за погодженням із прокурорами САП повідомили колишньому гендиректорові ДК «Укроборонпром» про підозру у внесенні недостовірних відомостей до декларації особи, уповноваженої на виконання функцій держави або місцевого самоврядування (ст. 366-1 Кримінального кодексу України)», - сказано в ньому.</p>
      <p>Слідство встановило, що Букін не задекларував у 2016 році доходи, нерухоме майно (2 квартири вартістю понад 3 млн гривень) та автомобіль (Range Rover) загальною вартістю 10 млн гривень, які є власністю цивільної дружини ексгендиректора.</p>
      <p>Нагадаємо, 7 серпня НАБУ відкрило кримінальне провадження за фактом можливого декларування недостовірної інформації Букіним.</p>
      <p>Нагадаємо, <a href="https://glavcom.ua/news/kerivnik-ukroboronpromu-otrimav-pripis-vid-nazk-612990.html">НАЗК внесло припис колишньому гендиректору «Укроборонпрому» Павлу Букіну</a> щодо порушення закону «Про запобігання корупції» його підлеглим президентом ДП «Антонов» Олександром Донцем.</p>
      <p>Гендиректором Державного концерну «Укроборонпром» <a href="https://glavcom.ua/news/hto-ocholit-ukroboronprom-zmi-nazvali-imya-novogo-kerivnika-koncernu--475335.html">Букіна було призначено наприкінці лютого 2018 року</a>. До призначення Букін працював генеральним директором «Укрспецекспорта». У ЗМІ він фігурував у 2017 році, коли став відомий розмір зарплатні Букіна, яка збільшилась на 44% і становила 579 тис. грн. Букін працював на підприємстві тривалий час. У 2012-2013 роках обіймав посаду заступника директора «Укроборонпрому», якому підпорядковується підприємство.</p>
      <p>Наприкінці серпня президент України Володимир Зеленський <a href="https://glavcom.ua/news/skandalu-yak-ne-bulo-u-pojizdci-do-turechchini-zelenskogo-suprovodzhuje-glava-ukroboronpromu-bukin-616562.html">звільнив генерального директора державного концерну «Укроборонпром» Павла Букіна</a> та призначив на цю посаду Айвараса Абромавічуса.</p>
      <blockquote><b>Читайте також: <br/></b>   •  <b><a href="https://glavcom.ua/news/sud-areshtuvav-chotiroh-eks-sluzhbovciv-spectehnoeksportu--575451.html">Суд арештував чотирьох екс-службовців «Спецтехноекспорту»<br/></a></b>   •  <b><a href="https://glavcom.ua/country/criminal/antikorupciyna-prokuratura-rozsliduje-ponad-10-provadzhen-v-oboronniy-sferi-holodnickiy-574987.html">Антикорупційна прокуратура розслідує понад 10 проваджень в оборонній сфері - Холодницький<br/></a></b>   •  <b><a href="https://glavcom.ua/country/criminal/antikorupciyna-prokuratura-rozsliduje-ponad-10-provadzhen-v-oboronniy-sferi-holodnickiy-574987.html">Як купувати зброю під час війни</a></b></blockquote>
      <related>
        <a href="https://glavcom.ua/news/vibachte-mi-yak-do-hudobi-do-lyudey-stavimosya-zelenskiy-nezadovoleniy-zavodami-ukroboronpromu-638127.html"/>
        <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html"/>
        <a href="https://glavcom.ua/news/abromavichus-otrimav-dostup-do-derzhtajemnici-634806.html"/>
      </related>
    </article>
  </body>
</html>