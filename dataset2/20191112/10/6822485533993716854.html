<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821048.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T10:38:00+00:00"/>
    <meta property="og:title" content="ثبت‌نام مسکن ملی در ۴ استان آغاز شد"/>
    <meta property="og:description" content="به گزارش تسنیم، محمود محمودزاده در ادامه افزود: در سه روز کاری بعد، ثبت‌نام مسکن طرح اقدام ملی برای استان‌های کردستان، گلستان و کهگیلویه و بویراحمد و سه روز کاری بعد از آن نیز برای استان‌های یزد، همدان و چهارمحال و بختیاری انجام می‌شود."/>
  </head>
  <body>
    <article>
      <h1>ثبت‌نام مسکن ملی در ۴ استان آغاز شد</h1>
      <address>
        <time datetime="2019-11-12T10:38:00+00:00">12 Nov 2019, 10:38</time>
      </address>
      <p>معاون مسکن و شهرسازی وزارت راه و شهرسازی گفت: مرحله اول ثبت‌نام طرح اقدام ملی مسکن در چهار استانِ سیستان و بلوچستان، قم، خراسان شمالی و خراسان جنوبی امروز آغاز شد.</p>
      <p>به گزارش تسنیم، محمود محمودزاده در ادامه افزود: در سه روز کاری بعد، ثبت‌نام مسکن طرح اقدام ملی برای استان‌های کردستان، گلستان و کهگیلویه و بویراحمد و سه روز کاری بعد از آن نیز برای استان‌های یزد، همدان و چهارمحال و بختیاری انجام می‌شود.</p>
      <p>وی با اشاره به اینکه به متقاضیان مهلتی برای جمع‌آوری مدارک داده شده است تا از امروز سه‌شنبه بتوانند مدارک خود را بارگذاری کنند، تصریح کرد: ثبت‌نام به‌صورت مرحله‌ای انجام می‌شود و‌ سایت برای وارد کردن اطلاعات متقاضیان در این چهار شهر باز می‌شود و تا پایان تکمیل ظرفیت در این شهر‌ها فعال است.</p>
      <p>محمودزاده گفت: زمان ثبت‌نام برای کلان‌شهر تهران و شهر‌های جدید نیز تا پایان آبان صورت می‌گیرد.</p>
      <p>
        <b>* شرایط ثبت‌نام در مسکن ملی</b>
      </p>
      <p>شرایط ثبت‌نام در طرح ملی مسکن به‌شرح زیر است؛‌</p>
      <p>1 ــ متقاضی و افراد تحت تکفل، فاقد زمین مسکونی یا واحد مسکونی (از 1384/01/01 به بعد) بوده و از تاریخ 1357/11/22 از هیچ یک از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد، به‌عبارتی سبز بودن فرم ‹‹ج›› در استعلام از سامانه مربوطه (موضوع ماده یک آیین‌نامه اجرایی قانون ساماندهی عرضه و تأمین مسکن)</p>
      <p>2 ــ متقاضی متأهل یا سرپرست خانوار</p>
      <p>3 ــ زنان خودسرپرست مشروط به داشتن حداقل 35 سال سن</p>
      <p>4 ــ دارای حداقل 5 سال سابقه سکونت در پنج سال اخیر در شهر مورد تقاضا</p>
      <p>• در شهرهای جدید سابقه سکونت حداقل 5 سال در شهر جدید مورد تقاضا و یا در شهر مادر ملاک است</p>
      <p>5 ــ نداشتن منع قانونی برای دریافت تسهیلات بانکی (نظیر چک برگشتی، تسهیلات معوقه و...)</p>
      <p>6 ــ توانایی تأمین هزینه ساخت مسکن (مازاد بر تسهیلات بانکی)</p>
      <p>7 ــ امکان سپرده‌گذاری حداقل سی درصد هزینه ساخت مازاد بر تسهیلات بانکی، در خصوص متقاضیان واجد شرایط بر اساس اعلام دستگاه یا نهاد مربوطه</p>
      <p>8 ــ توانایی پرداخت اقساط ماهیانه بانکی تسهیلات دریافتی</p>
    </article>
  </body>
</html>