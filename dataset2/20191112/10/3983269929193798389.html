<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/excellent-tornada-del-foraster-i-records-de-temporada-per-al-tot-es-mou-i-lesta-passant-un-dilluns-que-tv3-lidera-amb-contundencia-amb-una-quota-del-23/nota-de-premsa/2962740/"/>
    <meta property="og:site_name" content="CCMA"/>
    <meta property="article:published_time" content="2019-11-12T10:33:43+00:00"/>
    <meta property="og:title" content="Excel·lent tornada d'&quot;El foraster&quot;, i rècords de temporada per al &quot;Tot es mou&quot; i l'&quot;Està passant&quot;, un dilluns que TV3 lidera amb contundència, amb una quota del 23%"/>
    <meta property="og:description" content="TV3 va liderar l'audiència d'ahir, amb una quota del 23%, a 11,5 punts de la segona classificada. Tots els programes van liderar des del &quot;TN matí&quot; fins a &quot;El foraster&quot;, que torna amb el seu millor resultat des del 17 de febrer del 2016. Rècord de temporada per al &quot;Tot es mou&quot; i l'&quot;Està passant&quot;. I el &quot;TN comarques&quot; registra la seva millor audiència des del 2 d'octubre del 2017"/>
  </head>
  <body>
    <article>
      <h1>Excel·lent tornada d'"El foraster", i rècords de temporada per al "Tot es mou" i l'"Està passant", un dilluns que TV3 lidera amb contundència, amb una quota del 23%</h1>
      <h2>TV3 va liderar l'audiència d'ahir, amb una quota del 23%, a 11,5 punts de la segona classificada. Tots els programes van liderar des del "TN matí" fins a "El foraster", que torna amb el seu millor resultat des del 17 de febrer del 2016. Rècord de temporada per al "Tot es mou" i l'"Està passant". I el "TN comarques" registra la seva millor audiència des del 2 d'octubre del 2017</h2>
      <address><time datetime="2019-11-12T10:33:43+00:00">12 Nov 2019, 10:33</time> by <a rel="author">CCMA</a></address>
      <p>Ahir, TV3 va tornar a ser la cadena més vista a Catalunya, amb una quota del 23%, a 11,5 punts de la segona classificada, el millor dilluns des del 3 de juliol del 2006, només superat pel dilluns 14 d'octubre, amb la publicació de la sentència del judici del Procés. Tots els programes van liderar des del "TN matí", fins a "El foraster". Els cinc espais més vistos del rànquing van ser de la cadena, amb el "<a href="http://www.ccma.cat/tv3/telenoticies/tn-vespre/">TN vespre</a>", que condueix Toni Cruanyes, en primer lloc, amb 868.000 espectadors i un 30,8% de quota.</p>
      <p>El va seguir el primer capítol de la nova temporada d'<a href="https://www.ccma.cat/tv3/el-foraster/">"El foraster"</a>, en què Quim Masferrer va visitar Gisclareny, va fer una quota del 27,7% i el van veure 769.000 espectadors, el millor resultat des del 17 de febrer del 2016. L'<a href="https://www.ccma.cat/tv3/esta-passant/">"Està passant"</a>, el programa d'humor del vespre que condueix Toni Soler, amb 562.000 espectadors i un 24,8% de quota, va ser el tercer, va fer el rècord de la temporada, i el millor resultat des del 26 de febrer del 2019.</p>
      <p>El quart lloc el va ocupar el <a href="http://www.ccma.cat/tv3/telenoticies/tn-migdia/">"TN migdia"</a>, amb Raquel Sans i Carles Prats, amb una quota del 28,5% i 542.000 espectadors. Tot seguit es troba el <a href="https://www.ccma.cat/tv3/telenoticies/tn-comarques/">"TN comarques"</a>, que condueix Núria Solé, amb 449.000 espectadors i un 27,6% de quota, el seu millor resultat des del 2 d'octubre del 2017.</p>
      <p>També en el rànquing dels més vistos, en vuitè lloc, hi ha el <a href="https://www.ccma.cat/tv3/tot-es-mou/">"Tot es mou"</a>, amb Helena Garcia Melero i Lluís Marquina, amb 328.000 espectadors i una quota del 22,4%, el rècord de la temporada, i el millor resultat des del 4 de març del 2019. I el <a href="https://www.ccma.cat/tv3/com-si-fos-ahir/">"Com si fos ahir"</a>, amb una quota del 19,3% i 295.000 espectadors, va ser desè.</p>
      <p>
        <i>(Font: Kantar, ind. 4 i +)</i>
      </p>
      <p>
        <a href="http://www.tv3.cat/">tv3.cat</a>
      </p>
      <p>#audiènciesTV3</p>
    </article>
  </body>
</html>