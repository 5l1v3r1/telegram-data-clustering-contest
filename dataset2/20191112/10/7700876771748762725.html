<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/12/milano-arriva-la-night-for-children-di-fondazione-lalbero-della-vita/153258/"/>
    <meta property="og:site_name" content="VITA"/>
    <meta property="article:published_time" content="2019-11-12T10:34:00+00:00"/>
    <meta property="og:title" content="Milano, arriva la &quot;Night for Children&quot; di fondazione l'Albero della Vita"/>
    <meta property="og:description" content="Cena Gourmet a Zero sprechi al Castello Sforzesco. Una serata di beneficenza per mamme e bambini in difficoltà di Milano. Madrina della serata Julia Elle, cantante, attrice, creatrice della web serie “Disperatamente Mamma”"/>
  </head>
  <body>
    <article>
      <h1>Milano, arriva la "Night for Children" di fondazione l'Albero della Vita</h1>
      <address><time datetime="2019-11-12T10:34:00+00:00">12 Nov 2019, 10:34</time> by <a rel="author">Redazione</a></address>
      <p>
        <b>Cena Gourmet a Zero sprechi al Castello Sforzesco. Una serata di beneficenza per mamme e bambini in difficoltà di Milano. Madrina della serata Julia Elle, cantante, attrice, creatrice della web serie “Disperatamente Mamma”</b>
      </p>
      <p>Tre grandi interpreti d’avanguardia della cucina italiana si uniranno per una cena esclusiva a scopo benefico: si tratta di Davide Fiorentini della pizzeria O’ Fiore Mio, di Marco Ambrosino del bistrot 28 Posti e Stefano Guizzetti della gelateria Ciacco. Il primo considerato uno dei pizzaioli italiani più moderni si occuperà dell’aperitivo; il secondo conosciuto per essere uno chef dalla cucina contemporanea, con utilizzo esclusivo di prodotti di stagione, delizierà gli ospiti con le sue proposte di primo e secondo; concluderà la serata il dessert creativo di uno dei gelatieri più “arditi” del panorama italiano.</p>
      <p>La cena, A Night For Children, organizzata da <a href="https://www.alberodellavita.org/">Fondazione L’Albero della Vita</a> in partnership con Tempi di Recupero e con il patrocinio del Comune di Milano, sarà ispirata al tema del riutilizzo con proposte eno-gastronomiche basate sul recupero alimentare: creatività, professionalità, amore per le materie prime e per l’ambiente saranno gli ingredienti principali di questa “esperienza di gusto” davvero unica. Condita da una dose di solidarietà, perché lo scopo della serata sarà quello di raccogliere fondi a favore di mamme sole con bambini, in difficoltà economiche, abitative e lavorative che l’Ente sostiene attraverso il progetto La Rondine.</p>
      <p><b>A Milano ci sono, infatti, sempre più mamme sole con bambini in condizioni di precarietà economiche, abitative e lavorative.</b> Dal 2006 Fondazione L’Albero della Vita, in convenzione con il Comune di Milano, gestisce appartamenti per l’accoglienza di nuclei mono-genitoriali mamma-bambino accreditati presso il Comune stesso.</p>
      <figure>
        <img src="http://i.cdn-vita.it/blobs/variants/a/b/0/d/ab0db6ee-6b18-4bd1-b99f-5133a47a616d_medium.jpg?_637091518125704418"/>
      </figure>
      <p>Partecipando alla serata A Night For a Children si sosterrà concretamente il rifacimento di 14 appartamenti destinati ad accogliere nuclei mono-genitoriali.</p>
      <p>La cena sarà preceduta da una visita in esclusiva al percorso dedicato a Leonardo da Vinci, ospitata nella Sala delle Asse e Sala delle Armi (dalle 18,30 alle 19,15). Durante la serata uno spettacolo musicale organizzato da Silvia Cecchetti – cantante e presidente dell’associazione culturale e musicale “Vivi La Tua Voce” con i suoi allievi delizierà gli ospiti.</p>
      <p>Per partecipare alla serata è necessario iscriversi, entro il 20 novembre, inviando una mail a eventi@alberodellavita.org o telefonando al numero 02-907.515.17.</p>
      <p>Quota di partecipazione alla raccolta pubblica di fondi: 150 euro per posto singolo.</p>
    </article>
  </body>
</html>