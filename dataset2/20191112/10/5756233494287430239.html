<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621101/%D8%AC%D9%86%DA%AF-%D8%B3%D8%B1%D8%AF-%D8%AA%D9%86%D8%AF%D8%B1%D9%88%D9%87%D8%A7-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T10:16:00+00:00"/>
    <meta property="og:title" content="جنگ سرد تندروها علیه روحانی"/>
    <meta property="og:description" content="این بار حملات آنها با توزیع بیانیه(شب‌نامه) بی‌هویت در مجلس شورای اسلامی علیه روحانی شروع شد."/>
  </head>
  <body>
    <article>
      <h1>جنگ سرد تندروها علیه روحانی</h1>
      <address>
        <time datetime="2019-11-12T10:16:00+00:00">12 Nov 2019, 10:16</time>
      </address>
      <p>
        <i>این بار حملات آنها با توزیع بیانیه(شب‌نامه) بی‌هویت در مجلس شورای اسلامی علیه روحانی شروع شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنان روز یکشنبه حسن روحانی در جمع مردم یزد با واکنش‌های زیادی هم از سوی قوه قضائیه و هم از سوی تندروها مواجه شد. تندروها اما واکنش‌شان تهدید بود؛ هر‏چند آنها پیش از این بارها حسن روحانی را مورد شدیدترین نقدها و حملات خود قرار داده‌اند. اما این بار حملات آنها با توزیع بیانیه(شب‌نامه) بی‌هویت در مجلس شورای اسلامی علیه روحانی شروع شد.</p>
      <p>در این بیانیه که بین نمایندگان توزیع شده بود رئیس‌جمهوری متهم به «تحریک مردم برای درگیر شدن با مخالفین خود» طی سخنرانی در یزد و همچنین متهم به «تقابل صریح و توهین‌آمیز با رهبر انقلاب» شده است. البته روز یکشنبه نیز برخی افراد تلاش کردند در سخنان رئیس‌جمهوری اخلال ایجاد کنند و اقدام خود را با شعار «این همه لشکر آمده؛ به عشق رهبر آمده» انجام دادند که خط انحرافی تقابل رهبری و رئیس‌جمهوری را مطرح می‌کرد. همچنین رئیس‌جمهوری روز یکشنبه مطالبی را در مورد مبارزه با فساد و شفافیت مطرح کرد و خواستار اقدام قاطع در این رابطه شد. با این حال توزیع بیانیه علیه حسن روحانی با واکنش‌های زیادی به‌خصوص از سوی نمایندگان روبه‌رو شد و حتی برخی معترض شدند که چرا هیئت‌رئیسه اجازه پخش آن را در صحن مجلس داده است.</p>
      <figure>
        <img src="https://aftabnews.ir/files/fa/news/1398/8/21/358221_749.jpg"/>
      </figure>
      <p>
        <b>منتشر‏کننده بیانیه کیست؟</b>
      </p>
      <p>علی‌اصغر یوسف‌نژاد یک عضو هیئت‏رئیسه مجلس شورای اسلامی گفته که بیانیه توزیع شده در صحن علنی مجلس علیه رئیس‏جمهوری متعلق به مجتبی ذوالنوری نماینده قم و رئیس کمیسیون امنیت ملی مجلس است.</p>
      <p>ذوالنوری متولد ملایر است و نماینده مردم قم در مجلس شورای اسلامی، عضو فراکسیون ولایی مجلس، از اعضای جبهه پایداری و البته از حامیان جدی احمدی‌نژاد در انتخابات 84 و 88! او با سیاست‌های دولت از روز اول که نماینده مجلس نبود تا امروز که نماینده مجلس است مخالفت کرده است. با پیوستن ایران به سازمان FATF مخالف است، در طرح سوال از رئیس‌جمهوری پیشتاز بود و البته ادعای کذب او در مورد تابعیت مقامات و فرزندان‏شان در قبال برجام مورد استناد ترامپ قرار گرفت. مجتبی ذوالنور پس از خروج ترامپ از برجام، با شادمانی پشت تریبون رفت و با یک فندک خراب تلاش کرد برجام را آتش بزند. حالا هم با انتشار بیانیه علیه حسن روحانی سعی دارد مواضع رئیس‌جمهوری را در تقابل با رهبر انقلاب جلوه دهد و تلاش دارد فضای کشور را به سوی تشنج سوق دهد.</p>
      <p>
        <b>ذوالنوری: وظیفه من به زیرکشیدن رئیس‌جمهوری است</b>
      </p>
      <p>مجتبی ذوالنوری، رئیس کمیسیون امنیت ملی مجلس، اما دیروز در دفاع از اقدام خود در جمع خبرنگاران گفته بیانیه‌‌اش علیه رئیس‌جمهوری تهدید نیست بلکه «اگر زورم برسد یقه رئیس‌جمهوری را می‌گیرم تا او را به اینجا بکشانم و دنبال این هستیم».</p>
      <p>رئیس کمیسیون امنیت ملی در پاسخ به اینکه آیا برگه‌ای که شما روی بیانیه منتشرشده امروز در مجلس گذاشته بودید مبنی بر اجرای ماده 606 قانون مجازات اسلامی، تهدید رئیس‌جمهوری محسوب می‌شود یا نه، گفته: تهدید نیست اما اگر من زورم برسد یقه رئیس‌جمهوری را می‌گیرم تا ایشان را به اینجا بکشانم و دنبال این هستیم. از آقای روحانی شکایت خواهیم کرد و از قوه قضاییه خواهیم خواست که بر اساس ماده 606 ایشان را مجازات کند. قانون مجازات اسلامی برای پابرهنگان و آفتابه‌دزدان است؟</p>
      <p>او با بیان اینکه صحبت‌های روحانی، لحن، فرافکنی و وحدت‌شکنی بنی‌صدر را زنده می‌کرد، ادامه داده: البته یک تفاوت داشت و آن اینکه پایه صحبت‌های بنی‌صدر منافقین و ضدانقلاب‌ها بودند که تا بنی‌صدر گفت چماق‌داران را از دانشگاه بیرون کنید آنها‏ دستور حمله را اجرا کردند، اما سخنان روحانی در دارالمومنین یزد بود. او سعی کرد مردم را به جان هم بیندازد، اما مردم فهیم و بصیر یزد توطئه او را عقیم گذاشتند. مخصوصاً وقتی روحانی گفت شعار اقتصادی مال عده قلیلی است که خواست آمریکا از حنجره‌شان بیرون می‌آید و نگذارید! نگذارید یعنی چه؟ یعنی حمله کنید! او دیروز می‌خواست حادثه 14 اسفند را ایجاد کند اما نیرو در صحنه نداشت.</p>
      <p>رئیس کمیسیون امنیت ملی تاکید کرد: وظیفه من به زیر کشیدن آقای رئیس‌جمهوری است که آنقدر پدر مردم را از نظر اقتصاد درنیاورد.</p>
      <p>اما حسن روحانی در دیدار با مردم یزد چه گفته بود که اینگونه صدای تندروها را درآورده و اقدام به توزیع بیانیه کردند؟</p>
      <p>روحانی در سخنرانی روز یکشنبه خود در جمع مردم یزد، گفت: «یک عده از افرادی که کمی بداخلاق هستند در طول ماه‌های گذشته در برخی از روزنامه‌ها چنین نوشته‌اند که این دولت در سال ۹۷ و با ارز ۴۲۰۰ تومانی، ۱۸ میلیارد دلار را به باد داده است در این راستا به رئیس بانک مرکزی دستور دادم تا تمام پول‌هایی که در سال گذشته در ۶ ماه اول پرداخت کرده را فهرست و اعلام کند و در این زمینه اخیرا نامه آن را به من داده است و از ایشان خواستم که این نامه را منتشر کند.»</p>
      <p>در همین راستا روز گذشته بانک مرکزی جمهوری اسلامی ایران، امروز بر اساس دستور رئیس‌جمهوری درخصوص عملکرد تامین ارز بابت واردات کالاهای مورد نیاز کشور و همچنین وضعیت رفع تعهدات ارزی واردکنندگان در ۵ ماهه اول سال ۱۳۹۷، گزارشی را ارائه کرد.</p>
      <p>میزان ارز تامین شده برای واردکنندگان توسط بانک‌های عامل بنا به ثبت سفارش‌های صورت گرفته توسط وزارتخانه‌های «صنعت، معدن و تجارت»، «جهاد کشاورزی» و «بهداشت درمان و آموزش پزشکی» در دوره یادشده معادل ۱۹.۳میلیارد دلار با نرخ بانکی (به ازاء هر دلار ۴۲۰۰۰ ریال) بوده است.</p>
      <p>از این مبلغ معادل ۱۷.۳میلیارد دلار از منابع بانک مرکزی به بانک‌های عامل فروخته شده و معادل ۲ میلیارد دلار از محل ارز حاصل از صادرات غیرنفتی تامین شده است.</p>
      <p>معادل ۷.۳ میلیارد دلار از تامین ارز انجام شده توسط این بانک بابت واردات کالاهای اساسی، ضروری، دارو و تجهیزات پزشکی بوده است.</p>
      <p>به گزارش بانک مرکزی، معادل ۱۷.۸ میلیارد دلار، رفع تعهد صورت گرفته که بر مبنای اسناد ثبت شده در سامانه یادشده به معنای واردات کالا و انجام خدمات مربوط است.</p>
      <p>معادل ۱.۲ میلیارد دلار پروندهای مربوط به واردکنندگان توسط بانک‌های عامل براساس ضوابط و مقررات، به سازمان تعزیرات حکومتی ارجاع شده که تحت رسیدگی آن سازمان قرار دارند.</p>
      <p>
        <b>واکنش‌ها نمایندگان به توزیع بیانیه علیه رئیس‌جمهوری</b>
      </p>
      <p>علیرضا رحیمی، عضو هئیت‏رئیسه مجلس و نماینده مردم تهران، روز گذشته در صفحه شخصی خود در توئیتر نوشت: توزیع بیانیه بی‌هویت علیه رئیس‌جمهوری در صحن مجلس اعتراض شدید نمایندگان در تخلف از مصوبه هیئت‏رئیسه مجلس (مشخص بودن تهیه‏کننده هر بیانیه) را در پی داشت. مخالفین دولت مطالبه شفافیت توسط رئیس‌جمهوری را تقابل با رهبری عنوان کردند!! موضوع را در اولین جلسه هیئت‏رئیسه مطرح خواهیم کرد. همچنین بهروز نعمتی عضو هیئت‏رئیسه مجلس شورای اسلامی توزیع بیانیه علیه رئیس‌جمهوری در مجلس را مصداق تفرقه‌افکنی عنوان کرد.</p>
      <p>نعمتی در گفت‌وگو با «ایسنا» گفت: توزیع چنین بیانیه‌ای علیه رئیس‌جمهوری آن هم در هفته وحدت نوعی تفرقه‌افکنی است. رئیس‌جمهوری از مبارزه با فساد سخن گفته همچنان که رئیس قوه قضاییه هم براین موضوع تاکید دارند. آنچه من در جریان هستم این است که مواردی که آقای روحانی گفته حتما توسط دستگاه‌های ذی‏ربط به قوه قضائیه منعکس شده و قاعدتا کسی نباید از طرح این مسائل ناراحت شود.</p>
      <p>این عضو هیئت‏رییسه مجلس شورای اسلامی با بیان این‌که احتمالا رئیس‌جمهوری پا روی دم بعضی‌ها گذاشته یادآور شد: این‌که بیانیه‌ای بدهند که یک طرف بیانات رهبری و طرف دیگر حرف‌های رئیس‌جمهوری باشد و این چنین ربط بدهند که این حرف‌ها در مغایرت با یکدیگر است اقدامی تفرقه‌افکنانه است. رئیس‌جمهوری بارها گفته که رهبری در راس هرم مدیریت کشور است.</p>
      <p>اما پروانه سلحشوری معترض تکثیر و پخش بیانیه از سوی هیئت‏رئیسه علیه رئیس‌جمهوری است است و می‌گوید چرا هیئت‏رئیسه مجلس بیانیه علیه روحانی را تکثیر و پخش کرد؟</p>
      <p>این عضو فراکسیون امید مجلس می‌گوید: چرا هیئت‏رئیسه مجلس شورای اسلامی باید چنین بیانیه‌‏هایی با محتوای تقابلی بین دولت و رهبری را تکثیر و پخش کند؟ امروز روی میز همه ما بیانیه‌‌ای کاغذی همراه با تفسیر صحبت‌های رئیس‌جمهوری در یزد گذاشته شده بود که محتوایی تقابلی بین آقای روحانی و رهبری داشت.</p>
      <p>سلحشوری به «ایرنا پلاس» گفته: نویسنده نامعلوم بود، درصورتی‏که بیانیه‌‌هایی که در مجلس منتشر می‌‌شود باید اسم و مشخصات داشته باشد. اما بالاخره این بیانیه توسط هیئت‏رئیسه تکثیر شده بود. همچنین کسی که این کار را کرده بود باید اسمش را بنویسد. اما چرا هیئت‏رئیسه مجلس باید چنین چیزهایی را پخش کند؟ این بیانیه باید از سوی هیئت‏رئیسه منتشر شده باشد، زیرا اینجا مجلس است و نمی‌‌توان شب‌‌نامه پخش کرد و ما برای انتشار بیانیه‌ها باید ابتدا از هیئت‏رئیسه اجازه بگیریم و از سوی آنان محتوا چاپ شود.</p>
    </article>
  </body>
</html>