<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639566/%D8%B5%D9%81%D8%AD%D9%87%E2%80%8C%D9%86%D9%85%D8%A7%DB%8C%D8%B4-samoled-%D8%A8%D9%87-%D8%B3%D8%A7%D9%85%D8%B3%D9%88%D9%86%DA%AF-%DA%AF%D9%84%DA%A9%D8%B3%DB%8C-%D8%A7%D8%B3-11-%D9%85%DB%8C%E2%80%8C%D8%A2%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T10:57:00+00:00"/>
    <meta property="og:title" content="صفحه‌نمایش SAMOLED به سامسونگ گلکسی اس 11 می‌آید"/>
    <meta property="og:description" content="سامسونگ مشغول تولید صفحه‌نمایشی جدید است. این صفحه‌نمایش SAMOLED نام دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639566/%D8%B5%D9%81%D8%AD%D9%87%E2%80%8C%D9%86%D9%85%D8%A7%DB%8C%D8%B4-samoled-%D8%A8%D9%87-%D8%B3%D8%A7%D9%85%D8%B3%D9%88%D9%86%DA%AF-%DA%AF%D9%84%DA%A9%D8%B3%DB%8C-%D8%A7%D8%B3-11-%D9%85%DB%8C%E2%80%8C%D8%A2%DB%8C%D8%AF">صفحه‌نمایش SAMOLED به سامسونگ گلکسی اس 11 می‌آید</a>
      </h1>
      <h2>سامسونگ مشغول تولید صفحه‌نمایشی جدید است. این صفحه‌نمایش SAMOLED نام دارد.</h2>
      <address><time datetime="2019-11-12T10:57:00+00:00">12 Nov 2019, 10:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، گوشی‌های سامسونگ به صفحه‌نمایش خوش‌ساخت و بهره‌گیری از AMOLED در فناوری صفحه‌نمایششان مشهور هستند؛ اما ظاهرا صفحه‌نمایش AMOLED پایان کار نیست و سامسونگ قصد دارد در گوشی‌های هوشمند آینده‌ از فناوری جدید صفحه‌نمایش خود بهره ببرد که به‌تازگی حق اختراع آن را ثبت کرده است.</p>
      <p>اداره‌ی مالکیت معنوی کره‌جنوبی اعلام کرده سامسونگ علامت تجاری SAMOLED را به‌تازگی ثبت کرده است. طبق توضیحات منتشرشده، نمایشگر SAMOLED در تلویزیون، گجت‌های هوشمند، مانیتورهای لپ‌تاپ، کامپیوترها و گوشی‌های هوشمند کاربرد خواهد داشت. همین توضیحات سبب شده است گمانه‌زنی‌ها درباره‌ی بهره‌گیری از نمایشگر SAMOLED در گوشی‌ هوشمند آینده‌ی سامسونگ، یعنی گلکسی اس ۱۱ قوت گیرد.</p>
      <p>هنوز نمی‌دانیم این ویژگی صفحه‌نمایش دقیقا چه تفاوتی با فناوری‌های قبلی همچون AMOLED دارد و حرف S اول آن چه معنایی خواهد داشت؛ اما قطعا نمایشگری با ویژگی SAMOLED مزیت‌های بسیاری درمقایسه‌با فناوری‌های قبلی به‌ارمغان می‌آورد، همان‌طورکه AMOLED درمقایسه‌با LCD پیشرفت چشمگیری محسوب می‌شد.<br/>احتمالا این نوع نمایشگر جدید نازک‌تر و انعطاف‌پذیرتر از فناوری‌های نمایشگرهای Super AMOLED یا Dynamic AMOLED خواهد بود و انتظار می‌رود سامسونگ در فکر تحولی عظیم در عرصه‌ی نمایشگرهای گجت‌های هوشمند و تلفن‌های همراه باشد؛ تحولی که احتمالا از نسل آینده گوشی‌های سامسونگ گلکسی اس ۱۱ شروع خواهد شد.</p>
      <p>این احتمالات در حالی درباره‌ی گلکسی اس ۱۱ مطرح می‌شود که پیش‌ازاین شایعه شده بود سامسونگ قصد دارد گوشی مذکور را با نمایشگر دارای نسبت تصویر ۲۰ به ۹ تولید کند. همچنین برخی منابع ادعا کرده‌اند سامسونگ با این گوشی تحولی عظیم در دوربین‌های تلفن‌های هوشمند به‌وجود خواهد آورد.</p>
      <p>پرچم‌داران حال حاضر سامسونگ، گلکسی اس ۱۰ و گلکسی فولد، هر دو از صفحه‌نمایش Dynamic AMOLED هستند و سامسونگ برای گوشی‌های میان‌رده‌ی خود نیز از صفحه‌نمایش Super AMOLED بهره گرفته است. حال باید دید صفحه‌نمایش SAMOLED دقیقا چه ویژگی‌هایی دارد و چه تفاوتی با صفحه‌نمایش‌های قبلی این شرکت خواهد داشت؟</p>
    </article>
  </body>
</html>