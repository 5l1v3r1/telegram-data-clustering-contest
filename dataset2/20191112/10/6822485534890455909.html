<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821050.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T10:46:00+00:00"/>
    <meta property="og:title" content="روحانی: ناامید کردن مردم آسان است/ امیدوارم مجلس آینده بهتر باشد/ تلاش شبانه‌روزی من این بود که برجام نشکند"/>
    <meta property="og:description" content="به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز سه شنبه در جلسه شورای اداری استان کرمان با اشاره به اینکه باید بر اساس توانمندی های خودمان، کشور را اداره کنیم، گفت: سال آتی حقوق و درآمد حقوق بگیران ثابت را بالا می بریم و تصمیم داریم ماهیانه غیر از یارانه، بسته حمایتی در اختیار مردم قرار می دهیم."/>
  </head>
  <body>
    <article>
      <h1>روحانی: ناامید کردن مردم آسان است/ امیدوارم مجلس آینده بهتر باشد/ تلاش شبانه‌روزی من این بود که برجام نشکند</h1>
      <address>
        <time datetime="2019-11-12T10:46:00+00:00">12 Nov 2019, 10:46</time>
      </address>
      <p>رئیس جمهور با بیان اینکه تلاش شبانه‌روزی من این بود که برجام نشکند و این در حالی بود که برخی برایشان اهمیت نداشت که این توافق از بین برود، گفت: فشار رژیم صهیونیستی و پول سعودی براساس گفته‌های خودشان بود که ترامپ را مجبور به خروج از برجام کرد و این نشان‌دهنده اهمیت برجام است و آنقدر آن را برای اهداف خودشان خطرناک می‌دیدند که باعث شد دشمن ما متحد شده و برای خروج آمریکا از برجام تلاش کنند.</p>
      <p>به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز سه شنبه در جلسه شورای اداری استان کرمان با اشاره به اینکه باید بر اساس توانمندی های خودمان، کشور را اداره کنیم، گفت: سال آتی حقوق و درآمد حقوق بگیران ثابت را بالا می بریم و تصمیم داریم ماهیانه غیر از یارانه، بسته حمایتی در اختیار مردم قرار می دهیم.</p>
      <p>روحانی با اظهار امیدواری  از اینکه در هفته ولادت رسول گرامی اسلام (ص) و هفته وحدت ،همدلی و اتحاد،  بتوانیم از فضای معنوی این ایام به خوبی و برای خدمت به خلق استفاده کنیم،  اظهار داشت: اگر حاصل عمر ما خدمت به مردم بود و یا هدایت یک انسان باشد برای ما کفایت خواهد کرد. همانطور که پیامبر اسلام(ص) به امیرالمؤمنان (ع)فرمودند که علی جان اگر بتوانی یک نفر را هدایت کنی از همه دنیا برای تو بهتر است.</p>
      <p>روحانی با اشاره به اهمیت هدایت انسان به مسیر درست و مستقیم، گفت: ناامید کردن مردم، تخریب و آبروی یک نفر را بردن بسیار آسان است، اما چه کسی می‌تواند این آبرویی را که رسانه‌ای، فردی یا تریبونی از یک نفر و یا یک جمع برده ، بازگرداند.</p>
      <p>رئیس جمهور افزود: اینکه در میان مردم تزلزل فکر و تشویش اذهان ایجاد کنیم و مردم را نسبت به آینده نگران کنیم، هرگز کار درستی نیست؛ اینکه بخواهیم به مردم بگوییم راهی که شما انتخاب کردید، درست نبوده و راهی که ما می‌گوییم درست است، به معنای استکبار است و از این استکبار بالاتر وجود ندارد.</p>
      <p>روحانی ادامه داد: استکبار این است یک جمع، گروه و یا فرد به یک ملت رشید و بزرگ بگوید که همه شما اشتباه می‌کنید و همان چیزی که جمع کوچک ما می‌گوید همان حرف درست است و این همان کاری است که ابلیس در نافرمانی از فرمان حق داشت.</p>
      <p>رئیس جمهور خاطر نشان کرد: تمام مسیری که قرآن برای ما ترسیم می‌کند، این است که در برابر حق سر فرود بیاوریم؛ اسلام، انقلاب اسلامی، عزت مردم ایران، احقاق حقوق مردم، ایستادگی در برابر فشار بیگانگان و وحدت حق بوده و در کنار آن نشاط مردم، دروغ نگفتن، تهمت نزدن هم حق و لازم است.</p>
      <p>روحانی ادامه داد: بیاییم همه در این هفته وحدت و شادی دست به دست هم دهیم و در مسیر درست قدم برداریم.</p>
      <p>رئیس جمهور با بیان اینکه همه به خوبی می‌دانیم که در شرایط عادی و ساده‌ای در کشور نیستیم و شرایط ما سخت و پیچیده است، گفت: اگر از آغاز انقلاب اسلامی و اواخر سال 57 تاکنون در نظر بگیریم در این 41 سال سخت‌ترین روزها و سال‌ها این سال‌ها و ماه‌های اخیر بوده است به گونه‌ای که از ابتدای انقلاب تاکنون هرگز زمانی نبوده که برای فروش نفت و حرکت یک کشتی نفتکش از بندرهای ایران به دنیا تا این حد دچار مشکل شویم. تنها یکبار در دوران جنگ تحمیلی در سال 64 ، 2 هفته فروش نفت کشور قطع شد و دیگر تکرار نشد و در اینجا یاد می‌کنم از آیت‌الله هاشمی رفسنجانی که در آن دوران فرمانده جنگ بودند و همان حادثه باعث شد که مسئولین کشور ستاد پدافند کل کشور را تشکیل دادند، تا این حادثه دیگر تکرار نشود.</p>
      <p>روحانی با بیان اینکه کسی که به مسایل بودجه و اقتصاد کشور آشنا نیست، ممکن است بگوید، حالا ایرادی ندارد که نفت هم نفروشیم و می‌توانیم بگذاریم برای بعد، گفت: هیچ اشکالی ندارد می‌توانیم همه این منابع و معادنی را هم که استفاده می‌کنیم برای آینده  بگذاریم و یا از زمین‌های کشاورزی هیچ استفاده‌ای نکنیم، اما حقیقت این است که منابع بزرگ خدادادی برای استفاده بوده و در بستن و در تخته کردن و قفل زدن هنر نیست، بلکه گشودن این درها اهمیت دارد.</p>
      <p>رئیس جمهور اظهار داشت: در سال 90 و 91 تحریم فشار آورد و باعث کاهش فروش نفت شد و بعد از برجام فروش نفت آزاد شد و از فروش یک میلیون بشکه نفت به 2 میلیون و 800 هزار بشکه رسیدیم.</p>
      <p>روحانی با اشاره به اینکه پس از رفع تحریم‌ها بسیاری از چاه‌های نفت کشور بسته و نیاز به ترمیم و آماده‌سازی داشت، گفت: در اواخر سال 94 ، 800 میلیون دلار هزینه ترمیم و راه‌اندازی این چاه‌ها شد و در سال 95 بالاترین فروش نفت را داشتیم  و این سال، سال رشد اقتصادی ایران و بالاترین رشد اقتصادی ایران در سطح جهان بود.</p>
      <p>رئیس جمهور با اشاره به اینکه وقتی نفت استخراج نمی‌شود، پس از مدتی به خط کردن آن، هزینه‌ برمی‌دارد، گفت: امروز وقتی کشور با مشکلات فروش نفت مواجه می‌شود، چگونه باید کشور اداره شود.</p>
      <p>روحانی ادامه داد: بودجه سالیانه کشور، حدود 450 هزار میلیارد تومان است که شاید امسال بیشتر هم شود و ما این پول را نیاز داریم تا در خزانه برای مصارف دولت و ارایه خدمات به مردم اعم از آموزش و پرورش، بهداشت و درمان، حقوق کارمندان و بازنشستگان، رسیدگی به معلولان و اقشار کم‌درآمد و مجموع خدماتی که باید ارایه کنیم، هزینه نمائیم. این سوال مطرح می‌شود که پول این 450 هزار میلیارد تومان باید از کجا به دست بیاید؟</p>
      <p>رئیس جمهور با اشاره به انتقاداتی که از دولت بخاطر تأخیر در اجرای پروژه‌ها و برنامه‌ها می‌شود، گفت: بدون پول که نمی‌شود کاری کرد و انجام امور نیاز به تأمین منابع دارد.</p>
      <p>روحانی با بیان اینکه پرداخت مالیات یک امر واجب و وظیفه‌ای شرعی برای همگان است و نباید تصور کرد که فرار از مالیات زرنگی است، گفت: مقام معظم رهبری در یک جلسه‌ای فرمودند که همه باید به مردم تأکید کنند که دادن مالیات واجب شرعی است و در جمهوری اسلامی ایران به عنوان یک قانون، اجرای آن وظیفه همگان است.</p>
      <p>رئیس جمهور ادامه داد: بالاترین مالیاتی که پیش‌بینی می‌کنیم سال آینده می‌توانیم دریافت کنیم 150 هزار میلیارد تومان است و این سوال مطرح می‌شود که 300 هزار میلیارد تومان مابقی نیاز را دولت باید از کجا بیاورد. در حالی که گمرکات ما در مجموع حدود 20 هزار میلیارد تومان و یکسری درآمدهای متفرقه دیگر هم داریم، اما آن درآمد اصلی که کشور را اداره می‌کند، پول نفت است.</p>
      <p>روحانی افزود: اگر در شرایط عادی قرار داشتیم، سالانه 60 میلیارد دلار نفت می‌فروختیم و با تبدیل آن به ریال حدود 600 میلیارد تومان یعنی 2 برابر آنچه نیاز داشتیم به راحتی به دست می‌آوردیم.</p>
      <p>رئیس جمهور گفت: اداره کشور نیاز به ریال دارد و باید آن را تأمین کنیم و این در حالی است که 30 درصد منابع مالی کشور از طریق مالیات و عوارض به دست می‌آید. اما در برخی کشورهای دنیا 100 درصد از طریق مالیات تأمین می‌شود.</p>
      <p>روحانی تصریح کرد: مردم باید همکاری کرده و پرداخت مالیات را وظیفه خود بدانند و این در حالی است که با پرداخت مالیات خدماتی نظیر امنیت، بهداشت و درمان و محیط زیست دریافت می‌کنند. پس هر چه در این زمینه همکاری نشود، همه ضرر خواهیم کرد.</p>
      <p>رئیس جمهور با اشاره به اینکه برای واردات محصولات مواد اولیه، قطعات، ماشین‌آلات و کالاهای اساسی و دارو، علاوه بر ریال به ارز خارجی نیز نیاز داریم، گفت: در سال حدود 50 تا 60 میلیارد دلار برای واردات مواد مورد نیاز کشور باید داشته باشیم.</p>
      <p>روحانی اظهار داشت: 15 میلیارد دلاری که برای تأمین کالاهای اساسی و پزشکی مصرف می‌کنیم با ارز 4200 تومانی می‌دهیم، یعنی دولت سوبسید می‌دهد چرا که اگر این کار را نکنیم، دارو و خدمات پزشکی گران می‌شود. اگر این سوبسید را ارایه ندهیم، ذرت، لبنیات و گوشت افزایش خواهد یافت.</p>
      <p>رئیس جمهور با بیان اینکه هنگامی که ارز 2 نرخی است، هر کاری انجام دهیم، گوشه و کنار یک فسادی انجام می‌شود، گفت: اداره کشور، نیازمندی‌هایی دارد که در روند رفع این نیازها وقتی دشمن مشکلاتی ایجاد می‌کند، خلل وارد می شود.</p>
      <p>روحانی افزود: علت کندی در اجرای طرح‌ها این است که امکانات مالی لازم امروز در اختیار نیست، البته اصلاً از افزایش فشارها نگران نیستم و معتقدم هر چه فشار بیشتر باشد، خداوند ما را بیشتر دوست داشته است.</p>
      <p>رئیس جمهور ادامه داد: بارها در جلسات دولت به وزرا، گفته‌ام که از تهمت‌ها و حرف‌های ناصحیحی که زده می‌شود، ناراحت نباشید و با انگیزه کار خود را ادامه دهید.</p>
      <p>روحانی افزود: اگر هدف از کارها رضایت خداوند باشد، نباید از حرف‌ها و تهمت‌ها ترس داشته باشیم. چرا که ما این بار سنگین را به دوش گرفته‌ایم و با اتکاء به خداوند از هیچ تزلزلی واهمه نداریم.</p>
      <p>رئیس جمهور با اشاره به اینکه نظر برخی اقتصاددانان در مواجهه با مسایل در دوران سختی و فشار، گفت: کسی که سیاست بین‌الملل، روابط قدرت در ایران و روحیه مردم  را نبیند، نمی‌تواند محاسبات درستی داشته باشد. به گونه‌ای که با وجود همه مشکلات از اردیبهشت امسال، نشانه‌های تغییر وضع را دیدیم و ماه به ماه تورم کاهش و رشد افزایش و اشتغال‌زایی خوبی ایجاد شده به طوری که در یکسال حدود 800 هزار شغل به طور مستقیم ایجاد شده است.</p>
      <p>روحانی با بیان اینکه از اوایل سال 97 و در شرایط فشار عده‌ای معتقد بودند که هیچ راهی جز کوپنی کردن اجناس وجود ندارد و برخی هم بر این موضوع اصرار داشتند، گفت: من سیاست دیگری را دنبال می‌کردم و گفتم باید به گونه‌ای تلاش و برنامه‌ریزی کنیم تا اجناس به اندازه لازم در کشور وجود داشته و مردم احساس ثبات کرده و بدانند روند کشور عادی و امیدبخش است.</p>
      <p>رئیس جمهور با اشاره به اینکه قدرت خرید مردم در سال‌های 97 و 98 بخاطر فشارهای ناشی از تحریم دشمنان و مشکلات پایین آمده، گفت: دولت در راستای حل مشکلات اقداماتی انجام داد که از جمله آن افزایش 20 درصد حقوق بگیران ثابت بوده و سال آینده هم برای حقوق بگیران اعم از کارگران و کارمندان باید افزایش حقوق را داشته باشیم.</p>
      <p>روحانی ادامه داد: اقدام بعدی این است که بسته حمایتی در اختیار خانوارهایی که فشار روی آنها بیشتر است، بگذاریم و این کاری دشوار است چرا که طبقه‌بندی وضعیت مردم، سخت است، البته می‌توانیم این کار را انجام دهیم، اما این کار نیاز به سرک کشیدن به زندگی مادی و خصوصی مردم دارد و همواره با این کار مخالف بوده و تاکنون زیر بار آن نرفته ام.</p>
      <p>رئیس جمهور ادامه داد: براساس محاسبات اولیه‌ای که داریم که البته در آن اشتباه هم است حدود 25 میلیون خانوار در کشور وجود دارد که 7 میلیون خانوار زندگی خوبی دارند و حدود 18 میلیون خانوار هم شرایط سختی را در زندگی سپری می‌کنند که برای کاهش مشکلات آنها تصمیم بر این داریم، ماهانه به جز  یارانه‌ای که می‌دهیم، یک بسته حمایتی هم در اختیار مردم قرار دهیم، یعنی کارت‌های آنان را شارژ کنیم تا مواد مورد نیاز خود را تأمین کنند تا بدین وسیله بتوانیم از فشار روی مردم بکاهیم.</p>
      <p>روحانی تأکید کرد: باید بر مبنای توانمندی‌ها و امکانات خود کشور را اداره و ضروریات زندگی مردم را تأمین کنیم.</p>
      <p>رئیس جمهور با اشاره به تلاش‌های بی‌وقفه‌ای که در ابتدای دوران ریاست جمهوری برای حل مسأله کمبود گندم به انجام رسید، گفت: امروز اقتصاد عمومی جامعه وضع نسبی خوبی دارد و دلیل آن این است که در همه زمینه‌ها شاهد پیشرفت هستیم، به گونه‌ای که براساس گزارش وزیر صنعت، معدن و تجارت تنها در تولید مس 15 درصد افزایش داشته‌ایم و این تعداد افتتاح‌ها به ارزش 14  هزار میلیارد تومان در مدت زمان 24 ساعت در استانی مانند کرمان به معنای آن است که وضع اقتصاد عمومی این استان نسبت به قبل خوب است.</p>
      <p>روحانی با تأکید بر ضرورت کاهش واردات، افزایش صادرات و دستیابی به بازارهای هدف برای فروش محصولات، گفت: باید در زمینه بسته‌بندی مناسب برای محصولات متناسب با فرهنگ بازارهای هدف تلاش کنیم. همچنین باید در صادرات تلاش کنیم، بهترین محصول و بسته‌بندی و سالم‌ترین و با اخلاق‌ترین شیوه معامله و کار را داشته باشیم.</p>
      <p>رئیس جمهور با اشاره به اهمیت برندسازی برای محصولات، گفت: باید اخلاق را در معاملات رعایت کنیم، چرا که اخلاق تنها لبخند زدن و سلام کردن نیست، هر چند که برخی به لبخند زدن هم اشکال می‌گیرند و اگر کسی عبوس باشد، مطابق با معیارهای جامعه کار کرده و وقتی لبخند بزند، سازشکار و لیبرال می‌شود.</p>
      <p>روحانی تصریح کرد: مهم است اخلاقی که پیامبر اسلام(ص) به عنوان یک سرمایه بزرگ به مسلمانان داده را در عمل اجرا کنیم چرا که سرمایه اصلی ما فرهنگ، قرآن و اهل بیت(ع) هستند و آنها به خوبی به ما آموخته‌اند که چگونه در جامعه رفتار کرده و با دیگران معامله و خرید و فروش کنیم.</p>
      <p>رئیس جمهور با تقبیح تجسس در زندگی مردم و افشاء اسرار آنان گفت، باید تلاش کنیم تا سرّ مردم را نگه داریم. اگر کسی جرمی یا جنایتی کرده باید مطابق قانون با او برخورد شود، اما قانون همه جا هم کار نمی‌کند و در زندگی اجتماعی و حتی در خانه اساس کار با اخلاق است.</p>
      <p>روحانی افزود: اگر بتوانیم در جامعه اخلاق پیامبر(ص) را حاکم کنیم آنگاه همه با هم مهربان بوده و موفق خواهیم بود.</p>
      <p>رئیس جمهور با بیان اینکه امروز راه و مسیری که دولت و نظام انتخاب کرده، درست است، گفت: اینکه سختی‌های زیادی در زندگی مردم وجود دارد، حق آنان است، اما این شرایط به واسطه اقدامات دشمنان برای ما بوجود آمد و ما آغازگر نبودیم.</p>
      <p>روحانی با بیان اینکه تلاش شبانه‌روزی من این بود که برجام نشکند و این در حالی بود که برخی برایشان اهمیت نداشت که این توافق از بین برود، گفت: براساس گزارش مسئولان و کارآفرینان تمام طرح‌هایی که اکنون در کشور افتتاح می‌شود، بخاطر گشایش برجام و تسریع در تکمیل آنها بوده است.</p>
      <p>رئیس جمهور با بیان اینکه با همه توان خود تلاش کردم که اجازه ندهم برجام شکسته شود، اما، یکی دیگر آمد، زد و باعث شد برجام ترک بردارد، گفت: فشار رژیم صهیونیستی و پول سعودی براساس گفته‌های خودشان بود که ترامپ را مجبور به خروج از برجام کرد و این نشان‌دهنده اهمیت برجام است و آنقدر آن را برای اهداف خودشان خطرناک می‌دیدند که باعث شد دشمن ما متحد شده و برای خروج آمریکا از برجام تلاش کنند.</p>
      <p>روحانی با بیان اینکه آمریکایی‌ها تصور می‌کردند با خروج آمریکا از برجام بلافاصله ایران نیز از این توافق خارج شده و می‌توانند پرونده را به شورای امنیت برده و ایران را به عنوان مقصر به جامعه جهانی معرفی کنند، گفت: اما ایران از این توافق خارج نشد و یکسال صبر کرد و به طرف‌های دیگر توافق فرصت چندین باره داد و امروز هیچ کس نمی‌تواند در دنیا نسبت به کاهش تعهدات برجامی ایران، ایراد بگیرد.</p>
      <p>رئیس جمهور افزود: راهی که انتخاب کردیم که همان مقاومت، ایستادگی و کاهش تعهدات برجامی و مذاکره با دنیا توأم با آن است، مسیر درستی است.</p>
      <p>روحانی با اشاره به اینکه همچنان با دنیا در حال مذاکره هستیم و پیشنهاداتی از سوی آنها ارایه شده که هنوز آنها را نپذیرفته‌ام، گفت: تقریباً در اصول به توافق رسیدیم، اما در زمینه شیوه اجرا اختلاف وجود دارد.</p>
      <p>رئیس جمهور با اشاره به اینکه در ماه‌های آینده که نزدیک به انتخابات می‌شویم، به طور معمول بخاطر رقابت‌های سیاسی، برخی لحن‌ها تند می‌شود، گفت: نباید اجازه دهیم، شیاطین بتوانند با استفاده از این فرصت میان ما تفرقه، اشکال و فاصله ایجاد کنند.</p>
      <p>روحانی تأکید کرد: بگذارید همه کاندیداها آزاد باشند و بتوانند حضور پیدا کنند و اجازه دهیم مردم آنچه را صلاح می‌دانند، انتخاب کنند.</p>
      <p>رئیس جمهور افزود: برخی می‌گویند که ما باید صلاحیت افراد را احراز کرده و تشخیص دهیم که چه کسی به درد می‌خورد، اما بگذاریم احراز صلاحیت در اختیار مردم باشد.</p>
      <p>روحانی با اشاره به اینکه باید قدری انتخاب را به دست مردم بدهیم، گفت: مردم ما فهیم، رشید، فداکار، انقلابی و علاقمند به کشور خود هستند و خادمین را برای پذیرش مسئولیت‌ها انتخاب می‌کنند.</p>
      <p>رئیس جمهور گفت: نباید زیاد به فکر حزب، جناح و تفکرات خود باشیم و امیدوارم مجلس آینده مجلسی فعال‌تر و بهتر از گذشته باشد.</p>
      <p>روحانی در ابتدای سخنان خود نیز با تبریک میلاد با سعادت پیامبر رحمت و رسول خاتم(ص) و امام جعفر صادق(ع)، گفت: وجود، حضور، رسالت، آثار، قرآن، پیام و سیره رسول اسلام(ص) برای جهانیان، سراسر رحمت بوده و خواهد بود.</p>
      <p>رئیس جمهور افزود: خداوند در آیه جَاءَ الْحَقُّ وَزَهَقَ الْبَاطِلُ امید می‌دهد و از لحاظ روحی و معنوی توانمندی می‌دهد نسبت به اینکه باطل، ماندنی نیست و ممکن است چند صباحی سر و صدایی بکند اما باطل ماندنی نیست و آنچه بر تاریخ می‌ماند، حق است و همه آرزوی ما این است که بتوانیم در مسیر حق حرکت کنیم.</p>
      <p>پیش از سخنان رئیس جمهور استاندار کرمان، نماینده ولی فقیه در استان و رئیس مجمع نمایندگان مردم استان در مجلس شورای اسلامی به بیان دیدگاه‌ها و نقطه نظرات خود پیرامون طرح‌های مختلف استان و مسایل و مشکلات استان کرمان در بخش‌های مختلف پرداختند.</p>
    </article>
  </body>
</html>