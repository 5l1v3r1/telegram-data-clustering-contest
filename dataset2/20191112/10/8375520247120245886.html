<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/jermak-zayaviv-shcho-nikoli-ne-zvinuvachuvav-poroshenka-v-pochatku-viyni-na-donbasi-a-tilki-govoriv-pro-mozhlivu-prichetnist-eks-prezidenta-do-korupciynih-skandaliv-639368.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T10:03:00+00:00"/>
    <meta property="og:title" content="Єрмак звинувачує Держдеп у брехні"/>
    <meta property="og:description" content="Помічник Зеленського: я тільки обговорював під час спілкування з Вільямом Тейлором та Куртом Волкером можливу причетність Порошенка до корупційних скандалів"/>
  </head>
  <body>
    <article>
      <h1>Єрмак звинувачує Держдеп у брехні</h1>
      <address>
        <time datetime="2019-11-12T10:03:00+00:00">12 Nov 2019, 10:03</time>
      </address>
      <h4>Помічник Зеленського: я тільки обговорював під час спілкування з Вільямом Тейлором та Куртом Волкером можливу причетність Порошенка до корупційних скандалів</h4>
      <p>Помічник президента України Володимира Зеленського Андрій Єрмак заявив, що ніколи не називав п'ятого президента України Петра Порошенка винним у початку війни на Донбасі, а тільки обговорював під час спілкування з тимчасовим повіреним у справах США в Україні Вільямом Тейлором та колишнім спецпредставником Держдепу США з України Куртом Волкером можливу причетність Порошенка до корупційних скандалів.</p>
      <p>«Я ніколи не називав Петра Порошенка винним у початку війни на Донбасі. Ми з паном Волкером, паном Тейлором і паном Новіковим (<i>позаштатним радником Зеленського, - ред</i>.) говорили про можливу причетність Порошенка до корупційних скандалів, зокрема, в армії», - заявив він в коментарі агентству <a href="https://ua.interfax.com.ua/news/political/624024.html">«Інтерфакс-Україна»</a>.</p>
      <p>Єрмак зазначив, що під час цієї розмови він згадав, що його сім'ї торкнулася війна, як і більшості інших українських сімей.</p>
      <p>«Я хотів би наголосити на необхідності рівності всіх перед законом. На моє глибоке переконання, будь-які факти злодійства і корупції щодо людей, які захищають нашу свободу, неприпустимі і повинні бути покарані», - заявив Єрмак.</p>
      <p>Як повідомлялося, 11 листопада співголова фракції «Європейська солідарність» Ірина Геращенко заявила, що президент України Зеленський повинен прямо повідомити, чи давав він своєму помічникові Єрмаку «директиву озвучувати позицію, яка збігається з кремлівською, щодо врегулювання конфлікту на Донбасі».</p>
      <p>«Минулого тижня були оприлюднені свідчення тимчасового повіреного в справах США в Україні Вільяма Тейлора, які він під присягою давав Конгресу США. І в цих свідченнях звучить шокуюча інформація, що нова українська влада фактично звинувачує у війні проти України - Україну, а не Росію. Порошенка, а не Путіна. Очевидно, що подібні сентенції радісно підхопили російські ЗМІ, адже все це лягає в наратив російської пропаганди про громадянську війну в Україні», - підкреслила Геращенко.</p>
      <p>У своїх свідченнях Конгресу Тейлор повідомив, що Єрмак під час зустрічі з ним і колишнім спецпредставником Держдепу США з України Волкером 14 вересня нібито прямо звинувачував Порошенка у війні на Донбасі.</p>
      <p>Нагадаємо, особистий помічник президента Володимира Зеленського Андрій <a href="https://glavcom.ua/news/pranker-dzhoker-viyaviv-shcho-jermak-i-tishchenko-kumi-foto-637915.html">Єрмак є хрещеним батьком сина народного депутата від партії «Слуга народу» Миколи Тищенка</a>.</p>
      <p>Як повідомлялося, помічник президента України Андрій <a href="https://glavcom.ua/country/politics/zmi-biznes-partner-pomichnika-zelenskogo-maje-zvyazki-z-politichnoyu-elitoyu-rf-630019.html">Єрмак веде бізнес з росіянином, який має зв’язки із російською владною верхівкою</a>.</p>
      <related>
        <a href="https://glavcom.ua/country/politics/klyuchoviy-mizhnarodniy-peregovornik-vid-zelenskogo-andriy-jermak-vvazhaje-shcho-u-viyni-na-donbasi-vinna-ukrajina-gerasimov-638996.html"/>
        <a href="https://glavcom.ua/news/yak-pomichnik-zelenskogo-voziv-predstavnikiv-inozemnih-derzhav-na-liniyu-rozmezhuvannya-foto-638461.html"/>
        <a href="https://glavcom.ua/news/rozvedennya-viysk-u-zelenskogo-anonsuvali-vizit-na-liniyu-rozmezhuvannya-630437.html"/>
      </related>
    </article>
  </body>
</html>