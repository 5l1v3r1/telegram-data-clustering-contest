<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741312"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:50:00+00:00"/>
    <meta property="og:title" content="ไม่ชัด'ระบบผิด-คนพลาด' ปล่อย'พล.ต.ต.'พกปืนเข้าศาล"/>
    <meta property="og:description" content="'ผู้การฯจันทบุรี' เร่งเช็กเป็นที่ระบบหรือ รปภ.ที่ผิดพลาด ปล่อยให้ 'อดีตรองจเรตำรวจ' เอาปืนเข้าไปก่อเหตุยิงหน้าบัลลังก์ได้ ด้านอาการของเมียทนายบัญชายังโคม่า"/>
  </head>
  <body>
    <article>
      <h1>ไม่ชัด'ระบบผิด-คนพลาด' ปล่อย'พล.ต.ต.'พกปืนเข้าศาล</h1>
      <address>
        <time datetime="2019-11-12T10:50:00+00:00">12 Nov 2019, 10:50</time>
      </address>
      <p>
        <b>"ผู้การฯจันทบุรี" เร่งเช็กเป็นที่ระบบหรือ รปภ.ที่ผิดพลาด ปล่อยให้ "อดีตรองจเรตำรวจ" เอาปืนเข้าไปก่อเหตุยิงหน้าบัลลังก์ได้ ด้านอาการของเมียทนายบัญชายังโคม่า</b>
      </p>
      <p>กรณี พล.ต.ต.ธารินทร์​ จันทราทิพย์ อดีตรองจเรตำรวจเกษียณราชการ วัย 67 ปี ซึ่งเป็นจำเลย ก่อเหตุชักปืนยิงคู่กรณีฝ่ายโจก์ ทำให้ นายบัญชา ปรมีคณาภรณ์ อดีตสมาชิกสภาปฏิรูปแห่งชาติ และนายวิจัย​สุขรมย์ ทนายความ เสียชีวิต ส่วนตัว นางสุภาพร ปรมีคณาภรณ์ ภรรยาของนายบัญชา และทนายความอีกคนบาดเจ็บ ก่อนที่ตำรวจศาลจะยิง พล.ต.ต.ธารินทร์ จนเสียชีวิตไปด้วย สรุปเหตุการณ์คือเสียชีวิตรวม 3 ศพ บาดเจ็บ 2 ราย เหตุเกิดหน้าบัลลังก์ศาลจังหวัดจันทบุรี ส่วนปมเหตุมาจากการฟ้องเรื่องที่ดินมานาน 10 ปี<br/><br/>ความคืบหน้าเมื่อวันที่ 12 พ.ย. พล.ต.ต.เสถียร บุญค้ำ ผบก.ภ.จว.จันทบุรี เปิดเผยว่า ตอนนี้ นางสุภาพร และนายวิชัย อุดมธนภัทร ที่ถูกยิงได้รับบาดเจ็บยังคงนอนรักษาตัวอยุ่ในห้องไอซียู รพ.พระปกเกล้า จันทบุรี อาการยังโคม่าแพทย์ต้องเฝ้าดูแลตลอดเวลา นอกจากนี้ยังอยู่ระหว่างสืบสวนและดูกล้องวงจรปิดอย่างละเอียดว่า พล.ต.ต.ธารินทร์ เอาปืนเข้าไปในศาลจนถึงหน้าบัลลังก์ได้อย่างไร เนื่องจากประตูทั้งทางเข้าหรือทางออกมีเครื่องตรวจจับโลหะและอาวุธ ประกอบกับมี รปภ.ตรวจตราเข้มงวด เพื่อจะได้ชี้ชัดว่าเกิดความผิดพลาดจากระบบอิเล็กทรอนิกส์ หรือเกิดจากตัวบุคคล</p>
      <figure>
        <img src="https://www.dailynews.co.th/admin/upload/20191112/news_xZaRmFYmaK172831_533.jpg?v=201911121811?v=9575"/>
      </figure>
      <p>สำหรับ ประวัติของ นายบัญชา ปรมีคณาภรณ์ หรือทนายบัญชาคนดัง ซึ่งเป็น 1 ใน 3 ผู้เสียชีวิตนั้น เกิดวันที่ 13 ก.พ. 2501 จบการศึกษาจากมหาวิทยาลัยรามคำแหง คณะนิติศาสตรบัณฑิต ปัจจุบันเป็นทนายความ ตำแหน่งหัวหน้าสำนักงานบัญชา และเป็นอดีตสมาชิกสภาปฏิรูปประเทศ (สปช.) และอดีตสมาชิกสมาชิกสภาขับเคลื่อนการปฏิรูปประเทศ (สปท.) ทั้งนี้ทนายบัญชายังเคยเป็นอดีตทนายความคดีจำนำข้าวของ น.ส.ยิ่งลักษณ์ ชินวัตร อดีตนายกรัฐมนตรีอยู่ช่วงหนึ่ง และเป็นทนายความของบริษัท คิงเพาเวอร์สุวรรณภูมิ จำกัด ด้วย.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/741279">สรุปข้อพิพาทที่ดินมรดก3,800ไร่ ปิดฉากด้วยเลือด3ศพ</a></b></p>
    </article>
  </body>
</html>