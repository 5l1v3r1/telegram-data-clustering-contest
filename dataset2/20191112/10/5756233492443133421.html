<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621102/%D9%85%D8%B9%D9%86%D8%A7%DB%8C-%D8%AF%D9%82%DB%8C%D9%82-%D9%86%D9%BE%DB%8C%D9%88%D8%B3%D8%AA%D9%86-%D8%A8%D9%87-fatf-%D8%A8%D8%B1%D8%A7%DB%8C-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T10:19:00+00:00"/>
    <meta property="og:title" content="معنای دقیق نپیوستن به FATF برای اقتصاد ایران چیست؟"/>
    <meta property="og:description" content="عضو اتاق بازرگانی اظهار داشت: در شرایط عدم ارتباط با بانک‌های خارجی، گرفتن بازارهای خارجی دشوار خواهد شد، تیراژ تولید کاهش یافته و این یعنی افزایش قیمت و غیررقابتی شدن است. حتی رفته رفته برای حفظ بازار داخلی و حضور در رقابت شاهد کاهش کیفیت محصولاتمان هم خواهیم بود."/>
  </head>
  <body>
    <article>
      <h1>معنای دقیق نپیوستن به FATF برای اقتصاد ایران چیست؟</h1>
      <address>
        <time datetime="2019-11-12T10:19:00+00:00">12 Nov 2019, 10:19</time>
      </address>
      <p>
        <i>عضو اتاق بازرگانی اظهار داشت: در شرایط عدم ارتباط با بانک‌های خارجی، گرفتن بازارهای خارجی دشوار خواهد شد، تیراژ تولید کاهش یافته و این یعنی افزایش قیمت و غیررقابتی شدن است. حتی رفته رفته برای حفظ بازار داخلی و حضور در رقابت شاهد کاهش کیفیت محصولاتمان هم خواهیم بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمیدرضا صالحی در مورد اهمیت پیوستن به پیمان FATF گفت: اگر بخواهیم با سایر کشورها روابط بانکی داشته باشیم، صادرات غیرنفتی خود را گسترش دهیم و درآمدهای ارزی را به داخل انتقال دهیم یا قادر به دریافت ضمانت‌نامه‌های بانکی باشیم باید به پروتکل‌های جهانی مانند FATF بپیوندیم و اگر این امر نیازمند زیرساخت‌ها باشد آن‌ها را فراهم کنیم.</p>
      <p>وی ادامه داد: باید توجه داشت که اگر این مسیر بسته شود بسیاری از مسیرهای اقتصادی نیز برای ما بسته می‌شود و نمی‌توانیم آن طور که هدف‌گذاری کرده‌ایم به سمت اقتصاد غیرنفتی گام برداریم. باید با مطالعه در این پروتکل‌ها مشارکت داشته باشیم و با در نظر گرفتن منافع و مصالح ملی به سمت یک تفاهم برد-برد حرکت کنیم.</p>
      <p>صالحی تصریح کرد: باید در دنیای کنونی هنر استفاده از فرصت‌ها را داشته باشیم و نباید فراموش کرد که خروج از این پروتکل‌ها و به جزیره تبدیل شدن، نمی‌تواند موجب رشد اقتصادی کشور شود. اگر به دنبال گرفتن بازارهای بزرگ هستیم باید کیفیت کالاها را افزایش دهیم، نباید به گونه‌ای باشد که قیمت تمام شده کالاها بالا رفته و حتی بازارهای داخل را نیز از دست بدهیم‌.</p>
      <p>عضو اتاق بازرگانی افزود: چون در شرایط عدم ارتباط با بانک‌های خارجی، گرفتن بازارهای خارجی دشوار خواهد شد، تیراژ تولید کاهش یافته و این یعنی افزایش قیمت و غیررقابتی شدن است. حتی رفته رفته برای حفظ بازار داخلی و حضور در رقابت شاهد کاهش کیفیت محصولاتمان هم خواهیم بود.</p>
      <p>این کارشناس اقتصادی خاطر نشان کرد: در مورد FATF نباید به گونه‌ای تصمیم گرفته شود که در آینده فرصت‌های اقتصادی بر روی ما بسته شود و فعالان کشور نتوانند به بازسازی اقتصاد کشور کمک کنند. باید توجه داشت که طبق فرمایش مقام رهبری اقتصاد مقاومتی درون‌زا و برون‌نگر است، درون‌زا است تا ظرفیت‌های داخلی تقویت و از آن‌ها استفاده بهینه شود و برون‌زا بودن هم به معنی ارتباط و حضور در بازارهای خارجی و به طبع حفظ مراودات بانکی برای اخذ بازارها است. یک توافق خوب و برد برد می‌تواند کمک کند از وضعیت فعلی به سمت فرصت‌های اقتصادی مناسب حرکت کنیم .</p>
    </article>
  </body>
</html>