<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/12/nabliudavaha-zagadychen-vzriv-v-syzvezdieto-strelec.429341"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T10:45:00+00:00"/>
    <meta property="og:title" content="Наблюдаваха загадъчен взрив в съзвездието Стрелец"/>
    <meta property="og:description" content="Телескоп регистрирал внезапно разпръскване на рентгенови лъчи | Dnes.bg"/>
  </head>
  <body>
    <article>
      <h1>Наблюдаваха загадъчен взрив в съзвездието Стрелец</h1>
      <h2>Телескоп регистрирал внезапно разпръскване на рентгенови лъчи</h2>
      <address><time datetime="2019-11-12T10:45:00+00:00">12 Nov 2019, 10:45</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Телескоп на Международната космическа станция регистрира внезапно разпръскване на рентгенови лъчи, съобщи Сайънс алърт. Източникът им е пулсарът SAX J1808.4-3658 (J1808.4), който се намира в съзвездието Стрелец на разстояние 11 хиляди светлинни години от Земята.</p>
      <p>По думите на астрономи от космическия център "Годард" на НАСА в Мериленд и университета на Мериленд в Колидж парк рекордният взрив се отличава с особености, каквито по-рано не са наблюдавани и засега нямат обяснение.</p>
      <p>Причината за рентгеновото лъчение е термоядрен взрив на повърхността на пулсара. Този феномен възниква, когато неутронна звезда поглъща падащо на нея вещество.</p>
      <p>Астрономите заключили, че за 10 секунди е било произведено толкова голямо количество енергия, колкото Слънцето излъчва за 10 дни. Сред особеностите на експлозията е двуетапното променяне на яркостта й, предизвикано от изхвърлянето на различни слоеве вещество от повърхността на пулсара.</p>
      <p>Той е част от система от две звезди. Неговият компаньон е кафяво джудже, което е нещо средно между планета и звезда. От кафявото джудже към пулсара се образува поток от газообразен водород, който създава акреционен диск около неутронната звезда. За няколко години подобни дискове губят прозрачността си и стават плътни. Газът става йонизиран, пораждайки стабилен поток, докато се приближава по спиралообразна траектория към повърхността на пулсара.</p>
      <p>В края на краищата температурата и налягането са толкова високи, че отключват реакции на термоядрен синтез. Водородни ядра започват да се сливат, образувайки хелиеви ядра. Те създават слой с дебелина няколко метра, преди да се слеят и да се стигне до взрив, който обхваща цялата повърхност на неутронната звезда. В случая със SAX J1808.4-3658 (J1808.4) първоначално бил изхвърлен водородният слой, а след това взривът изхвърлил и хелиевия слой. Хелият изпреварил водорода, а след това забавил движението си и започнал да пада обратно върху звездата. В този миг яркостта на пулсара се увеличила с 20 процента. Свързаният с феномена механизъм все още не е изяснен. <br/> </p>
      <p>/БТА/<br/> </p>
    </article>
  </body>
</html>