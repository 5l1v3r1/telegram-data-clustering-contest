<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tovabbra-is-magasan-a-fidesz-kdnp-a-legnepszerubb-part/186430"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T10:17:00+00:00"/>
    <meta property="og:title" content="Továbbra is magasan a Fidesz-KDNP a legnépszerűbb párt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Továbbra is magasan a Fidesz-KDNP a legnépszerűbb párt</mark>
      </h1>
      <address><time datetime="2019-11-12T10:17:00+00:00">12 Nov 2019, 10:17</time> by <a rel="author">Bors</a></address>
      <p>
        <b><b>Az önkormányzati választás után is őrzi jelentős előnyét a Fidesz-KDNP, melynek politikáját a választási részvételüket biztosra ígérő szavazók 52 százaléka támogatja.</b> </b>
        <b>
          <b>Az önkormányzati választás után is őrzi jelentős előnyét a Fidesz-KDNP, melynek politikáját a választási részvételüket biztosra ígérő szavazók 52 százaléka támogatja.</b>
        </b>
      </p>
      <p>A legvalószínűbb listás eredményeket tekintve a Fidesz-KDNP a leadott szavazatok 52 százalékát szerezné meg egy most vasárnapi választáson.</p>
      <p>A kormánypártok támogatottsága az EP-választás óta változatlanul magas: minden második aktív szavazó rájuk szavazna</p>
      <p>- derült ki a Nézőpont Intézet <a href="https://magyarnemzet.hu/belfold/magabiztosan-vezet-a-fidesz-a-nezopontnal-7484480/">Magyar Nemzet</a> számára készült, októberi közvélemény-kutatásából.</p>
      <p>Az ellenzéki pártokat támogatók köre kisebb változásokon ment át, az elmozdulások mindegyike hibahatáron belüli mértékű volt. A <b>Momentum Mozgalom</b> és a <b>Demokratikus Koalíció</b> rivalizálásából ezúttal előbbi párt tudott profitálni: ők 13, míg a Gyurcsány Ferenc vezette, most már Kálmán Olgát is soraiban tudó DK 11 százalékon áll a biztos szavazók körében. A jelenleg pártelnököt kereső <b>Jobbik</b> politikáját az augusztusi adatokhoz képest egy százalékponttal többen, 9 százaléknyian támogatják, vagyis továbbra is egyszámjegyű a párt népszerűségi mutatója.</p>
      <figure>
        <img src="http://media.borsonline.hu/cikk/20/192007/gallery-picture/645w/2021368_magyarnemzet.jpg"/>
      </figure>
      <p><b>Nem változott az MSZP-P szövetség (6 százalék) szavazóköre</b>, ami azt is jelenti, hogy a baloldali koalíció egy most vasárnap esedékes országgyűlési választáson sem tudná átlépni a közös listaállítás esetén bejutást jelentő 10 százalékos küszöböt.</p>
      <p>Hasonló gondokkal küzd a többi ellenzéki párt is: a <b>Magyar Kétfarkú Kutyapárt</b> és az <b>LMP</b> 3 százalékos támogatottsággal bírnak, a <b>Mi Hazánk Mozgalom</b> pedig 2 százalékon áll, tehát önerőből nem jutnának parlamenti képviselethez.</p>
      <p>
        <b>Budapesten is a Fidesz a legnépszerűbb</b>
      </p>
      <p>Az önkormányzati választás utáni időszakban készült felmérésből az is kiderült, hogy Budapesten – az európai parlamenti választás eredményhez hasonlóan – a Fidesz-KDNP a legnépszerűbb párt továbbra is, 39 százalékos támogatottsággal a biztos szavazók körében mérve. A legerősebb ellenzéki erő a Momentum Mozgalom lett, amely 20 százalékon áll a fővárosban, őket a DK követi 15 százalékos eredménnyel. Az MSZP-P országos eredményéhez képest itt jobban szerepel és 9 százalékon áll.</p>
      <p>
        <b>Vidéken óriási a Fidesz fölénye</b>
      </p>
      <p>Budapesten kívül a kormánypártok eredménye és ellenzéki pártokkal szemben meglévő előnye nagyobb. A fővároson kívül 55 százalékon áll a jobboldali koalíció. Vidéken – csakúgy, mint Budapesten – a Momentum volt a legerősebb ellenzéki párt (12 százalék), mögöttük ismét a DK végzett (10 százalék). Amíg a fővárosban az összevont ellenzék pártjait 60 százalék támogatja, addig a lakosság többségét adó vidéken 44 százalék.</p>
      <p>(<a href="https://ripost.hu/politik/insider/tovabbra-is-magasan-a-fidesz-kdnp-a-legnepszerubb-part-2156768/">Ripost</a>)</p>
    </article>
  </body>
</html>