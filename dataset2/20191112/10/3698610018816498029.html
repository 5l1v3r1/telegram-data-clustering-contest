<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/72-mlrd-grn-peredbacheno-na-realizaciyu-programi-medichnih-garantiy-u-2020-roci-329310_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T10:13:00+00:00"/>
    <meta property="og:title" content="72 млрд грн передбачено на реалізацію Програми медичних гарантій у 2020 році"/>
    <meta property="og:description" content="Закон про державні фінансові гарантії передбачає, що програма медичних гарантій охоплюватиме практично повний перелік послуг."/>
  </head>
  <body>
    <article>
      <h1>72 млрд грн передбачено на реалізацію Програми медичних гарантій у 2020 році</h1>
      <h2>Закон про державні фінансові гарантії передбачає, що програма медичних гарантій охоплюватиме практично повний перелік послуг.</h2>
      <address>
        <time datetime="2019-11-12T10:13:00+00:00">12 Nov 2019, 10:13</time>
      </address>
      <p>Перша в Україні Програма медичних гарантій (гарантований пакет безоплатних медичних послуг) стартує наступного року. У проєкті Державного бюджету на 2020 рік, який Кабінет міністрів затвердив та вніс до парламенту, на охорону здоров'я передбачено понад 113 млрд грн., із них 72 млрд грн — на реалізацію Програми медичних гарантій. Ключова новина ― пацієнти отримають право на гарантований пакет безоплатної медичної допомоги, а медичні установи перейдуть на нову модель фінансування.</p>
      <p>Про це у інтерв'ю для <a href="https://dt.ua/">DT.UA</a>  розповідає голова Національної служби здоров'я України (НСЗУ) Олег Петренко. За його словами, закон про державні фінансові гарантії передбачає, що програма медичних гарантій охоплюватиме практично повний перелік послуг. Крім первинної медичної допомоги і реімбурсації лікарських засобів, які виписують лікарі первинної ланки, до гарантованого пакета входитиме спеціалізована і високоспеціалізована медична допомога — як амбулаторна, так і стаціонарна, медична реабілітація, паліативна, екстрена медична допомога, допомога при пологах та вагітності, допомога дітям.</p>
      <p>Зокрема, як каже Петренко, до гарантованого пакета не входить естетична медицина, масажі, естетична стоматологія і навіть планова стоматологія (це питання ще розглядається). За його словами, у більшості країн світу планова стоматологія не є складником програми медичних гарантій, але можливо для дітей вона буде частково безоплатною.</p>
      <p>"У рамках програми медичних гарантій є кілька підходів — загальні й пріоритетні. Пріоритети пов'язані з захворюваннями або станами, що спричиняють найбільші втрати, як людських життів, так і людського капіталу, зокрема призводять до інвалідності. Бичем є серцево-судинні захворювання, основним наслідком яких є інфаркти й інсульти. Серед пріоритетів — пологи і складна неонатологічна допомога (дітям першого місяця життя), рання діагностика онкологічних захворювань, або новоутворень на етапі амбулаторної допомоги", — зазначає голова НСЗУ.</p>
      <p>За його словами, щоб отримати право укласти договір на пріоритетну послугу, яка буде оплачена за відповідним тарифом, заклад повинен відповідати певним вимогам. Якщо, наприклад, він не відповідає вимогам щодо лікування інсульту, то не отримає пріоритетного тарифу, а буде оплачений за базовим. Тобто якщо людина потрапляє з діагнозом "інсульт" до якоїсь районної лікарні, де немає комп'ютерної томографії, нейровізуалізації, засобів автоматичного моніторингу, висококваліфікованого медичного персоналу, цей заклад не може укласти з НСЗУ договір на пріоритетні послуги.</p>
      <p>"Такий спосіб фінансування спонукатиме до зміни моделі надання послуг і маршруту пацієнта. Щоб людина вижила або не залишилася глибоким інвалідом, отримала шанс на тромболізис (розчинення тромбу), важливіше створити умови, щоб вона потрапила не в найближчу лікарню, а в ту, де їй нададуть якісну й безпечну допомогу відповідно до стандарту", — підкреслює урядовець.</p>
      <p>Детальніше про медичні гарантії від держави читайте в статті Лідії Суржик <b>"<a href="https://dt.ua/interview/oleg-petrenko-zi-mnoyu-ne-mozhna-domovitisya-pravila-dlya-vsih-odnakovi-328971_.html">Олег Петренко: "Зі мною не можна домовитися, правила для всіх однакові"</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>