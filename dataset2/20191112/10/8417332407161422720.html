<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/12/Ja-til-fred-og-milj%C3%B8-nei-til-Nato-20366353.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T10:39:12+00:00"/>
    <meta property="og:title" content="Ja til fred og miljø - nei til Nato"/>
    <meta property="og:description" content="…"/>
  </head>
  <body>
    <article>
      <h1>Ja til fred og miljø - nei til Nato</h1>
      <h2>Debatt:</h2>
      <address><time datetime="2019-11-12T10:39:12+00:00">12 Nov 2019, 10:39</time> by <a rel="author">Rakel S. Trondal og Torgeir Strøm, fylkestingsrepresentanter for SV i Trøndelag</a></address>
      <aside><a href="https://www.adressa.no/meninger/ordetfritt/2019/11/12/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/12/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/12/javascript:void(0);">Del denne artikkelen på e-post</a></aside>
      <p><b>Jordkloden står på </b>randen av en klima- og miljøkatastrofe. Skal vi i Norge bruke våre økonomiske ressurser på å unngå en slik katastrofe, eller skal vi bruke ytterligere 25 milliarder kroner på våpenopprustning av vårt Nato-forsvar?«»</p>
      <p>Gjør vi det siste, blir Forsvaret en enda større bidragsyter til klima- og miljøødeleggelser. SV mener tida er inne for at Norge, blant annet gjennom FN, må bidra til atomnedrustning og fredsarbeid framfor et nytt våpenkappløp mellom USA/Nato og Russland.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <figure>
        <img src="https://www.adressa.no/incoming/article19949771.ece/ecyhve/ALTERNATES/w980-portrait/88d40a15-f15a-46c9-a87e-53273ec2a0c3"/>
        <figcaption>Rakel Trondal   Foto: Christine Schefte</figcaption>
      </figure>
      <figure>
        <img src="https://www.adressa.no/incoming/article19597926.ece/2aln1l/ALTERNATES/w980-portrait/d37a22dd-d66d-45b8-a582-491c52004a6c"/>
        <figcaption>Torgeir Strøm   Foto: Morten Antonsen</figcaption>
      </figure>
      <p><b>Nato har alltid vært </b>et viktig redskap for USAs aggressive utenrikspolitikk. Siden andre verdenskrig har USA vært innblandet i mer enn 250 kriger og konflikter rundt om i verden. Med president Donald Trump i Nato-førersetet er verden blitt et farligere sted å bo. Trump har også meldt USA ut av den globale klimaavtalen. Nato-landet Tyrkia har nå startet et folkemord på kurderne i Syria. Norge kan ikke fortsette å være nære samarbeidspartnere med land som driver overgrep mot folk overalt i verden, og som ikke vil bidra til å løse den globale klima- og miljøkrisa. SV mener derfor at Norge må si opp sitt medlemskap i Nato. Nå.</p>
      <p>
        <b>LES OGSÅ: <a href="https://www.adressa.no/nyheter/utenriks/2019/11/07/Merkel-og-Stoltenberg-avviser-at-NATO-alliansen-er-hjerned%C3%B8d-20344720.ece">Merkel og Stoltenberg avviser at NATO-alliansen er hjernedød</a></b>
      </p>
      <p>Norge må slutte seg til FNs internasjonale avtale om forbud mot atomvåpen slik Sverige og 120 andre land gjorde i 2017. Trøndelag SV er sterkt i mot at USA/Nato bruker Trøndelag som oppmarsjområde i sin rivalisering med våpenstormakten Russland. SV vil arbeide for at Trøndelag ikke skal være bombemål nummer en i en konflikt mellom USA/Nato og Russland. Norge må bidra til å dempe konflikten med vår store nabo i øst gjennom samtaler og naturlige handelsforbindelser. SV krever at de amerikanske marinesoldatene på Værnes sendes heim, og at alle USA-baserte våpenlagre i Trøndelag fjernes. Norge må etterleve sin lovnad til verdenssamfunnet om at ingen utenlandske soldater skal være plassert på norsk jord i fredstid.</p>
      <p>
        <b>LES OGSÅ: <a href="https://www.adressa.no/nyheter/utenriks/2019/11/09/Stoltenberg-bes%C3%B8ker-Trump-til-uka-20357214.ece">Stoltenberg besøker Trump til uka</a></b>
      </p>
      <p><b>Norge må omorganisere</b> sitt offensive Nato-forsvar til et defensivt nasjonalt forsvar. Med utgangspunkt i nåværende økonomiske ressurser må Norge redusere sine innkjøp av F-35 jagerfly fra 52 til 26. Med en annen innretning kan Norge styrke Hæren og Heimevernet, og sikre forsvarets tilstedeværelse i hele landet. Med vår lange kystlinje må vi ha et sterkt sjøforsvar, inklusive overvåkningsfly. Det er viktig å satse på bekjempelse av nye trusler, gjennom god overvåking og etterretning samt en satsing på cyberforsvaret og bedre kunnskap om digital sikkerhet i samfunnet. For Norge vil det være naturlig med et nærmere forsvarssamarbeid med våre nordiske naboland.</p>
      <p>SV mener at kravet fra Donald Trump og generalsekretæren i Nato, Jens Stoltenberg, om at medlemslandene skal øke sine forsvarsbudsjett fra 1,5 prosent (Norge) til 2 prosent av brutto nasjonalprodukt, er krigshissing. Tida er inne for å redde verden fra en klima- og miljøkatastrofe, og ikke for å ruste seg til en ny kald krig. Norge må bruke sine krefter på atomnedrustning og fredsarbeid gjennom FN, og bruke sitt oljefond til aktive investeringer for å redde klimaet og miljøet. Derfor sier SV ja til fred og miljø, og nei til Nato.</p>
      <p>
        <b>Følg <a href="https://www.facebook.com/Adressameninger/">Adresseavisen Meninger på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
    </article>
  </body>
</html>