<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617020,Jak-przedluza-nam-ekspresowke-to-z-Olsztyna-dojedziemy-do-A1.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T10:32:18+00:00"/>
    <meta property="og:title" content="Jak przedłużą nam ekspresówkę, to z Olsztyna dojedziemy do A1"/>
    <meta property="og:description" content="Ekspresówka powinna zostać przedłużona - twierdzą drogowcy. GDDKiA chce więc sprawić, by S5 była kompletna. Będzie to kierunkowe dopełnienie sieci dróg krajowych w Polsce północno-wschodniej."/>
  </head>
  <body>
    <article>
      <h1>Jak przedłużą nam ekspresówkę, to z Olsztyna dojedziemy do A1</h1>
      <address>
        <time datetime="2019-11-12T10:32:18+00:00">12 Nov 2019, 10:32</time>
      </address>
      <p>
        <b>Ekspresówka powinna zostać przedłużona - twierdzą drogowcy. GDDKiA chce więc sprawić, by S5 była kompletna. Będzie to kierunkowe dopełnienie sieci dróg krajowych w Polsce północno-wschodniej.</b>
      </p>
      <p>W sierpniu 2019 r. GDDKiA informowała o rozpoczęciu prac nad Studium Korytarzowym na ostatnim wówczas brakującym odcinku drogi ekspresowej S5 pomiędzy Ostródą (S7) a Nowymi Marzami (A1). Wstępne analizy potwierdzają potrzebę przedłużenia ekspresowej „piątki”.<br/><br/>- Równolegle z realizowanymi, bieżącymi działaniami inwestycyjnymi przygotowujemy wielopłaszczyznową analizę dalszego rozwoju sieci dróg krajowych w Polsce - informują przedstawiciele GDDKiA. - Dlatego prowadzimy stałe prace koncepcyjne w zakresie kompleksowego rozwoju sieci dróg krajowych w perspektywie zarówno najbliższej dekady i kilku kolejnych. Dotyczy to m.in. docelowej siatki tras szybkiego ruchu, a więc nowych i już istniejących autostrad i dróg ekspresowych. Kolejnym zakresem analizy jest kompleksowe ujęcie całej sieci czyli połączenia szybkich tras z pozostałymi drogami krajowym. W szczególności dotyczy to rozwoju programu obwodnic miast i miejscowości oraz pozostałych odcinków dróg na terenie całego kraju.<br/><br/>Drogowcy tłumaczą, że wyboru tras drogowych do analiz studialnych dokonują na podstawie wieloletniej wiedzy o stanie sieci drogowej, stwierdzonych potrzebach w zakresie transportu, w skali kraju lub regionu oraz wniosków zgłaszanych nam przez społeczności lokalne. Przykładem aktywnego podejścia GDDKiA do planowania nowych elementów sieci drogowej jest odcinek S5 Ostróda - Nowe Marzy. Ten fragment będzie stanowił kontynuację realizowanego obecnie przebiegu Nowe Marzy - Bydgoszcz - Poznań - Wrocław - Bolków. Zapewni ekspresowe połączenie granicy Polski z Czechami na Dolnym Śląsku z Wielkopolską, Kujawami i Warmią oraz dzięki planowanej trasie S16 z Suwalszczyzną i trasą ViaBaltica prowadząca do granicy z Litwą.<br/><br/><br/><b>Na początek studium i konstruktywna dyskusja</b><br/><br/>Pierwszy kamień milowy tego opracowania obejmował studium sieci drogowej, a jego efekty zostały zaprezentowane publicznie 5 listopada br. w Olsztynie. Spotkanie odbyło się z udziałem przedstawicieli Centrali oraz Oddziałów GDDKiA w Olsztynie i Bydgoszczy. Oprócz prezentacji wyników dotychczas przeprowadzonych analiz, obejmowało szeroką dyskusję na temat docelowej sieci drogowej na analizowanym obszarze.<br/><br/><b>3 województwa, 14 powiatów, 53 gminy - obszerna analiza</b><br/><br/>Obszar przeszło 8 tys. km² (3 województwa, 14 powiatów, 53 gminy) charakteryzujący się słabym zagospodarowaniem terenu, licznymi jeziorami i ciekami wodnymi (kolor niebieski na mapie) i obszarami cennymi przyrodniczo (kolor czerwony) poddaliśmy szerokiej analizie. Wszystko pod kątem istniejących uwarunkowań nie tylko środowiskowych, ale społecznych, infrastrukturalnych, zagospodarowania terenu oraz formalnych wynikających z funkcjonujących dokumentów strategiczno-rozwojowych, zarówno na szczeblu krajowym jak i regionalnym.</p>
      <figure>
        <img src="http://m.wm.pl/2019/11/n/s5-teren-v1-590567.jpg"/>
      </figure>
      <p>Przeprowadzone analizy pozwoliły na wytrasowanie około 940 km dróg, dla których zostały zapewnione parametry techniczne dla założonej klasy drogi ekspresowej.<br/><br/>Spośród wszystkich wykreślonych tras, na potrzeby analiz ruchowych, zdefiniowano reprezentatywne przebiegi. Na nich zasymulowano ruch pojazdów, jaki może wystąpić w przypadku realizacji jednej z rozpatrywanych opcji.</p>
      <figure>
        <img src="http://m.wm.pl/2019/11/n/s5-przebiegi-590566.jpg"/>
      </figure>
      <p><b>Pierwsze analizy ruchowe</b><br/><br/>Wykonano model sieci drogowej obejmujący teren 3 województw. Przedstawiono model uwzględniający ośrodki miejskie i wiejskie oraz wprowadzono harmonogram rozwoju inwestycji zarówno w zakresie dróg krajowych, jak i połączeń samorządowych. <br/><br/>Takie działanie pozwala zbadać przyszłe funkcjonowanie sieci drogowej z uwzględnieniem jej wszystkich elementów, które znajdują się obecnie w różnych etapach cyklu życia projektu. Patrzymy na rozwój infrastruktury drogowej szeroko i perspektywicznie, uwzględniając wszystkie niezbędne aspekty.<br/><br/>Sporządzony model uwzględniający kwestie ekonomiczne i ruchowe na wybranych przebiegach S5 jednoznacznie potwierdził uzasadnienie realizacji analizowanej inwestycji. To kierunkowe dopełnienie sieci dróg krajowych w Polsce północno-wschodniej. Uzyskane reprezentatywne wielkości ruchu pojazdów, niezależnie do rozpatrywanego przebiegu, wskazują jako zasadną realizację drogi ekspresowej o przekroju dwujezdniowym w analizowanym obszarze.<br/><br/><br/><b>Wnioski do dalszych prac<br/></b><br/>Kolejnym etapem prac nad Studium Korytarzowym dla przedmiotowego fragmentu S5 będzie zdefiniowanie (w oparciu o wytrasowane już przebiegi) korytarzy do szczegółowych analiz technicznych, ekonomicznych społecznych i środowiskowych w celu określenia rozwiązania optymalnego z punktu widzenia inwestora, czyli GDDKIA.<br/><br/>Wybór preferowanego rozwiązania nastąpi w ramach analizy wielokryterialnej, która będzie w sposób obiektywny oceniać wieloaspektowo każdy z wariantów - opcja preferowana może być kombinacją różnych wariantów.<br/><br/>Wskazany do dalszych analiz korytarz o szerokości ok. 5 km, zostanie skierowany do uszczegółowienia w Studium Techniczno-Ekonomiczno-Środowiskowym, gdzie będą prowadzone kolejne wariantowania i analizy dążące do wskazania optymalnego i precyzyjnego, przyszłego przebiegu inwestycji. Potwierdzenie lokalizacji docelowego rozwiązania nastąpi poprzez wydanie decyzji o środowiskowych uwarunkowaniach.<br/><br/>Przygotowanie inwestycji to etap trudny i wymagający, dlatego już teraz podejmujemy ważne decyzje i konkretne działania, aby droga S5 nabrała nowego ogólnokrajowego wymiaru - informuje GDDKiA.<br/><br/>Źródło: GDDKiA Oddział w Olsztynie</p>
    </article>
  </body>
</html>