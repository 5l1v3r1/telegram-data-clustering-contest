<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ridic-audi-6-pred-nehodou-u-znojma-predjizdel-pres-plnou-caru-nakladak/1819986?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T10:12:00+00:00"/>
    <meta property="og:title" content="Řidič Audi 6 před nehodou u Znojma předjížděl přes plnou čáru náklaďák"/>
    <meta property="og:description" content="Znojmo - Řidič auta, který způsobil tragickou nehodu v pondělí odpoledne u Pavlic na Znojemsku na hlavním tahu na Jihlavu, předjížděl nákladní auto v nepřehledném stoupání přes plnou středovou čáru. S protijedoucím autem se srazil na horizontu, řekla dnes ČTK mluvčí znojemských policistů Lenka Drahokoupilová. Silnice byla uzavřená téměř šest hodin a provoz se podařilo obnovit až po 22:00. Při nehodě zemřeli čtyři lidé."/>
  </head>
  <body>
    <article>
      <h1>Řidič Audi 6 před nehodou u Znojma předjížděl přes plnou čáru náklaďák</h1>
      <address><time datetime="2019-11-12T10:12:00+00:00">12 Nov 2019, 10:12</time> by <a rel="author" href="http://www.ctk.cz/" target="_blank">ČTK</a></address>
      <p>Znojmo - Řidič auta, který způsobil tragickou nehodu v pondělí odpoledne u Pavlic na Znojemsku na hlavním tahu na Jihlavu, předjížděl nákladní auto v nepřehledném stoupání přes plnou středovou čáru. S protijedoucím autem se srazil na horizontu, řekla dnes ČTK mluvčí znojemských policistů Lenka Drahokoupilová. Silnice byla uzavřená téměř šest hodin a provoz se podařilo obnovit až po 22:00. Při nehodě zemřeli čtyři lidé.</p>
      <slideshow>
        <figure>
          <img src="https://i3.cn.cz/6/1573715502_P201911140291701.jpg"/>
        </figure>
        <figure>
          <img src="https://i3.cn.cz/6/1573715445_P201911140290001.jpg"/>
        </figure>
        <figure>
          <img src="https://i3.cn.cz/6/1573715464_P201911140290601.jpg"/>
        </figure>
        <figure>
          <img src="https://i3.cn.cz/6/1573715483_P201911140291201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <p>Auto, které předjíždělo, bylo Audi 6 a mělo rakouskou poznávací značku Jelo směrem do Jihlavy. O život přišli při nehodě tři cestující z tohoto vozu, jedna spolucestující byla těžce zraněná. V protijedoucím volkswagenu přišla o život mladá řidička. Její malé dítě museli záchranáři přepravit s vážným zraněním do nemocnice. Lehce zraněný byl i řidič osobního auta, které jelo za volkswagenem a při nehodě do něj najelo.</p>
      <p>"Osud přeživších účastníků nehody sledujeme a zatím nemáme informace, že by došlo k dalšímu úmrtí," řekla Drahokoupilová.</p>
      <p>V pondělí večer se na jižní Moravě stala ještě jedna tragická nehoda, a to na dálnici D2. Na 9. kilometru ve směru na Brno zemřel řidič auta, příčina nehody zatím není známá.</p>
      <p>Na silnicích v České republice zemřelo podle policejních statistik v pondělí osm lidí, což je nejvíce od června 2017.</p>
    </article>
  </body>
</html>