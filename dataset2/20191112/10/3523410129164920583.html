<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639555/%D8%B1%D8%AF-%D8%B5%D9%84%D8%A7%D8%AD%DB%8C%D8%AA-%D9%81%DB%8C%D9%84%D9%85-%DA%A9%D8%A7%D8%B1%DA%AF%D8%B1%D8%AF%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D8%A7%D8%B3%DA%A9%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T10:02:00+00:00"/>
    <meta property="og:title" content="رد صلاحیت فیلم کارگردان ایرانی برای حضور در اسکار"/>
    <meta property="og:description" content="فیلم سینمایی «جوی» ساخته یک کارگردان ایرانی تبار که پیش از این به عنوان نماینده اتریش در اسکار بود، توسط این آکادمی رد صلاحیت شد."/>
  </head>
  <body>
    <article>
      <h1>
        <a href="https://www.bultannews.com/fa/news/639555/%D8%B1%D8%AF-%D8%B5%D9%84%D8%A7%D8%AD%DB%8C%D8%AA-%D9%81%DB%8C%D9%84%D9%85-%DA%A9%D8%A7%D8%B1%DA%AF%D8%B1%D8%AF%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D8%A7%D8%B3%DA%A9%D8%A7%D8%B1">رد صلاحیت فیلم کارگردان ایرانی برای حضور در اسکار</a>
      </h1>
      <h2>فیلم سینمایی «جوی» ساخته یک کارگردان ایرانی تبار که پیش از این به عنوان نماینده اتریش در اسکار بود، توسط این آکادمی رد صلاحیت شد.</h2>
      <address><time datetime="2019-11-12T10:02:00+00:00">12 Nov 2019, 10:02</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فیلم اتریشی «جوی» که نماینده این کشور برای حضور در بخش بین المللی اسکار بود به دلیل استفاده بیش از اندازه از دیالوگ‌های انگلیسی رد صلاحیت شد و نمی‌تواند در اسکار حضور پیدا کند.</p>
      <p>این فیلم به کارگردانی سودابه مرتضایی دومین فیلمی است که با این قانون، از رقابت در بخش فیلم بین المللی اسکار که پیش از این با نام بخش خارجی زبان اسکار شناخته می‌شد، باز مانده است.</p>
      <p>هفته گذشته نیز اتفاقی مشابه برای فیلم سینمایی «شیر دل» از کشور نیجریه به دلیل غالب بودن زبان انگلیسی افتاد و این فیلم نیز به دلیل انتقاد‌ها از لیست ابتدایی بخش بین المللی حذف شد.</p>
      <p>به گفته آکادمی، دیالوگ‌های انگلیسی این فیلم به حدی بود که صلاحیت آن برای حضور در رقابت‌ها را نقض می کند.</p>
      <p>یکی از افراد این آکادمی گفت: طبق کار هر ساله، آکادمی فیلم‌هایی که برای بخش فیلم‌های بین المللی ثبت شده اند را بررسی می‌کند و تصمیم می‌گیرد که کدام فیلم با شرایط مطابقت دارد. فیلم سینمایی «جوی» از سوی کشور اتریش برای اسکار ارسال شده و بعد از بررسی مشخص شد که شرایط لازم را نداشت چرا که تنها ۳۳ درصد از دیالوگ‌های این فیلم غیر انگلیسی بوده اند.</p>
      <p>فیلم سینمایی «جوی» سال گذشته در جشنواره فیلم ونیز نمایش داده شد و ماه بعد از آن نیز جایزه بزرگ جشنواره فیلم لندن را دریافت کرد.</p>
    </article>
  </body>
</html>