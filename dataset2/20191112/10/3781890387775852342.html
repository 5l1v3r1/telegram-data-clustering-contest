<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741301"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:18:00+00:00"/>
    <meta property="og:title" content="เฮ!ครม.คลอด'ชิมช้อปใช้'เฟส3 เปิดลงทะเบียน14พ.ย.นี้"/>
    <meta property="og:description" content="ครม.สัญจร เห็นชอบมาตรการชิม ช้อป ใช้ ระยะที่ 3 เริ่ม14 พ.ย.นี้ อีก 2 ล้านราย กันสิทธิ์ผู้สูงอายุ 5 แสนรายได้เข้าร่วมลงทะเบียนด้วย"/>
  </head>
  <body>
    <article>
      <h1>เฮ!ครม.คลอด'ชิมช้อปใช้'เฟส3 เปิดลงทะเบียน14พ.ย.นี้</h1>
      <address>
        <time datetime="2019-11-12T10:18:00+00:00">12 Nov 2019, 10:18</time>
      </address>
      <p>
        <b>ครม.สัญจร เห็นชอบมาตรการชิม ช้อป ใช้ ระยะที่ 3 เริ่ม14 พ.ย.นี้ อีก 2 ล้านราย กันสิทธิ์ผู้สูงอายุ 5 แสนรายได้เข้าร่วมลงทะเบียนด้วย</b>
      </p>
      <p>นายอุตตม สาวนายน รมว.คลัง แถลงภายหลังการประชุมครม.สัญจร จังหวัดกาญจนบุรี ว่า ที่ประชุมได้เห็นชอบมาตรการชิม ช้อป ใช้ ระยะที่ 3 (เฟส3) ตามที่กระทรวงการคลังเสนอ ซึ่งการการเปิดรอบใหม่นี้จะเริ่มต้นเปิดให้ลงทะเบียนผ่านเว็บไซต์ได้ตั้งแต่วันที่ 14 พ.ย.นี้ อีกจำนวน 2 ล้านราย โดยรอบนี้มีความพิเศษแตกต่างจากรอบก่อนๆ คือ จะกันจำนวนผู้ใช้สิทธิ์ที่เป็นผู้สูงอายุ ไว้จำนวน 5 แสนรายจากทั้งหมด 2 ล้านราย <br/><br/>สำหรับรูปแบบโครงการครั้งนี้ จะขยายระยะเวลาจากเดิมสิ้นสุดวันที่ 31 ธ.ค.2562 ไปสิ้นสุดเดือนวันที่ 31 ม.ค.2563 ซึ่งการขยายเวลานี้จะครอบคลุมไปถึงคนที่ได้รับสิทธิ์ในระยะที่ 1 และระยะที่ 2 ด้วย ซึ่งการเปิดให้ลงทะเบียนในวันแวลาดังกล่าว จะเปิดให้ลงทะเบียน 2 ช่วง คือ ในช่วงเช้า 06.00 น.และในช่วงเย็น 18.00 น. พร้อมกันนี้ยังเปิดให้ทุกคนสามารถใช้สิทธิ์ได้ทุกจังหวัดได้ด้วย แต่อย่างไรก็ดีในรายละเอียดทั้งหมด ในวันที่ 13 พ.ย.นี้ กระทรวงการคลัง และธนาคารกรุงไทย จะแถลงรายละเอียดให้รับทราบกันชัดๆ อีกครั้ง</p>
      <figure>
        <img src="https://www.dailynews.co.th/admin/upload/20191112/news_ABTObXMLng171157_533.jpg?v=20191113097?v=2644"/>
      </figure>
      <p>อย่างไรก็ตามรูปแบบของมาตรการในเฟสที่ 3 จะไม่มีการแจกเงิน 1,000 บาทในกระเป๋าใบที่ 1 เหมือนระยะที่ 1-2 แต่ยังคงให้สิทธิ์ในกระเป๋าใบที่ 2 ได้เงินคืน (cash back) กรณีใช้เงินในกระเป๋าใบที่ 2 จำนวนเงินไม่เกิน 30,000 บาท ได้เงินคืน 15 % หรือไม่เกิน 4,500 บาท ส่วนที่เกิน 30,000 บาทแต่ไม่เกิน 50,000 บาท ได้เงินคืน 20% แต่ไม่เกิน 4,000 บาท</p>
    </article>
  </body>
</html>