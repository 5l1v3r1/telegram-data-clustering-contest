<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2e179697bd7ff95a/peste-40-de-copii-au-murit-anul-trecut-din-cauza-pneumoniei.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T10:17:38+00:00"/>
    <meta property="og:title" content="Peste 40 de copii au murit anul trecut din cauza pneumoniei"/>
    <meta property="og:description" content="Pe parcursul anului trecut 45 de copii cu vârsta de până la 5 ani au murit din cauza pneumoniei. Potrivit specialiștilor, mai grav este că mai mult de jumătate dintre acești copii au decedat la domiciliu. Datele au fost prezentate de Agenția Națională pentru Sănătate Publică în contextul Zilei Mondiale a Pneumoniei, marcată pe 12 noiembrie."/>
  </head>
  <body>
    <article>
      <h1>Peste 40 de copii au murit anul trecut din cauza pneumoniei</h1>
      <address><time datetime="2019-11-12T10:17:38+00:00">12 Nov 2019, 10:17</time> by <a rel="author">Jurnal.md</a></address>
      <p>
        <b>Pe parcursul anului trecut 45 de copii cu vârsta de până la 5 ani au murit din cauza pneumoniei. Potrivit specialiștilor, mai grav este că mai mult de jumătate dintre acești copii au decedat la domiciliu. Datele au fost prezentate de Agenția Națională pentru Sănătate Publică în contextul Zilei Mondiale a Pneumoniei, marcată pe 12 noiembrie.</b>
      </p>
      <p>Genericul ediției din acest an este: „Fiecare respirație contează!”. Pneumonia este o boală respiratorie, contractată frecvent de către copii. Este una dintre principalele cauze de deces în rândul copiilor sub 5 ani, ucigând la nivel mondial 2400 de copii pe zi.</p>
      <p>Pneumonia este cauzată de agenți infecțioși, inclusiv virusuri, bacterii și ciuperci, cel mai frecvent agenții infecțioși fiind Streptococcus pneumoniae, Haemophilus influenzae tip b (Hib) și virusul sincițial respirator.</p>
      <p>Specialiștii atenționează că printre factorii de risc ce influențează apariția pneumoniei se numără subnutriția și malnutriția copiilor, ce provoacă slăbirea sistemelor imunitare, bolile preexistente, precum infecțiile simptomatice ale virusului HIV și a rujeolei.</p>
      <p>O influență considerabilă asupra apariției pneumoniei o au și poluarea aerului din interior, cauzată de gătit și încălzire cu combustibil din biomasă, traiul în case aglomerate și fumatul părinților.</p>
      <p>Tratarea pneumoniei este un proces costisitor. Din acest motiv, o importanță majoră o au măsurile de prevenire, precum alăptarea exclusivă în primele șase luni de viață, o alimentație adecvată și suplimentarea cu vitamina A, precum și reducerea poluării aerului, în special în spațiile închis. De asemenea, se menționează și imunizarea copiilor împotriva agenților patogeni: Streptococcus pneumoniae, Haemophilus influenzae tip b, Pertussis și Rujeola.</p>
    </article>
  </body>
</html>