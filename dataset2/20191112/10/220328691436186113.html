<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/nigyar-dzhafer-parite-na-nzok-potvat-v-bezdnna-yama-406516.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T10:59:00+00:00"/>
    <meta property="og:title" content="Джафер: Парите на НЗОК потъват в бездънна яма"/>
    <meta property="og:description" content="Балансът в бюджета на Здравната каса трябва да се промени, казва депутатката от ДПС"/>
  </head>
  <body>
    <article>
      <h1>Джафер: Парите на НЗОК потъват в бездънна яма</h1>
      <address><time datetime="2019-11-12T10:59:00+00:00">12 Nov 2019, 10:59</time> by <a rel="author">Редактори</a></address>
      <p>Парите на здравната каса отиват в бездънна яма, а данните за последните години непрекъснато нарастват, без да подобряват качеството на услугата в здрвеопазването, заяви в интервю за БНР депутатът от ДПС нигяр Джафер.</p>
      <p>“Парите се оказва, че потъват наистина в някаква бездънна яма без съществен ефект за пациентите, както се оказа и за медицинските специалисти и тяхното заплащане. Първо трябва да се променят параметрите, да се промени този дисбаланс вътре в бюджета. Много експерти, които наблюдават системата, заявяват това от много време. България продължава да дава за болнична помощ близо 50% от средствата. В ЕС това е около 30%, защото в другите страни дават много повече за извънболнична помощ, за профилактика“, каза Джафер.</p>
      <p>Балансът в бюджета на Здравната каса трябва да се промени. По думите на председателката на здравната комисия в парламента значително повече средства трябва да бъдат отделени за профилактика, ранна диагностика и доболнично лечение.</p>
      <p>Осигуряването на повече пари не води до подобряване на системата, а до спокойствие на правителството и затлачване на проблемите, категорична е Джафер.</p>
      <p>„При старта на Здравната каса, отделяният ресурс е 800 млн. - това е 2000 г. 2010 г. парите са 2 млрд. и 500 млн., а 2020 г. ще бъдат 4 млрд. и 800 млн. Възниква въпросът – какво пациентите са усетили от увеличението на този ресурс“, каза Нигяр Джафер в предаването „Преди всички“ на програма „Хоризонт“.</p>
      <p>“За съжаление толкова устойчив бюджет утвърждава устойчиво следните тенденции, които не са никак лицеприятни. На първо място нископлатени медицински специалисти, които протестират, някои от тях вече година. Говоря за медицинските сестри, акушерки, лаборантки. На второ място се утвърждава тенденцията българският пациент да е най-доплащащият в ЕС. Защото дори да е здравноосигурен, той продължава да вади от джоба си още пари за доплащане и този процент на доплащане стига 50% - най-много в Европа, при положение, че в Европа пациентите доплащат също, но не повече от 20-ина процента“.</p>
      <p>“Общинските болници продължават да бъдат без перспектива. Областните болници са в безнадеждно състояние. Ето ви един предвидим резултат отново при този устойчив бюджет“, каза д-р Джафер.</p>
    </article>
  </body>
</html>