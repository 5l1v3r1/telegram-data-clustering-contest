<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903470/capello-haalt-uit-naar-boze-ronaldo-al-drie-jaar-niemand-voorbij-gedribbeld-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T10:22:00+00:00"/>
    <meta property="og:title" content="Capello haalt uit naar boze Ronaldo: 'Al drie jaar niemand voorbij gedribbeld'"/>
    <meta property="og:description" content="Cristiano Ronaldo houdt de gemoederen bezig in Italië na zijn wissel in het duel met AC Milan. De Portugese ster van Juventus ging zondagavond gefrustreerd naar de kant, nadat hij al na 55 minuten werd vervangen door Paulo Dybala."/>
  </head>
  <body>
    <article>
      <h1>Capello haalt uit naar boze Ronaldo: 'Al drie jaar niemand voorbij gedribbeld'</h1>
      <address>
        <time datetime="2019-11-12T10:22:00+00:00">12 Nov 2019, 10:22</time>
      </address>
      <p>
        <b>Cristiano Ronaldo houdt de gemoederen bezig in Italië na zijn wissel in het duel met AC Milan. De Portugese ster van Juventus ging zondagavond gefrustreerd naar de kant, nadat hij al na 55 minuten werd vervangen door Paulo Dybala.</b>
      </p>
      <p>Hoewel trainer Maurizio Sarri begrip toonde voor de frustratie van Ronaldo, prijkt de 34-jarige aanvaller dinsdag op de voorpagina's van de grote sportkranten <i>La Gazzetta dello Sport</i>, <i>Tuttosport</i> en de <i>Corriere dello Sport</i>. Ook oud-trainer Fabio Capello haalt uit naar Ronaldo.</p>
      <aside>Lees meer<br/><a href="https://www.voetbalprimeur.be/nieuws/903469/officieel-krc-genk-neemt-afscheid-van-trainer-felice-mazzu.html?itm_source=www.voetbalprimeur.be&amp;itm_medium=highlighted-content">OFFICIEEL: KRC Genk neemt afscheid van trainer Felice Mazzu</a></aside>
      <p>"Je moet je ook als een kampioen gedragen als je wordt gewisseld, niet alleen als het goed gaat. Hij speelt op dit moment niet goed en Dybala is in geweldige vorm. De waarheid is dat Ronaldo al drie jaar niemand voorbij heeft gedribbeld", zegt Capello tegen <i>Sky Sport Italia</i>. De voormalig coach van Juve vindt dat Sarri harder moet optreden. "Als ik in Sarri's schoenen stond, had ik hem er in de kleedkamer op aangesproken. Ik zou hem hebben gezegd dat hij meer respect moet tonen aan zijn ploeggenoten."</p>
      <p>"Het feit dat hij niet eens op de bank ging zitten en het nodige tegen Sarri zei, zorgde ervoor dat het er niet fraai uitzag", aldus Capello. Ook de directie van Juventus is niet blij met de actie van Ronaldo, maar heeft besloten geen boete uit te delen, melden de Italiaanse kranten. Wel moet hij zijn excuses aanbieden aan zijn ploeggenoten. Overigens pakte de wissel van Sarri goed uit. Dybala maakte een kwartier voor tijd het enige doelpunt tegen Milan: 1-0.</p>
    </article>
  </body>
</html>