<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821055.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T10:53:00+00:00"/>
    <meta property="og:title" content="نوبخت: جزئیات توزیع بسته‌های حمایتی اعلام می‌شود"/>
    <meta property="og:description" content="به گزارش تسنیم، محمد‌باقر نوبخت صبح امروز در بدو ورود به استان کردستان در فرودگاه سنندج در جمع خبرنگاران به اهداف و دستاوردهای این سفر یک روزه اشاره کرد و اظهار داشت: کلنگ‌زنی و احداث 3 هزار واحد مسکونی برای افراد نیازمند و بررسی آخرین وضعیت راه‌آهن همدان ـ سنندج دو مورد حائز اهمیت این سفر است."/>
  </head>
  <body>
    <article>
      <h1>نوبخت: جزئیات توزیع بسته‌های حمایتی اعلام می‌شود</h1>
      <address>
        <time datetime="2019-11-12T10:53:00+00:00">12 Nov 2019, 10:53</time>
      </address>
      <p>معاون رئیس جمهور و رئیس سازمان برنامه و بودجه کشور از توزیع بسته حمایتی بین مردم کشور خبر داد و گفت: همانطور که رئیس جمهور بیان کردند، جزئیات توزیع بسته‌های حمایتی در روزهای آتی اعلام می‌شود.</p>
      <p>به گزارش تسنیم، محمد‌باقر نوبخت صبح امروز در بدو ورود به استان کردستان در فرودگاه سنندج در جمع خبرنگاران به اهداف و دستاوردهای این سفر یک روزه اشاره کرد و اظهار داشت: کلنگ‌زنی و احداث 3 هزار واحد مسکونی برای افراد نیازمند و بررسی آخرین وضعیت راه‌آهن همدان ـ سنندج دو مورد حائز اهمیت این سفر است.</p>
      <p>وی افزود: برای این 3 هزار واحد مسکونی، یک هزار واحد آن از طریق کمیته حضرت امام(ره) و 2 هزار واحد دیگر نیز از طریق بنیاد مسکن ساخته می‌شود.</p>
      <p>معاون رئیس جمهور و رئیس سازمان برنامه و بودجه کشور با بیان اینکه باید سنندج به شبکه سراسری راه آهن متصل شود، علت تاخیر در اتمام این پروژه را آماده‌سازی بستر ریلی استان‌های مجاور عنوان کرد و گفت: از شمال کردستان، استان ارومیه، از جنوب استان کرمانشاه و از مرکز نیز استان همدان آماده شده و پیمانکاران با در سه قطعه باقوت و جدیت این 140 کیلومتر خط ریلی را به شبکه راه آهن سراسری متصل می‌کنند.</p>
      <p>وی از امضای تفاهم‌نامه تکمیل باقیمانده عملیات اجرایی پروژه راه آهن همدان ـ سنندج بین معاونت زیربنایی سازمان برنامه و بودجه و مدیرعامل شرکت ساخت معاونت وزارت راه و شهرسازی خبر داد و افزود: این موافقت‌نامه امروز در جلسه امروز شورای برنامه‌ریزی استان با حضور استاندار کردستان، ناظر و پیگیر کار مبادله شده تا با بیشترین همت، سال آینده پروژه راه‌آهن به اتمام برسد.</p>
      <p>نوبخت از تخصیص 320 میلیارد تومان اعتبار برای راه‌آهن سنندج خبر داد و خاطرنشان کرد: در 6 ماه نخست امسال 29 هزار میلیارد تومان برای طرح‌های عمرانی اختصاص یافته که نسب به مدت مشابه سنوات گذشته چنین تخصیصی وجود نداشته و برای سال آینده نیز چون عمدتاً منابع نفتی را به طرح‌های زیرساختی و عمرانی معطوف کردیم، بودجه افزایش می‌یابد چراکه معتقدیم برای خروج از رکورد و افزایش رونق اقتصادی نیازمند طرح‌های عمرانی هستیم.</p>
      <p>وی از توزیع بسته حمایتی بین مردم کشور خبر داد و افزود: همانطور که رئیس جمهور بیان کردند، جزئیات توزیع بسته‌های حمایتی در روزهای آتی اعلام می‌شود.</p>
    </article>
  </body>
</html>