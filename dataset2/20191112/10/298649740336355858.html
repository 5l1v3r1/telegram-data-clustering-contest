<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/12/allerta-meteo-ebs-pronta-a-gestione-emergenziale-detriti-legnosi-pn_20191112_00104/"/>
    <meta property="og:site_name" content="Askanews"/>
    <meta property="article:published_time" content="2019-11-12T10:55:32+00:00"/>
    <meta property="og:title" content="Allerta meteo, Ebs pronta a gestione emergenziale detriti legnosi"/>
    <meta property="og:description" content="Roma, 12 nov. (askanews) – In questi giorni di allerta meteo, che la settimana scorsa ha portato all’evacuazione di numerose famiglie tra le province di Napoli e Salerno e che oggi colpisce le regioni di Calabria e Sicilia, le istituzioni nazionali e locali si stanno confrontando sulle misure di prevenzione da attuare per salvaguardare i […]"/>
  </head>
  <body>
    <article>
      <h1>Allerta meteo, Ebs pronta a gestione emergenziale detriti legnosi</h1>
      <h2>Tonon: a fianco istituzioni per programma prevenzione</h2>
      <address>
        <time datetime="2019-11-12T10:55:32+00:00">12 Nov 2019, 10:55</time>
      </address>
      <figure>
        <img src="http://www.askanews.it/wp-content/uploads/2019/11/20191112_115518_A7C41AEC.jpg"/>
      </figure>
      <p>Roma, 12 nov. (askanews) – In questi giorni di allerta meteo, che la settimana scorsa ha portato all’evacuazione di numerose famiglie tra le province di Napoli e Salerno e che oggi colpisce le regioni di Calabria e Sicilia, le istituzioni nazionali e locali si stanno confrontando sulle misure di prevenzione da attuare per salvaguardare i territori più soggetti a tali emergenze; si è parlato diffusamente di prevenzione degli incendi boschivi, lotta all’inquinamento e dissesto idrogeologico.</p>
      <p>“I temi all’ordine del giorno degli incontri istituzionali sono argomenti che sentiamo particolarmente vicini e per questo motivo ci mettiamo sin da subito a disposizione delle autorità locali mettendo le nostre competenze a servizio dei Sindaci sia di Napoli, Luigi De Magistris, che di Salerno, Vincenzo Napoli, ma anche dei Presidenti della Regione Calabria Mario Oliverio e della Regione Sicilia Nello Musumeci, per dare tutto il nostro supporto per la gestione emergenziale di eventuali detriti legnosi” – dichiara Simone Tonon, Presidente dell’Associazione EBS.</p>
      <p>EBS come parte attiva nel processo di prevenzione garantirebbe competenza, tecnologie ed esperienza per contribuire al superamento, nel minor tempo possibile, della situazione emergenziale, nel pieno rispetto dei requisiti normativi e dei principi dell’economia circolare. Questo consentirebbe la corretta gestione del materiale in eccesso da destinarsi alla produzione di energia pulita e rinnovabile.</p>
      <p>“Siamo quindi pronti ad affiancare le Istituzioni per promuovere un’azione di recupero del materiale legnoso per evitare lo spreco di risorse preziose e per non incorrere in molteplici rischi tra cui quelli idrogeologici o ambientali. In questo modo si tutelerebbe anche l’incolumità pubblica messa a repentaglio dalla presenza di materiale non gestito adeguatamente con conseguenti smottamenti ed esondazioni causate dalle occlusioni dei canali”, aggiunge Tonon.</p>
      <p>“La programmazione di attività di prevenzione forestale è importantissima nonché efficace e poco onerosa. Per tale motivo – conclude Tonon – ribadiamo la nostra disponibilità al Ministro dell’Ambiente e della Tutela del Territorio e del Mare, Sergio Costa, e al Ministro delle Politiche Agricole Alimentari e Forestali, Teresa Bellanova, per supportare le Istituzioni nel pianificare al meglio le azioni da porre in essere per una corretta gestione e manutenzione del patrimonio boschivo nazionale.”</p>
    </article>
  </body>
</html>