<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/12/news/mafia_foggiana_ucciso_a_fucilate_sotto_casa_il_boss_di_monte_sant_angelo-240914734/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T10:52:00+00:00"/>
    <meta property="og:title" content="Mafia foggiana, ucciso a fucilate sotto casa il boss di Monte Sant'Angelo: la faida non si ferma"/>
    <meta property="og:description" content="L'agguato nella serata di lunedì 11 novembre. Il 45enne Pasquale Ricucci è stato raggiunto da una raffica di proiettili"/>
  </head>
  <body>
    <article>
      <h1>Mafia foggiana, ucciso a fucilate sotto casa il boss di Monte Sant'Angelo: la faida non si ferma</h1>
      <h2>L'agguato nella serata di lunedì 11 novembre. Il 45enne Pasquale Ricucci è stato raggiunto da una raffica di proiettili</h2>
      <address>
        <time datetime="2019-11-12T10:52:00+00:00">12 Nov 2019, 10:52</time>
      </address>
      <p>Lo hanno ucciso sotto casa, a fucilate. È stato assassinato così la sera di lunedì 11 novembre Pasquale Ricucci, di 45 anni, presunto elemento di elemento di spicco di un clan mafioso del Gargano. L'omicidio è stato compiuto in via San Pietro, nella frazione Macchia a Monte Sant'Angelo. L'uomo è ritenuto dagli investigatori al vertice del clan Lombardi-Ricucci-La Torre, erede dei Romito, da sempre in lotta con il clan dei montanari Li Bergolis-Miucci.<br/><br/>Secondo una prima ricostruzione l'uomo era a piedi quando è stato raggiunto da una raffica di proiettili. Almeno nove i colpi sparati dai sicari. Sul posto i carabinieri del reparto operativo.<br/><br/>Pasquale Ricucci ha precedenti per detenzione e porto abusivo di armi e il suo delitto potrebbe essere inquadrato nella sanguinosa faida del Gargano. Una guerra tra clan che ha provocato negli anni decine di morti e tanti casi di lupara bianca. Finora, nonostante l'impegno di investigatori e magistratura, nessuno è riuscito ad assestare il colpo mortale ai clan garganici perché l'omertà e l'assenza di pentiti non hanno fatto emergere quelle smagliature che persino la mafia siciliana ha subito. Forse è per questo che l'80 per cento dei 300 delitti di sangue (fonte Csm) che dagli anni Ottanta ad oggi sono attribuibili alla mafia del Foggiano "sono ancora irrisolti", cioè senza un colpevole.<br/><br/>Come il quadruplice omicidio dell'agosto 2017 a San Marco in Lamis, dove furono uccisi il boss Mario Luciano Romito, suo cognato e due contadini, forse ritenuti testimoni scomodi dell'agguato. Nell'impenetrabile territorio del Gargano gli affari si fanno soprattutto con il traffico di droga e le estorsioni. Gli imprenditori vittime del pizzo negli ultimi anni sembrano essersi addirittura sottomessi alla volontà dei clan: spesso sono loro stessi a recarsi dal mafioso per pagare il pizzo, anticipandone la richiesta.<br/><br/>E pensare che tutto è cominciato molti decenni fa con una faida tra pastori che si contendevano il controllo del territorio. Famiglie che nel tempo si sono trasformate in agguerriti clan mafiosi. Inizialmente a governare c'erano i "montanari", con a capo le famiglie Libergolis e Romito che comandavano nella zona di Manfredonia, Monte Sant'Angelo e Mattinata e che estendevano il loro potere criminale anche a Vieste e San Nicandro Garganico, San Marco in Lamis, San Giovanni Rotondo e Rignano Garganico. I vari processi hanno sfaldato questa alleanza dando il via ad una guerra senza fine. Il fronte più caldo a Vieste, dove dal gennaio 2015, quando venne ucciso il boss Angelo Notarangelo, all'estate 2019 ci sono stati una quindicina tra omicidi, agguati falliti e lupare bianche tra i clan Raduano e Perna, un tempo alleati. Al momento sono una mezza dozzina i clan censiti dalla Dia nel Gargano.</p>
    </article>
  </body>
</html>