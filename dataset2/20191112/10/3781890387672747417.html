<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741319"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:52:00+00:00"/>
    <meta property="og:title" content="'สุพรรณ' ควง 'นครปฐม' คว้าชัยลูกหนัง 'คิงเพาเวอร์คัพ'"/>
    <meta property="og:description" content="รร.กีฬาสุพรรณฯ ควง รร.กีฬานครปฐม เก็บชัยประเดิม คิง เพาเวอร์ คัพ ภาคกลางและตะวันตก ที่ จ.นครปฐม"/>
  </head>
  <body>
    <article>
      <h1>'สุพรรณ' ควง 'นครปฐม' คว้าชัยลูกหนัง 'คิงเพาเวอร์คัพ'</h1>
      <address>
        <time datetime="2019-11-12T10:52:00+00:00">12 Nov 2019, 10:52</time>
      </address>
      <slideshow>
        <figure>
          <img src="https://www.dailynews.co.th/admin/upload/20191112/news_hubvPSNmtc180343_533.jpg?v=201911121811"/>
        </figure>
        <figure>
          <img src="https://www.dailynews.co.th/admin/upload/20191112/news_lqtrJCsTBM180344_533.jpg?v=201911121811"/>
        </figure>
        <figure>
          <img src="https://www.dailynews.co.th/admin/upload/20191112/news_IPFGqgGUXM180345_533.jpg?v=201911121811"/>
        </figure>
      </slideshow>
      <p>
        <b>รร.กีฬาสุพรรณฯ ควง รร.กีฬานครปฐม เก็บชัยประเดิม คิง เพาเวอร์ คัพ ภาคกลางและตะวันตก ที่ จ.นครปฐม</b>
      </p>
      <p>การแข่งขันฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคกลางและตะวันตก ณ สนามโรงเรียนกีฬาเทศบาลนครนครปฐม โดย บิลล์ วอลล์ หัวหน้าทีม Scout จากสโมสร เลสเตอร์ ซิตี้ เข้ามาชมเกม เพื่อคัดเลือกนักเตะเข้าสู่โครงการ ฟ็อกซ์ ฮันท์ รุ่นที่ 5<br/> <br/>สำหรับการแข่งขันวันแรกของโซนภาคกลางและตะวันตก เป็นการแข่งขันในรอบแบ่งกลุ่ม ประจำวันอังคารที่ 12 พฤศจิกายน 2562 มีการแข่งขันทั้งหมด 4 คู่ โดยคู่ที่น่าสนใจเป็นเกมคู่แรก กลุ่มเอ เวลา 10.00 น. ระหว่าง รร.กีฬาจังหวัดสุพรรณบุรี จ.สุพรรณบุรี ในชุดสีแดง พบกับ รร.สตรีอ่างทอง จ.อ่างทอง ในชุดสีน้ำเงิน เปิดฉากครึ่งแรกทั้งสองทีมเปิดเกมแลกกันทันที และในนาทีที่ 7 รร.กีฬาจังหวัดสุพรรณบุรี ได้ประตูออกนำไปก่อนจากจังหวะเตะมุมฝั่งซ้าย บอลเปิดมากลางประตูให้ ไกรวิทย์ จินโจ เทคตัวขึ้นโหม่งเข้าไปให้ รร.กีฬาจังหวัดสุพรรณบุรี 1-0 นาทีที่ 16 รร.กีฬาจังหวัดสุพรรณบุรี มาได้ประตูที่ 2 จากจังหวะหลุดไปยิงมุมแคบด้วยขวาของ ไกรวิทย์ จินโจ และเป็นประตูที่ 2 ของเจ้าตัวในเกมนี้ จบครึ่งแรก รร.กีฬาจังหวัดสุพรรณบุรี ออกนำ รร.สตรีอ่างทอง 2-0<br/> <br/>กลับมาเล่นกันต่อครึ่งหลัง นาทีที่ 44  รร.กีฬาจังหวัดสุพรรณบุรี นำห่างเป็น 3-0 จากจังหวะที่ เอกราช จันทร์แจ้ง หลุดไปสุดเส้นหลังฝั่งซ้าย ก่อนปาดเข้ากลางให้ ภูวดล ธัญญเจริญ ยิงจ่อๆเข้าไป นาทีที่ 49 สกอร์ขยับเป็น 4-0 จากจังหวะขึ้นเกมทางขวา ภูวดล ธัญญเจริญ ไหลย้อนกลับมาให้ ณัฐพล สังข์ทอง ยิงด้วยขวาเสียบเสาสองเข้าไป ช่วงทดเวลาบาดเจ็บ รร.สตรีอ่างทอง มาได้ลูกโทษที่จุดโทษ และเป็น นพคุณ ยิ่งบำรุง ที่ยิงจังหวะแรกติดเซฟ ศมพล จีนจันทร์ แต่บอลยังกระดอนมาเข้าทาง นพคุณ ตามซ้ำอีกครั้งเข้าไป จบเกม รร.กีฬาจังหวัดสุพรรณบุรี ประเดิมสนามด้วยการเอาชนะ รร.สตรีอ่างทอง 4-1<br/> <br/>อีกหนึ่งคู่ที่น่าสนใจเป็นเกมระหว่าง รร.กีฬาเทศบาลนครนครปฐม จ.นครปฐม มาในชุดน้ำเงิน พบ รร.หนองโพวิทยา จ.ราชบุรี ในชุดขาว-ดำ เริ่มเกมครึ่งแรกทั้งสองทีมเปิดเกมบุกเข้าใส่กันทันที นาทีที่ 14 รร.กีฬาเทศบาลนครนครปฐม ได้ประตูออกนำไปก่อนจากจังหวะที่ จิณณวัตร ปั้นคณาผล ครอสบอลจากฝั่งขวา ภคพล ใจดี นายด่านหนองโพออกมารับบอลพลาดหลุดมือไปเข้าทางปืน สุรทัศ ราชนิยม ยิงจ่อๆเข้าไป เข้าสู่ครึ่งหลัง รูปเกมยังสนุกสูสี โดยทั้งสองทีมต่างเปิดเกมรุกเข้าใส่กัน แต่บอลในพื้นที่สุดท้ายยังทำได้ไม่ดีพอ เกมทำท่าว่าจะจบลงด้วยชัยชนะของ รร.กีฬาเทศบาลนครนครปฐม แต่ในช่วงทดเวลาบาดเจ็บ รร.หนองโพวิทยา มาตามตีเสมอได้อย่างเหลือเชื่อ จากจังหวะเตะมุมฝั่งขวา บอลเปิดเข้าไปลุ้นในกรอบเขตโทษ และเป็น ศุภกร วงศ์สมบัติ ที่ทะยานโหม่งเข้าไป จบเกม รร.กีฬาเทศบาลนครนครปฐม จ.นครปฐม เสมอกับ รร.หนองโพวิทยา จ.ราชบุรี 1-1 ต้องหาผู้ชนะด้วยการดวลลูกโทษที่จุดโทษ ซึ่งผลปรากฏว่า รร.กีฬาเทศบาลนครนครปฐม ยิงแม่นกว่าเอาชนะไปได้ 4-3 สกอร์รวมชนะไป 5-4<br/><br/>ส่วนผลการแข่งคู่อื่นๆมีดังนี้ รร.ดรุณาราชบุรี จ.ราชบุรี 0-1 รร.สามพรานวิทยา จ.นครปฐม, รร.ชัยเกษมวิทยา จ.ประจวบคีรีขันธุ์ 0-1 รร.พระปฐมวิทยาลัย 2 หลวงพ่อเงินอนุสรณ์ จ.นครปฐม<br/> <br/>โดยในระหว่างการแข่งขันมี 3 ผู้เล่นจากโครงการ ฟ็อกซ์ ฮันท์ รุ่น 1 และ 2 อันประกอบไปด้วย จักรกฤษณ์ วิเศษรัตน์ ผู้รักษาประตูของ สุราษฏร์ธานี ซิตี้ ,ราชัน ประสิทธิ์ทอง กองกลางจาก นครราชสีมา มาสด้า เอฟซี และ ธนธรณ์ น้ำจันทร์ กองหน้าทีมชาติไทย รุ่นอายุไม่เกิน 19 ปีจากทีมเยาวชนของ โอเอช ลูเวิน 2 เข้าร่วมให้แรงบันดาลใจในการเล่นฟุตบอล พร้อมทั้งถ่ายทอดประสบการณ์การไปศึกษาต่อและฝึกทักษะฟุตบอลกับอะคาเดมี่ของ เลสเตอร์ ซิตี้ ด้วย</p>
    </article>
  </body>
</html>