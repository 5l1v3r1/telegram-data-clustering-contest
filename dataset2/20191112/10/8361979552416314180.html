<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/arahamiya-interv-yu-sluga-narodu-i-viyna-na-donbasi-50052999.html"/>
    <meta property="og:site_name" content="НВ"/>
    <meta property="article:published_time" content="2019-11-12T10:01:00+00:00"/>
    <meta property="og:title" content="«Електорат просив рухатися до миру». Арахамія про чвари в Слузі народу та війну на Донбасі - головне з інтерв'ю Лізі"/>
    <meta property="og:description" content="Давид Арахамія, лідер фракції Слуги народу, розповів, звідки в ідеології партії з’явився соціалізм, що робити з конфліктами в політсилі та який вплив на неї має Ігор Коломойський."/>
  </head>
  <body>
    <article>
      <h1>«Електорат просив рухатися до миру». Арахамія про чвари в Слузі народу та війну на Донбасі - головне з інтерв'ю Лізі</h1>
      <h2>Давид Арахамія, лідер фракції Слуги народу, розповів, звідки в ідеології партії з’явився соціалізм, що робити з конфліктами в політсилі та який вплив на неї має Ігор Коломойський.</h2>
      <address>
        <time datetime="2019-11-12T10:01:00+00:00">12 Nov 2019, 10:01</time>
      </address>
      <p>Про все це народний депутат, а в минулому — бізнесмен, розповів в інтерв'ю <a href="https://www.liga.net/politics/interview/stenu-na-donbasse-zelenskomu-nikogda-ne-prostyat-intervyu-s-davidom-arahamiey">Лізі</a>. НВ вибрало з нього головні заяви Арахамії.</p>
      <p><b>Про РФ і <a href="https://nv.ua/ukr/world/geopolitics/nazvana-ymovirna-data-zustrichi-normandskoji-chetvirki-zmi-novini-ukrajini-50052692.html">зустріч у нормандському форматі</a>.</b> Мій прогноз — до 20 грудня зустріч відбудеться. Росія всіляко «петляє» від неї. Але, мені здається, їх дотиснуть. Зеленський постійно спілкується з Меркель і Макроном, та нагадує, що всі взяті на себе зобов’язання ми виконуємо.</p>
      <p>Якщо зустріч не відбудеться — всі дізнаються через кого. Для нас це посилення позицій. Якщо росіяни «зіскочать», це серйозна підстава для продовження або посилення санкцій, що все одно буде перемогою.</p>
      <p>Зустріч потрібна, щоб піти від Мінських домовленостей — вони від початку були кабальними умовами. Потрібно перейти в інший формат. Це може бути інший порядок переговорів із залученням більшої кількості партнерів, із сильнішою позицією України.</p>
      <p>У нас немає мандату на три-чотири роки очікування та накопичення ресурсів, оскільки електорат просив рухатися в бік миру.</p>
      <p><b>Про особливий статус Донбасу.</b> Такого законопроекту немає ані в Офісі президента, ані в парламенті, ані в Кабміні. Є спроби спекулювати на цій темі. Якщо нормандський формат скасується взагалі, то тоді скасується і необхідність розробляти закон.</p>
      <p><b>Про настрої на Донбасі.</b> Засмутила мене вся ця статистика [<a href="https://nv.ua/ukr/ukraine/politics/opituvannya-na-donbasi-radio-nv-novini-ukrajini-50052818.html">дослідження Дзеркала тижня</a>]. Але я схильний їй більше вірити, аніж не вірити. Що з цим робити? Для того, що виграти уми, треба на них впливати. Треба робити телеканали та сайти. Зміна менталітету — справа не швидка.</p>
      <p><b>Про стіну на кордоні з ОРДЛО.</b> Якщо ви поставите стіну і де-факто визнаєте втрату територій — вам цього не пробачать ніколи. Завжди пам’ятатимуть, за часів кого це було. Це історія, в яку не включатиметься жоден з політиків у світі.</p>
      <p><b><a href="https://nv.ua/ukr/ukraine/politics/oleksandr-korniyenko-obraniy-golovoyu-partiji-sluga-narodu-novini-ukrajini-50052666.html">Про нового лідера Слуги народу</a>.</b> Після того, як Разумков став спікером, у нас постало питання про зміну голови. Олександр <b/> Корнієнко якраз займався партією і був другим за активністю, якщо не першим. Тому не було навіть сенсу розглядати альтернативних кандидатів.</p>
      <p>Читайте також:<br/><a href="https://nv.ua/ukr/ukraine/politics/sluga-narodu-z-jizd-partiji-golovne-novini-ukrajini-50052757.html">&amp;nbspБути сексі та збуджувати. Як партія Слуга народу провела з'їзд і що вирішила — головне</a></p>
      <p><b>Про розбіжності в партії.</b> Колгосп — справа добровільна. У партії мають бути різні люди. Це забезпечує плюралізм думок і збалансовану позицію. Але якщо людина буде весь час займати неконструктивну позицію, то її можуть і виключити.</p>
      <p>У фракції кожен депутат — окрема особистість зі своїм власним порядком денним. Особливо мажоритарники. Вони часто говорять, що за них особисто голосували та особисто їм довіряють люди, тому вони мають право на окрему думку.</p>
      <p><b>Про групи впливу у фракції.</b> Питання про виключення людей з фракції постійно висить у повітрі. Але якщо нам не вистачить навіть п’яти голосів, щоб прийняти закон власними силами, нам доведеться вступати в «договорняки» з іншими політсилами. Краще у нас буде ще десять груп впливу всередині, ще сотня конфліктів, але це наші люди, і ми з ними домовимося значно швидше. І не будемо віддавати їм жодних посад і підприємств.</p>
      <p>Ми намагаємося вирулювати. Сьогодні я скажу, що у нас фракція єдина як ніколи.</p>
      <p>Я завжди вибираю шлях розмовляти всередині. Краще всередині «трахатися» по всіх можливих питаннях, але зрештою виходити в зал і голосувати, аніж зараз відрізати всіх, хто проти, і залишити фракцію в 180 осіб, а потім бігати і думати, де взяти ще 46 голосів.</p>
      <p><b>Про вплив Коломойського.</b> Ви можете заявити, що в нас є група Пінчука, адже є люди з бекграундом роботи в його структурах. Я особисто такої групи не бачу. З орбіти Ігоря Валерійовича люди є. Наскільки вони злагоджено і деструктивно грають зараз? Дуже мінімально. Тобто вони є, вони гучні … Плюс група За майбутнє? Ну ок, прапор їм у руки.</p>
      <p><b>Про Дубінського.</b> Дубінський — це один член партії. Зайшло з ним ще чотири члени. У партії загалом під тисячу членів. Нехай наводить порядок. Він же має розуміти, що таке голоси. У нього енергії багато. Вона розподілиться — менше буде проблем всередині фракції.</p>
      <p><b><a href="https://nv.ua/ukr/ukraine/politics/bogdan-yaremenko-skandal-u-sluzi-narodu-novini-ukrajini-50050642.html">Про секс-скандал навколо Яременка</a>.</b> Зеленський дуже розлютився. Був радикально налаштований — аж до складання мандату. Але це питання етичного характеру. Більше людей обурило не листування, а його подальша реакція. Я жартома сказав, що інцидент з Яременком — це наслідки турборежиму. Тому що люди фактично живуть у парламенті, і особисте життя у них відсутнє.</p>
      <p><a href="https://nv.ua/ukr/ukraine/politics/seks-skandal-z-yaremenkom-hto-bude-novim-golovoyu-komitetu-50052968.html">У шорт-переліку на його посаду є три-чотири людини</a>, яких ми можемо розглядати: Ліза Ясько, Святослав Юраш, Марина Бардіна, Микита Потураєв, Марія Мезенцева.</p>
      <p>На мій погляд, багато хто з них дуже молодий. Коли ти будеш спілкуватися з 75-річним сенатором, він може фізіологічно не сприймати 23-річного юнака як суб'єкта переговорів.</p>
      <p>Читайте також:<br/><a href="https://nv.ua/ukr/ukraine/politics/bogdan-yaremenko-seks-skandal-u-radi-novini-ukrajini-50052326.html">&amp;nbspЧи може чоловік ходити до повій? Відомі українці прокоментували НВ секс-скандал навколо Яременка</a></p>
      <p><b><a href="https://nv.ua/ukr/lifestyle/socializm-zamist-libertarianstva-sluga-narodu-zminyuye-ideologiyu-reakciya-socmerezh-zharti-memi-50052809.html">Про дивну нову ідеологію партії - соціал-лібералізм</a>.</b> Вважаю, що соціал-лібералізм має право на життя, хоча це і вкрай важке завдання.</p>
      <p>Суспільство у нас супер соціальне. Навіть молодь мислить, що держава має бути активним учасником і регулятором процесів. Якщо ми будемо говорити, що ми не за це, то ми будемо представляти не мас-маркет. Якщо в людей в голові є таке відчуття, то потрібно йому відповідати. Політична партія — це маркетинговий продукт.</p>
      <p>У нас є і лібертаріанці. Десять років тому було важко уявити, що на порядку денному буде питання ринку землі або медичного канабісу.</p>
      <p><b>Про ринок землі.</b> Упевнений, що буде. З голосами дійсно важко. Пояснюємо і показуємо, що ринок землі має бути.</p>
      <p><b>Про кнопкодавство однопартійців.</b> Це випадково. Це кнопкодавство по дурості. Людина вийшла із залу, повернувся, а їй кажуть: «Я за тебе проголосував». Він запитує: «А навіщо?». У нас там було 270 голосів. Не було ані пріоритетності в цього законопроекту, ані прохання допомогти. Просто людина хотіла спробувати, що це таке.</p>
      <p>Якщо людина вдруге по дурості натисне, тоді точно вилучимо її.</p>
      <p><b>Про імперативний манадт.</b> Потрібен, але шанси, що ми його зробимо в тому вигляді, в якому хочемо, практично дорівнюють нулю.</p>
      <p>Ця ідея трансформувалася в іншу — наприклад, відкликання народного депутата з округу. Можемо зібрати певний відсоток підписів і відкликати. Ми зараз обговорюємо, який саме відсоток буде валідним.</p>
      <p><b>Про роль Богдана.</b> Кілька разів на тиждень спілкуємося точно. У нього зазвичай одна позиція: чому все так повільно? Він хоче, щоб все було набагато швидше.</p>
      <p>Я до Богдана ставлюся дуже позитивно. Багато людей просто сприймали його як адвоката Коломойського і це збивало їм приціл. Я вважаю, що, якби не було Богдана, то дуже багато процесів взагалі б ніяк не рухалися. Він — супер сильний драйвер позитивних змін, які проходять всередині влади.</p>
      <p>Він хлопець сильний за духом. Не любить жодних компромісів та ні з ким домовлятися. Тому і наживає швидко собі недругів.</p>
      <p>Я був на тій зустрічі з Бакановим. Там і близько не було не те що вибитих зубів — навіть підвищених тонів.</p>
      <p>Читайте також:<br/><a href="https://nv.ua/ukr/ukraine/politics/konflikt-bakanova-i-bogdana-shcho-stalosya-feyk-chi-ni-novini-ukrajini-50051427.html">&amp;nbspДим без вогню. Як Іван Баканов з Андрієм Богданом (не) «побилися»</a></p>
      <p><b>Про лаштунки української політики.</b> Перший місяць я був у тотальній депресії та охрінівав від того, що відбувається. Зараз якось втягнувся і перестав емоційно реагувати на ці речі. Я розумію, що кожен день може бути нова зрада. Якщо ти будеш ставитися до неї з повною віддачею, то просто згориш.</p>
      <p><b>Про прихід великих компаній в Україну.</b> Ми домовилися з Rakuten, власниками Viber. Ми зараз розмовляли з Binance, найбільшою кріптобіржею. Розмовляємо зараз з Amazon про прихід в Україну. Мова про дата-центр. Ми розмовляємо з Google про перенесення штаб-квартири з Європи сюди. Всі реальні. Скрізь активна фаза переговорів.</p>
      <p>Ми розмовляємо активно з PayPal та намагаємося їх затягнути, хоча це завдання з непідйомних, тому що вони не бачать у нас ринку.</p>
      <p>На жаль, такі інвестори орієнтуються на кредитні рейтинги та комплаєнс. Набагато швидше угоди відбуваються з багатими людьми з країн з авторитарними режимами. Тому з точки зору інвестицій у перші два роки це будуть арабські країни, Азербайджан, Білорусь.</p>
      <p><b>Про свою роль у політиці.</b> У якийсь момент я усвідомив, що в мене не може бути індивідуальної гри. Я — тренер футбольної команди. У перший місяць у мене була ломка, тому що я хотів індивідуальних досягнень. Але потім зрозумів, що їх не може бути в такій ролі. Командним результатом вважатимуть серйозне економічне зростання.</p>
      <p>Я хотів би бачити середню зарплату на рівні хоча б $500, повноцінне медичне страхування, щоб правоохоронних органів стало в рази менше, і вони стали працювати в рази ефективніше. І з точки зору бізнесу — щоб ми інтегрувалися у світову економічну спільноту. Якщо ми в неї не інтегровані, то шансів жити гідно наша країна не матиме.</p>
      <p><b>Про власний бізнес.</b> У мене не залишилося жодного бізнесу. Є венчурний фонд. Я все кошти реінвестував у різного роду компанії, тому в декларації у мене будуть гроші, чимало біткоїнів та венчурний фонд.</p>
      <p>Усе разом, напевно, $20−25 млн, якби мені потрібно було все продавати та всюди виходити.</p>
      <p>Зараз я живу винятково коштом своїх заощаджень. Депутатську зарплату витрачаю на благодійність. Зарплати депутатам треба підіймати. Вона має бути десь 100 тис. грн на руки. Тоді зникне багато спокус. Зрозуміло, що ти ніколи не переб'єш корупційні групи впливу, але принаймні це гігієнічний захід.</p>
    </article>
  </body>
</html>