<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741298"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T10:15:00+00:00"/>
    <meta property="og:title" content="'หนองบัวลำภู'ภูมิใจ พบไดโนเสาร์พันธุ์ใหม่'จ้าวลมกรด'"/>
    <meta property="og:description" content="คนไทยได้เฮ ขุดพบไดโนเสาร์พันธุ์ใหม่ ตัวที่ 11 ของไทย“วายุแรพเตอร์ หนองบัวลำภู เอนซิส” ที่อุทยานแห่งชาติภูเก้า-ภูพานคำ จังหวัดหนองบัวลำภู"/>
  </head>
  <body>
    <article>
      <h1>'หนองบัวลำภู'ภูมิใจ พบไดโนเสาร์พันธุ์ใหม่'จ้าวลมกรด'</h1>
      <address>
        <time datetime="2019-11-12T10:15:00+00:00">12 Nov 2019, 10:15</time>
      </address>
      <p>
        <b>คนไทยได้เฮ ขุดพบไดโนเสาร์พันธุ์ใหม่ ตัวที่ 11 ของไทย“วายุแรพเตอร์ หนองบัวลำภู เอนซิส” ที่อุทยานแห่งชาติภูเก้า-ภูพานคำ จังหวัดหนองบัวลำภู</b>
      </p>
      <p>เมื่อวันที่ 12 พ.ย. นายมนตรี เหลืองอิงคะสุต รองอธิบดีกรมทรัพยากรธรณี ในฐานะโฆษกกรมทรัพยากรธรณี เปิดเผยว่า ได้มีการค้นพบไดโนเสาร์กินเนื้อขนาดกลาง สกุลและชนิดใหม่ของโลกในประเทศไทย ที่มีชื่อว่า <mark><b>“วายุแรพเตอร์ หนองบัวลำภู เอนซิส”</b></mark> หรือไดโนเสาร์เจ้าลมกรดที่มีขนาดลำตัวยาวประมาณ 4 - 4.5 เมตร อายุ 130 ล้านปี ถูกค้นพบที่บริเวณอุทยานแห่งชาติภูเก้า-ภูพานคำ จังหวัดหนองบัวลำภู โดยนายพลาเดช ศรีสุข เจ้าหน้าที่ศูนย์วิจัยและการศึกษาบรรพชีวิน มหาวิทยาลัยมหาสารคาม เมื่อปี พศ. 2531 ชื่อสกุลของ <b><mark>“วายุแรพเตอร์หนองบัวลำภู เอนซิส”</mark></b> มาจากภาษาสันสกฤต วายุหรือพระพาย เทพแห่งลม ผสมกับ Raptor เป็นภาษาละติน แปลว่าหัวขโมย สื่อถึงไดโนเสาร์ที่มีความเร็วปราดเปรียว ตั้งชื่อตามลักษณะขาหลังที่ยาวเรียวส่วนชื่อชนิดตั้งต่างจังหวัดที่ค้นพบ</p>
      <figure>
        <img src="https://www.dailynews.co.th/admin/upload/20191112/news_XRGCuTdNVk164334_533.jpg?v=201911130210?v=8991"/>
      </figure>
      <p>นายมนตรี กล่าวต่อว่า<b><mark> “วายุแรพเตอร์ หนองบัวลำภู เอนซิส”</mark></b>จัดอยู่ในกลุ่ม<b> “เบซอลซีลูโรซอร์” </b>ซึ่งเป็นไดโนเสาร์กินเนื้อที่มีความสัมพันธ์ใกล้ชิดกับนกมากกว่าไดโนเสาร์กินเนื้อขนาดใหญ่อื่นๆ สำหรับชิ้นส่วนของซากดึกดำบรรพ์ที่ถูกค้นพบประกอบด้วยกระดูกหน้าแข้ง ข้อเท้ากระดูกคอราคอยด์ กระดูกซี่โครง กระดูกหัวเหน่า กระดูกฟิบูร่าและนิ้ว ซึ่งจากการศึกษาลักษณะของกระดูกข้อเท้าที่ไม่เหมือนไดโนเสาร์กินเนื้อชนิดใดๆในโลก ทำให้สามารถจำแนกสมาชิกเป็นสัตว์ชนิดใหม่ได้ แต่ด้วยจำนวนที่ค้นพบยังไม่เพียงพอในการศึกษาและจำแนกลงลึกในรายละเอียดความสัมพันธ์กับไดโนเสาร์ในกลุ่มอื่นๆ จำเป็นต้องมีการสำรวจขุดค้นเพิ่มเติมต่อไป</p>
      <figure>
        <img src="https://www.dailynews.co.th/admin/upload/20191112/news_tGcPBVVcQa164335_533.jpg?v=201911130210?v=1698"/>
      </figure>
      <p>ด้านดร.อดุลย์ สมาธิ นักวิจัยของสถาบันวิจัยวลัยรุขเวช มหาวิทยาลัยมหาสารคาม กล่าวว่า ลักษณะเด่นของ<mark><b> “วายุแรพเตอร์ หนองบัวลำภู เอนซิส”</b></mark> มีลักษณะข้อเท้าที่ไม่เหมือนไดโนเสาร์กินเนื้อชนิดใดในโลก จึงได้รับการตั้งชื่อเป็นสกุลใหม่และชนิดใหม่ และถูกจัดอยู่ในเบซอลซีลูโรซอร์ ซึ่งถือได้ว่าอยู่ตรงกลางระหว่างไดโนเสาร์กินเนื้อขนาดใหญ่กับไดโนเสาร์ที่จะวิวัฒนาการไปเป็นนก หากเปรียบเทือกเขาภูเวียงและภูวัดกับทุ่งหญ้าสะวันนา <b><mark>“วายุแรพเตอร์ หนองบัวลำภู เอนซิส”</mark></b> ก็เปรียบได้กับเสือชีต้าที่มีความปราดเปรียว สยามโมไทแรนนัสอีสานเอนซีส เปรียบได้กับสิงโตที่เป็นนักล่าขนาดใหญ่ และภูเวียงเวเนเตอร์แย้มนิยมมิ ก็อาจเปรียบได้กับเสือดาว เป็นต้น.</p>
      <figure>
        <img src="https://www.dailynews.co.th/admin/upload/20191112/news_FzQXHocuJO164336_533.jpg?v=201911130210?v=3202"/>
      </figure>
    </article>
  </body>
</html>