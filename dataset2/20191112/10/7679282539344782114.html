<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-if-i-keep-on-scoring-runs-i-will-be-back-in-odi-squad-said-ajinkya-rahane-india-bangladesh-test-series-2845138.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T10:38:50+00:00"/>
    <meta property="og:title" content="INDvBAN: वनडे टीम में वापसी के लिए अजिंक्य रहाणे के पास है ये प्लान"/>
    <meta property="og:description" content="भारत और बांग्लादेश के बीच तीन मैचों की ट्वंटी20 सीरीज खत्म हो चुकी है और दोनों टीमें अब टेस्ट सीरीज के लिए कमर कस रही हैं। दो मैचों की टेस्ट सीरीज का पहला टेस्ट मैच 14 नवंबर से इंदौर के होलकर क्रिकेट..."/>
  </head>
  <body>
    <article>
      <h1>INDvBAN: वनडे टीम में वापसी के लिए अजिंक्य रहाणे के पास है ये प्लान</h1>
      <address><time datetime="2019-11-12T10:38:50+00:00">12 Nov 2019, 10:38</time> by <a rel="author">लाइव हिन्दुस्तान टीम,इंदौर</a></address>
      <p>भारत और बांग्लादेश के बीच तीन मैचों की ट्वंटी20 सीरीज खत्म हो चुकी है और दोनों टीमें अब टेस्ट सीरीज के लिए कमर कस रही हैं। दो मैचों की टेस्ट सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम में खेला जाना है। टीम इंडिया सोमवार को इंदौर पहुंची और टेस्ट सीरीज की तैयारियों में जुट चुकी है। इस बीच टेस्ट टीम के उप-कप्तान अजिंक्य रहाणे ने बताया है कि वो किस तरह से वनडे टीम में वापसी कर सकते हैं।</p>
      <p>रहाणे ने अपना आखिरी वनडे इंटरनेशनल मैच फरवरी 2018 में खेला था। रहाणे ने कहा कि अगर वो टेस्ट क्रिकेट में रन बनाते रहेंगे तो वनडे टीम में उनकी वापसी हो सकती है। उन्होंने कहा, 'मुझे बस टेस्ट क्रिकेट में अच्छा प्रदर्शन करते रहना है और लगातार रन बनाने हैं मुझे पूरा भरोसा है कि मैं वनडे टीम में वापसी कर लूंगा। ये सबकुछ आपके आत्मविश्वास से जुड़ा हुआ है। अपने आज पर ध्यान देने से मुझे मदद मिलेगी। अगर मैं टेस्ट क्रिकेट में टीम के लिए अच्छा प्रदर्शन करूंगा तो वनडे टीम में वापसी जरूर कर लूंगा।'</p>
      <p>
        <b>'अभी पूरी तरह से फोकस इंदौर टेस्ट पर'</b>
      </p>
      <p>भारत और बांग्लादेश के बीच दो मैचों की टेस्ट सीरीज खेली जानी है। दूसरा टेस्ट मैच कोलकाता के ईडन गार्डन्स मैदान पर खेला जाना है। 22 नवंबर से खेला जाने वाला ये टेस्ट मैच डे-नाइट होगा। दोनों टीमें पहली बार डे-नाइट टेस्ट खेलेंगी। रहाणे ने बताया कि कुछ बल्लेबाजों ने बेंगलुरु की नेशनल क्रिकेट एकैडमी (एनसीए) में पिंक बॉल से साथ प्रैक्टिस भी की है। जिससे एसजी बॉल कितनी स्विंग करेगी, इसका अंदाजा हो सके। उन्होंने कहा, 'एनसीए में हमने पिंक बॉल के साथ दो प्रैक्टिस सेशन किए। एक दिन में और एक रात में। मेरे लिए पिंक बॉल से खेलना काफी अलग अनुभव था। हमारा लक्ष्य था कि हम जान सकें कि पिंक बॉल कैसे काम करती है। हमने राहुल द्रविड़ से भी इस बारे में बात की है, अभी हमारा फोकस पूरी तरह से इंदौर टेस्ट पर है।'</p>
      <h3>
        <a href="https://www.livehindustan.com/cricket/story-ind-vs-ban-virat-kohli-played-gully-cricket-with-kids-photos-are-going-viral-2845024.html">Photos: इंदौर में गली क्रिकेट खेलते नजर आए कप्तान विराट कोहली</a>
      </h3>
      <h3>
        <a href="https://www.livehindustan.com/cricket/story-indore-chief-curator-reveals-nature-of-pitch-ahead-of-india-vs-bangladesh-1st-test-2844907.html">INDvsBAN: टेस्ट से पहले पिच क्यूरेटर ने बताया, कैसी है इंदौर की पिच</a>
      </h3>
      <p>
        <b>'पिंक बॉल के साथ खेलना बिल्कुल अलग है'</b>
      </p>
      <p>उन्होंने कहा, 'आपको एक बार में एक मैच के बारे में सोचना चाहिए, गेंदबाजों के लिए यही होना चाहिए, पिंक बॉल के साथ खेलना बिल्कुल अलग है। एनसीए में मोहम्मद शमी और रविंद्र जडेजा साथ थे। लेकिन जैसा मैं कह चुका हूं कि हमें आज में रहना चाहिए। मैंने इससे पहले कभी पिंक बॉल से नहीं खेला है और एनसीए में पहली बार मैंने पिंक बॉल से प्रैक्टिस की।' जब रहाणे से पूछा गया कि क्या डे-नाइट टेस्ट में ओस से फर्क पड़ेगा, तो उन्होंने कहा कि इसका फिलहाल कोई भी जवाब नहीं दे सकता है। रहाणे ने कहा, 'देखिए जब वनडे मैचों में ओस का असर देखने को मिलता है तो इससे बल्लेबाजी करने वाली टीम को फायदा मिलता है, लेकिन मुझे नहीं पता कि पिंक बॉल के साथ कैसा होगा। हमें इसका इंतजार करना होगा। हम कोलकाता में प्रैक्टिस सेशन में हिस्सा लेंगे और देखेंगे कि चीजें किस तरह से हो रही हैं।'</p>
      <p>
        <b>'बांग्लादेश अच्छी टीम है'</b>
      </p>
      <p>बांग्लादेश टीम को लेकर रहाणे ने कहा, 'बांग्लादेश एक बहुत अच्छी टीम है, वो एक यूनिट की तरह खेलते हैं और हमारा फोकस अपने मजबूत पक्ष पर है ना कि विरोधी टीम के बारे में सोचने पर। आईसीसी टेस्ट चैंपियनशिप को देखते हुए अब हर मैच अहम है। हम फिलहाल इंदौर टेस्ट पर फोकस कर रहे हैं। मुझे लगता है कि हमने दक्षिण अफ्रीका के खिलाफ अच्छा क्रिकेट खेला, लेकिन एक टीम के तौर पर हम किसी भी टीम को हल्के में नहीं लेंगे।' ये सीरीज आईसीसी वर्ल्ड टेस्ट चैंपियनशिप का हिस्सा होगी। भारत इस चैंपियनशिप के तहत पांच मैच खेल चुका है और सभी मैच जीतकर प्वॉइंट टेबल में टॉप पर है। वहीं बांग्लादेश इस सीरीज के साथ आईसीसी टेस्ट चैंपियनशिप के सफर का आगाज करेगा। </p>
      <p><b>भारतीय टेस्ट टीमः</b> विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, शुभमन गिल, हनुमा विहारी, रविंद्र जडेजा, रविचंद्रन अश्विन, ऋद्धिमान साहा, ऋषभ पंत, कुलदीप यादव, मोहम्मद शमी, उमेश यादव, इशांत शर्मा।</p>
      <p><b>बांग्लादेश टेस्ट टीमः</b> शादमन इस्लाम, इमरुल काएस, मोमीउल हक (कप्तान), सैफ हसन, महमूदुल्लाह, मोसाद्देक हुसैन, मेहदी हसन, लिटन दास, मुशफिकुर रहीम, मोहम्मद मिथुन, ताइजुल इस्लाम, नईम हसन, मुस्तफिजुर रहमान, अल अमीन हुसैन, इबादत हुसैन।</p>
    </article>
  </body>
</html>