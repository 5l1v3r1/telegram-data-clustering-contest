<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231713/"/>
    <meta property="og:site_name" content="Українська правда"/>
    <meta property="article:published_time" content="2019-11-12T10:24:39+00:00"/>
    <meta property="og:title" content="Голова НБУ перервав закордонне відрядження через затримання посадовців банку"/>
    <meta property="og:description" content="Голова Національного банку Яків Смолій перервав службове закордонне відрядження та повертається до України у зв’язку з затриманням НАБУ колишніх та чинних посадовців НБУ у рамках справи про заволодіння 1,2 мільярда гривень кредиту, наданого ПАТ “ВіЕйБі Банк”."/>
  </head>
  <body>
    <article>
      <h1>Голова НБУ перервав закордонне відрядження через затримання посадовців банку</h1>
      <address>
        <time datetime="2019-11-12T10:24:39+00:00">12 Nov 2019, 10:24</time>
      </address>
      <p>Голова Національного банку Яків Смолій перервав службове закордонне відрядження та повертається до України у зв’язку з затриманням НАБУ колишніх та чинних посадовців НБУ у рамках справи про заволодіння 1,2 мільярда гривень кредиту, наданого ПАТ "ВіЕйБі Банк".</p>
      <p><b>Джерело:</b> <a href="https://www.facebook.com/NationalBankOfUkraine/">пресслужба</a> НБУ у Facebook  </p>
      <p><b>Дослівно:</b> "Пресслужба Національного банку повідомляє, що жоден з членів правління та директорів департаментів Національного банку не був затриманий під час здійснюваних антикорупційними органами слідчих дій щодо обставин видачі стабілізаційного кредиту у 2014 році ПАТ "ВіЕйБі Банк"".</p>
      <p><b>Деталі:</b> У Нацбанку додали, що обурені врученням підозри експершому заступнику голови НБУ<a href="https://www.pravda.com.ua/news/2019/11/11/7231667/"> Олександру Писаруку</a>. </p>
      <p>В НБУ назвали Писарука – професійним банкіром "з бездоганною репутацією, яку оцінили і в МВФ, де він працював останні три роки, і в міжнародній та вітчизняній банківській спільноті".</p>
      <p>Також у пресслужбі додали, що рішення в Нацбанку ухвалюються колегіально, що унеможливлює визначальний вплив однієї особи на процес ухвалення таких рішень.</p>
      <p><b>Що було раніше:</b> 11 листопада Національне антикорупційне бюро та Спеціалізована антикорупційна прокуратура 11 листопада <a href="https://www.pravda.com.ua/news/2019/11/11/7231667/">затримали 7 осіб</a>, яких підозрюють у заволодінні 1,2 мільярда гривень стабілізаційного кредиту, наданого у 2014 році Національним банком України ПАТ "ВіЕйБі Банк".</p>
      <p>Серед затриманих – <b>Олександр Писарук</b>, який<b> </b>у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд.</p>
      <p>
        <b>Знати більше: </b>
        <i>
          <b><a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/12/653601/"/>
        <a href="https://www.pravda.com.ua/news/2019/11/12/7231693/"/>
        <a href="https://www.epravda.com.ua/news/2019/11/12/653598/"/>
      </related>
    </article>
  </body>
</html>