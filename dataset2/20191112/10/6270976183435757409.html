<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/12/golova-pravlinnya-nbu-terminovo-povertayetsya-v-ukrayinu-iz-vidryadzhennya-u-zv-yazku-zi-spravoyu-vab-banku/"/>
    <meta property="og:site_name" content="Рубрика"/>
    <meta property="article:published_time" content="2019-11-12T10:14:17+00:00"/>
    <meta property="og:title" content="Голова правління НБУ терміново повертається в Україну із відрядження у зв'язку зі справою VAB Банку"/>
    <meta property="og:description" content="Голова правління Національного банку України Яків Смолій терміново повертається в Україну з закордонного відрядження у зв’язку зі справою VAB Банку. Передає “Інтерфакс”. “Уся команда керівництва НБУ на своїх робочих місцях. Ніяких обшуків і затримань не було. Голова НБУ перервав закордонне відрядження і терміново повертається в Україну, щоб бути разом зі своєю командою”, – йдеться в […]"/>
  </head>
  <body>
    <article>
      <h1>Голова правління НБУ терміново повертається в Україну із відрядження у зв'язку зі справою VAB Банку</h1>
      <address><time datetime="2019-11-12T10:14:17+00:00">12 Nov 2019, 10:14</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/06/2-33-620x410.jpg"/>
      </figure>
      <p>Яків Смолій<br/><b><b>Голова правління Національного банку України Яків Смолій терміново повертається в Україну з закордонного відрядження у зв’язку зі справою VAB Банку.</b></b></p>
      <p>Передає <a href="https://ua.interfax.com.ua/news/general/624095.html">“Інтерфакс”.</a></p>
      <p>“Уся команда керівництва НБУ на своїх робочих місцях. Ніяких обшуків і затримань не було. Голова НБУ перервав закордонне відрядження і терміново повертається в Україну, щоб бути разом зі своєю командою”, – йдеться в повідомленні НБУ у Facebook.</p>
      <p>Як зазначено в повідомленні на сайті НБУ, жодного з членів правління і директорів департаментів НБУ не було затримано під час здійснюваних антикорупційними органами слідчих дій щодо обставин видачі стабілізаційного кредиту в 2014 році VAB Банку.</p>
      <p>“Правління Національного банку обурене врученням підозри правоохоронними органами Олександру Писаруку, колишньому першому заступнику голови НБУ. Разом із першою постреволюційною командою керівництва центробанку він стояв біля витоків реформи банківського сектора, завдяки якій ми сьогодні маємо здорові, прозорі та надійні банки”.</p>
      <p>НБУ наголошує, що Писарук – професійний банкір із бездоганною репутацією, яку оцінили в Міжнародному валютному фонді, де він працював останні три роки, а також у міжнародній та вітчизняній банківській спільноті, де він працював 16 років до призначення в НБУ й останній місяць.</p>
      <p>“<b>Національний банк нагадує, що рішення в НБУ ухвалюються колегіально, що унеможливлює визначальний вплив однієї особи на процес ухвалення таких рішень</b>“, – наголошується в повідомленні.</p>
      <p>НАБУ повідомило, що його детективи під процесуальним керівництвом прокурорів САП 11 листопада за підозрою в заволодінні коштами виданого в 2014 році стабілізаційного кредиту VAB банку сумою 1,2 млрд грн <a href="https://rubryka.com/2019/11/12/glavu-pravlinnya-rajffajzen-banku-aval-zatrymanogo-naperedodni-nabu-vidpustyly-pislya-ogoloshennya-pidozry/">затримали сімох осіб,</a> серед яких колишні та нинішні співробітники НБУ, VAB Банку та компаній, пов’язаних з екс-власником банку.</p>
    </article>
  </body>
</html>