<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-bangladesh-train-crash-kills-16-people-in-central-dhaka-2845092.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T10:13:01+00:00"/>
    <meta property="og:title" content="बांग्लादेश में पटरी बदलते समय दो ट्रेन भिड़े, हादसे में 16 लोगों की मौत"/>
    <meta property="og:description" content="बांग्लादेश के ब्रह्मनबरिया जिले में मंगलवार को दो ट्रेनों के बीच टक्कर में कम से कम 16 लोगों की मौत हो गई और अन्य 60 लोग घायल हो गए हैं। रेलवे अधिकारियों ने बताया कि हादसा आज (12 नवंबर) तड़के..."/>
  </head>
  <body>
    <article>
      <h1>बांग्लादेश में पटरी बदलते समय दो ट्रेन भिड़े, हादसे में 16 लोगों की मौत</h1>
      <address><time datetime="2019-11-12T10:13:01+00:00">12 Nov 2019, 10:13</time> by <a rel="author">लाइव हिन्दुस्तान टीम, ढाका</a></address>
      <p>बांग्लादेश के ब्रह्मनबरिया जिले में मंगलवार को दो ट्रेनों के बीच टक्कर में कम से कम 16 लोगों की मौत हो गई और अन्य 60 लोग घायल हो गए हैं। रेलवे अधिकारियों ने बताया कि हादसा आज (12 नवंबर) तड़के मन्दोबाग स्टेशन पर उस समय हुआ जब चटगांव जा रही उद्यान एक्सप्रेस की, पटरी बदलते समय ढाका जा रही तुर्ना निशिता ट्रेन से टक्कर हो गई।</p>
      <p>प्रवक्ता ने कहा, ''बचाव कार्य लगभग पूरा हो गया है। रेल मंत्री नरूल इस्लाम सूजन और अन्य वरिष्ठ अधिकारी भी बचाव अभियान का मुआयना करने घटनास्थल पर पहुंचे थे।" 'ढाका ट्रिब्यून ने अपनी रिपोर्ट में ब्रह्मनबरिया के उपायुक्त हयात-उद-दौला खान के हवाले से कहा कि यह टक्कर लोको मास्टर के सिग्नल का पालन नहीं करने की वजह से हुई।</p>
      <p>पुलिस के अनुसार, 12 यात्रियों की मौके पर ही मौत हो गई, वहीं बाकियों ने अस्पताल में इलाज के दौरान दम तोड़ दिया। स्थानीय थानाध्यक्ष श्यामल कांति दास को मरने वालों की संख्या बढ़ने की आशंका है क्योंकि अभी कई लोग क्षतिग्रस्त डिब्बों में फंसे हैं।</p>
      <p>रेलवे अधिकारियों ने कहा कि उन्होंने तुर्ना निशिता ट्रेन के चालकों और कंडक्टरों को निलंबित कर दिया है और हादसे की जांच के लिए चार अलग-अलग समितियों का गठन किया है। जिला प्रशासन ने भी एक अतिरिक्त जिला मजिस्ट्रेट की अध्यक्षता में एक अन्य समिति का गठन किया है।</p>
      <p>बांग्लादेश के राष्ट्रपति अब्दुल हामिद, प्रधानमंत्री शेख हसीना और संसदीय अध्यक्ष शिरीन शर्मिन चौधरी ने हादसे पर दुख प्रकट किया है। रेलवे अधिकारियों ने पीड़ितों और उनके परिवार वालों को मुआवजा देने का ऐलान भी किया है। प्रधानमंत्री कार्यालय के एक प्रवक्ता ने कहा, ''प्रधानमंत्री ने ऐसी घटनाओं को टालने के लिए रेलवे अधिकारियों से लोकोमोटिव चालकों को सही तरीके से प्रशिक्षित करने को भी कहा है।" 'डेली स्टार' ने खबर में कहा कि हादसे के कारण ढाका-चटगांव, ढाका-नोआखली और चटगांव-सिलहट मार्ग पर ट्रेनों की आवाजाही रोक दी गई है।</p>
    </article>
  </body>
</html>