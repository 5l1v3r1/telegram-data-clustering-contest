<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596923/ypothesi-teos-yparxigou-o-proin-dikastis-tha-prepei-na-dikasei-tin-ypothesi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T10:19:00+00:00"/>
    <meta property="og:title" content="Υπόθεση τέως Υπαρχηγού: Ο πρώην δικαστής θα πρέπει να δικάσει την υπόθεση"/>
    <meta property="og:description" content="Το Επαρχιακό Δικαστήριο Λευκωσίας υπό την προηγούμενή του σύνθεση θα πρέπει να εκδικάσει την ουσία της υπόθεσης εναντίον του τέως Υπαρχηγού της Αστυνομίας,..."/>
  </head>
  <body>
    <article>
      <h1>Υπόθεση τέως Υπαρχηγού: Ο πρώην δικαστής θα πρέπει να δικάσει την υπόθεση</h1>
      <address><time datetime="2019-11-12T10:19:00+00:00">12 Nov 2019, 10:19</time> by <a rel="author">SigmaLive</a></address>
      <p>Το Επαρχιακό Δικαστήριο Λευκωσίας υπό την προηγούμενή του σύνθεση θα πρέπει να εκδικάσει την ουσία της υπόθεσης εναντίον του τέως Υπαρχηγού της Αστυνομίας, Ανδρέα Κυριάκου, αποφάσισε η δικαστής Μαρία Λοΐζου.</p>
      <p>Η υπόθεση καταχωρήθηκε στις 30 Μαΐου 2017 ενώπιον του Δικαστή Νικόλα Γεωργιάδη, ο οποίος είχε αρχίσει την εκδίκαση της υπόθεσης, λαμβάνοντας σειρά αποφάσεων επί προδικαστικών ζητημάτων που ηγέρθησαν από την πλευρά της υπεράσπισης. Συγκεκριμένα, ο κ. Γεωργιάδης εξέδωσε τρεις ενδιάμεσες αποφάσεις αναφορικά με το αίτημα της υπεράσπισης του κ. Κυριακού όπως της παραδοθεί ολόκληρο το ποινικό πόρισμα για το ενδεχόμενο διαφθοράς στην Αστυνομία.</p>
      <p>Ο κ. Γεωργιάδης με διάταγμα του ημερ. 29/6/2018 διέταζε την Κατηγορούσα Αρχή να παραδώσει το πόρισμα στην υπεράσπιση, καυτηριάζοντας την άρνησή της να συμμορφωθεί με το εν λόγω διάταγμα.</p>
      <p>Εμφανιζόμενος ενώπιον του δικαστηρίου, ο Γενικός Εισαγγελέας Κώστας Κληρίδης είχε υποστηρίξει  ότι η Κατηγορούσα Αρχή παρέδωσε προς την υπεράσπιση το μέρος του πορίσματος που αφορά στην παρούσα υπόθεση και στον κατηγορούμενο, απορρίπτοντας τα περί μη συμμόρφωσής της με το διάταγμα. Από την πλευρά του, ο δικηγόρος του τέως Υπαρχηγού της Αστυνομίας Άντρος Πελεκάνος, επέμεινε στο αίτημα για παράδοση στην υπεράσπιση ολόκληρου του πορίσματος στο πλαίσιο της δίκαιης δίκης του πελάτη του, εμμένοντας στη θέση ότι η παράδοση μόνο κάποιων σελίδων του πορίσματος δεν αποτελούσε πλήρη συμμόρφωση με τη διαταγή του δικαστηρίου.</p>
      <p>Ο κ. Γεωργιάδης με νέα απόφαση του έκρινε ότι η «η Κατηγορούσα Αρχή με την παράδοση των αποσπασμάτων του πορίσματος που δόθηκαν στην υπεράσπιση έχει συμμορφωθεί με το διάταγμα ημερ. 29/6/2016», σημειώνοντας ότι «δεν κρίνω ότι αποτελεί αναθεώρηση των προηγούμενων αποφάσεων που εξέδωσα, αν και το δικαστήριο, εν πάση περιπτώσει, έχει υποχρέωση αναθεώρησης αποφάσεων του σε θέματα αποκάλυψης αν προκύψει ανάγκη».</p>
      <p>Ακολούθως, σε μια από τις δικασίμους του περασμένου Απριλίου, ο κ. Γεωργιάδης, επικαλούμενος φόρτο εργασίας, ανέβαλε την έναρξη της εκδίκασης της ουσίας της υπόθεσης για τον περασμένο Σεπτέμβριο, οπόταν ο χειρισμός της υπόθεσης ανατέθηκε σε νέο δικαστή και συγκεκριμένα στη δικαστή Μαρία Λοΐζου.</p>
      <p>Η κα Λοΐζου σε πρόσφατη απόφασή της αναφέρει ότι «θεωρώ πως η ακρόαση της ουσίας της υπόθεσης πρέπει να συνεχιστεί από το Επαρχιακό Δικαστήριο με την προηγούμενή του σύνθεση», σημειώνοντας ότι «η υπόθεση είναι εκ των πραγμάτων και εξ όψεως σοβαρή και δυνάμει των τοποθετήσεων των μερών ότι η μαρτυρία είναι ογκώδης καθίσταται και περίπλοκη».</p>
      <p>«Η λεπτομερής και διεξοδική ενασχόληση του Δικαστηρίου με την προηγούμενη σύνθεση με το θέμα της αποκάλυψης μαρτυρικού υλικού δεικνύει κατά την άποψή μου ότι, το Δικαστήριο με την προηγούμενή του σύνθεση, έθεσε τη σφραγίδα του στις μελλοντικές εξελίξεις της υπόθεσης κατά τρόπο που συνιστά ανεπίτρεπτη δέσμευση του Δικαστηρίου με την παρούσα σύνθεση κατά την εκδίκαση της ουσίας της υπόθεσης», αναφέρει η δικαστής.</p>
      <p>«Αντίθετη απόφασή μου θεωρώ πως θα έθετε την εγκυρότητα της μελλοντικής διεξαγωγής της ακροαματικής διαδικασίας σε κίνδυνο, ενώ το κύρος και η βεβαιότητα που πρέπει απαραίτητα να την χαρακτηρίζουν θα διακυβευόταν», καταλήγει η απόφαση.</p>
      <p>Ο κ. Κυριάκου αντιμετωπίζει τρεις κατηγορίες, δύο εκ των οποίων αφορούν στα αδικήματα της παραβίασης υπηρεσιακού απορρήτου και της διάδοσης/διαρροής διαβαθμισμένων πληροφοριών σε σχέση με το περιεχόμενο του φακέλου της Interpol Λευκωσίας και η τρίτη κατηγορία αφορά στο αδίκημα  της παραβίασης υπηρεσιακού απορρήτου σε σχέση με τη μελέτη με τίτλο «Η πρόληψη και αντιμετώπιση της διαφθοράς στην Αστυνομία Κύπρου», ημερ. 20.1.2015.</p>
      <p>Σύμφωνα με το πόρισμα των τριών ανεξάρτητων ποινικών ανακριτών, που διερεύνησαν το ενδεχόμενο διάπραξης ποινικών αδικημάτων διαπλοκής ή διαφθοράς από μέλη της Αστυνομικής Δύναμης Κύπρου για το τετραπλό φονικό της Αγίας Νάπας, η διερεύνηση του θέματος της διαρροής του περιεχομένου του φακέλου της Interpol προς τα ΜΜΕ και το σύνολο του συλλεγέντος μαρτυρικού υλικού οδηγεί στο συμπέρασμα ότι «το μόνο πρόσωπο που θα μπορούσε να διενεργήσει τη διαρροή εμπιστευτικών και ευαίσθητων πληροφοριών από φάκελο της Interpol προς τα ΜΜΕ ήταν ο Υπαρχηγός της Αστυνομίας Α. Κυριάκου».</p>
      <p>Το κατηγορητήριο της υπόθεσης περιλαμβάνει συνολικά 27 μάρτυρες κατηγορίας μεταξύ των οποίων και ο τέως Υπουργός Δικαιοσύνης και Δημόσιας Τάξης Ιωνάς Νικολάου.</p>
    </article>
  </body>
</html>