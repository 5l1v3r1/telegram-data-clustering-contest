<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621112/%D8%AC%D9%86%D8%AC%D8%A7%D9%84-%DB%8C%DA%A9-%D8%B4%D8%A8%D9%86%D8%A7%D9%85%D9%87-%D8%B9%D9%84%DB%8C%D9%87-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1%7C-%D9%85%DA%AF%D8%B1-%D8%B1%D9%88%D8%AD%D8%A7%D9%86%DB%8C-%DA%86%D9%87%E2%80%8C%DA%AF%D9%81%D8%AA-%DA%86%D9%87%E2%80%8C%DA%A9%D8%B3%D8%A7%D9%86%DB%8C-%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D9%85%D9%86%D8%AA%D8%AD%D8%A8-%D9%85%D8%B1%D8%AF%D9%85-%D8%B1%D8%A7-%D8%A8%D9%87-%D8%B2%DB%8C%D8%B1-%D8%A8%D9%90%DA%A9%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T10:55:00+00:00"/>
    <meta property="og:title" content="جنجال یک شبنامه علیه رئیس‌جمهور| مگر روحانی چه‌گفت؟ چه‌کسانی می‌خواهند منتحب مردم را به زیر بِکشند؟"/>
    <meta property="og:description" content="مجتبی ذوالنور، نماینده اصولگرای قم و رئیس کمیسیون امنیت ملی و سیاست خارجی صبح دیروز متن شبنامه‌ای علیه رئیس جمهوری را تهیه و بین نمایندگان مجلس توزیع کرد."/>
  </head>
  <body>
    <article>
      <h1>جنجال یک شبنامه علیه رئیس‌جمهور| مگر روحانی چه‌گفت؟ چه‌کسانی می‌خواهند منتحب مردم را به زیر بِکشند؟</h1>
      <h2>اظهارات روحانی درباره پرونده فساد دانه‌درشت‎ها برای برخی خوشایند نبود</h2>
      <address>
        <time datetime="2019-11-12T10:55:00+00:00">12 Nov 2019, 10:55</time>
      </address>
      <p>
        <i>مجتبی ذوالنور، نماینده اصولگرای قم و رئیس کمیسیون امنیت ملی و سیاست خارجی صبح دیروز متن شبنامه‌ای علیه رئیس جمهوری را تهیه و بین نمایندگان مجلس توزیع کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنراني روز يكشنبه حسن روحاني در ميدان اميرچخماق يزد با محور فساد اقتصادي پس از گذشت بيش از 24 ساعت همچنان با واكنش‌هايي همراه است. از دستگاه قضا تا كنشگران سياسي و حتي دولتي‌ها در مورد اظهارات دو روز گذشته او صحبت كردند.(<a href="https://aftabnews.ir/fa/news/621090/%D8%A7%D8%AF%D8%A7%D9%85%D9%87-%D9%88%D8%A7%D9%83%D9%86%D8%B4%E2%80%8C%D9%87%D8%A7-%D8%A8%D9%87-%D8%B3%D8%AE%D9%86%D8%B1%D8%A7%D9%86%DB%8C-%D8%B1%D9%8A%D9%8A%D8%B3%E2%80%8C%D8%AC%D9%85%D9%87%D9%88%D8%B1-%D8%AF%D8%B1-%D9%8A%D8%B2%D8%AF">اینجا</a>)</p>
      <p>به گزارش <b>آفتاب‌نیوز</b>؛ مجتبی ذوالنور، نماینده اصولگرای قم و رئیس کمیسیون امنیت ملی و سیاست خارجی صبح دیروز متن <a href="https://aftabnews.ir/fa/news/620942/%D8%AA%D9%88%D8%B2%DB%8C%D8%B9-%D8%A8%DB%8C%D8%A7%D9%86%DB%8C%D9%87-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D9%85%D8%AC%D9%84%D8%B3">شبنامه‌ای علیه رئیس جمهوری</a> را تهیه و بین نمایندگان مجلس توزیع کرد. در این متن تلاش شده با انتشار بخش‌هایی از سخنان رهبر انقلاب و مواضع تقطیع شده اخیر روحانی، رئیس جمهوری را مقابل رهبری قرار دهد. برخی نمایندگان به این اقدام اعتراض کردند و علی لاریجانی رئیس مجلس هم در پاسخ به تذکر مصطفی کواکبیان عضو کمیسیون امنیت ملی و سیاست خارجی، گفت که این موضوع در جلسه هیأت رئیسه بررسی خواهد شد.</p>
      <figure>
        <img src="https://aftabnews.ir/files/fa/news/1398/8/21/358246_137.jpg"/>
      </figure>
      <p>ذوالنور که از هم اکنون نامزدی برای انتخابات دوره آتی مجلس از حوزه انتخابیه قم را قطعی کرده، اما به این شبنامه قناعت نکرد و در گفت‌وگویی با «اعتماد آنلاین» مکنونات قلبی خود را عیان کرد و گفت که وظیفه‌اش به زیر کشیدن رئیس جمهوری است. او در این گفت‌وگو با اصرار بر ادعای خود مبنی بر تقابل مواضع رئیس جمهوری با رهبری و با اشاره به واکنش روحانی به تعدادی از منتقدان در یزد، رئیس جمهوری را به ابوالحسن بنی صدر اولین رئیس جمهور مخلوع جمهوری اسلامی تشبیه کرده که در مراسم سخنرانی معروف 14 اسفند سال 1359 فرمان آشوب داده و کشور را در بحران فرو برده است. به زعم ذوالنور روحانی هم قصد داشته در یزد مردم را به جان هم بیندازد! او گفته: «مردم باید چگونه حرف‌شان را به رئیس ‌جمهوری برسانند. مردم باید بریزند در خیابان تخریب و همه چیز را نابود کنند؟ اگر من این حرف‌ها را برای تسکین درد مردم نزنم، چه بلایی بر سر کشور و مملکت می‌آید.» ذوالنور در ادامه هم گفته که از رئیس جمهوری شکایت خواهد کرد و در نهایت گفته «وظیفه من به زیر کشیدن آقای رئیس ‌جمهوری است که اینقدر پدر مردم را از نظر اقتصاد در نیاورد.»</p>
      <p>آقای ذوالنور نگفته است که ایجاد بحران و آشوب در کشور چه نفعی برای رئیس جمهوری خواهد داشت که روحانی قصد داشته مردم را به جان هم بیندازد؟ اتفاقاً آخرین تجربه به جان هم انداختن مردم شاهکار دوستان و همفکران جناب ذوالنور در مشهد و در دی ماه سال 96 بود که به سرعت سراسری شد و با تدابیر وزارت کشور و نیروی انتظامی آن آشوب فروکش کرد.</p>
      <p>به نوشته روزنامه ایران، ایشان خود را نماینده مردم دانسته و بر همین اساس وظیفه خود را به زیر کشیدن رئیس جمهوری دانسته است! گویی رئیس جمهوری را مردمی غیر از مردم ایران انتخاب کرده‌اند و به جناب ذوالنور و دوستان دلواپسشان تحمیل کرده‌اند که حالا همان مردم به وکیل خود در مجلس مأموریت داده‌اند منتخب دیگرشان در قوه مجریه را به زیر بکشد!</p>
      <figure>
        <img src="https://aftabnews.ir/files/fa/news/1398/8/21/358261_304.jpg"/>
      </figure>
      <p>
        <b>دیدار ذوالنوری و سفیر انگلیس</b>
      </p>
      <p>البته راه تغییر رئیس جمهوری همانند جابه‌جایی نمایندگان مجلس، اعضای مجلس خبرگان رهبری و اعضای شوراهای شهر و روستا باز است و قانون اساسی سازوکارهای کم هزینه، مدنی و غیر تهدیدآمیز را تعبیه کرده است. آقای ذوالنوری عنایت ندارد که راه جابه‌جایی از کانال قانونی انتخابات می‌گذرد. روش متداول غیر از این البته در معدود کشورهای غیر دموکراتیک کودتاست که به نظر نمی‌رسد آقای ذوالنور مدافع آن باشد. علی مطهری 3 خرداد 96 در یادداشتی درباره گروه فرقان به کتاب «علل گرایش به مادیگری» استاد مطهری اشاره کرده و اینکه شهید مطهری با لحن مشفقانه از آنها انتقاد کرده و اشتباهات فاحش آنها را بیان کرده است اما این امر بر آنها سنگین آمده و به استاد پیغام دادند که «اگر این روش را ادامه بدهید، با شما برخورد فیزیکی می‌کنیم.» مطهری با بیان اینکه داستان گروه فرقان برای امروز ما باید درس‌آموز باشد، گفته بود: «هر کس را که خانه خوب یا در شمال شهر داشت، مورد انتقاد و حمله قرار می‌دادند. به شهید مطهری انتقاد می‌کردند که چرا خانه‌اش در قلهک است و ماشین و راننده دارد. کارشان تظاهر و ریا بود. متأسفانه امروز هم افکاری شبیه افکار آنها پیدا شده. دائم می‌گویند خانه فلانی چند متر است و ماشینش داخلی است یا خارجی. ظاهر را چسبیده‌اند و محتوای اسلام را رها کرده‌اند.» نماینده وظیفه شناس قم مدعی شده روحانی با کفش چند میلیون تومانی پشت صفحه تلویزیون ظاهر می‌شود.</p>
      <p>عصبانیت مخالفان- که به نظر می‌رسد اقدامات سازماندهی شده آنها برای برهم زدن سخنرانی روحانی در یزد ناکام مانده- تنها به نماینده قم در مجلس محدود نماند و رسانه‌های همسو با جریان تندرو نیز برآشفته شدند و به جای پاسخ به مطالبه شفافیت، همان ادعاهای همیشگی را تکرار کردند. از جمله اینکه وطن امروز در گزارشی سخنان رئیس جمهوری را واکنش روحانی به برخوردهای دستگاه قضایی با برخی نزدیکان دولت و از جمله برادر رئیس جمهوری و معاون اول او دانست و مدعی شد که روحانی به دنبال دوقطبی‌سازی در کشور است. نویسندگان این روزنامه که پایگاه حامیان محمود احمدی‌نژاد و دولتش بودند، گویی از یاد برده‌اند آنکه در مبارزه با فساد «خط قرمز» داشت و برای دستگاه قضایی خط و نشان می‌کشید، رئیس دولت محبوب آنها بود نه حسن روحانی. مضاف بر اینکه مواضع روحانی اگر واکنشی به این برخوردهای قضایی است، قاعدتاً باید قبل از رسیدگی به این پرونده‌ها می‌بود تا شاید تأثیری در روند دادگاه می‌داشت نه حالا که رسیدگی‌های قضایی به اتمام رسیده است. با این وصف به نظر می‌رسد دغدغه روحانی نه «کلاه فریدونی» بلکه نگرانی از مصداق یافتن «چشم اسفندیاری» برای برخی‌ها باشد.</p>
      <p>
        <b>جنگ سرد تندروها علیه روحانی</b>
      </p>
      <p>روزنامه ابتکار نیز در گزارشی در همین باره نوشته است: ذوالنوری متولد ملایر است و نماینده مردم قم در مجلس شورای اسلامی، عضو فراکسیون ولایی مجلس، از اعضای جبهه پایداری و البته از حامیان جدی احمدی‌نژاد در انتخابات 84 و 88! او با سیاست‌های دولت از روز اول که نماینده مجلس نبود تا امروز که نماینده مجلس است مخالفت کرده است. با پیوستن ایران به سازمان FATF مخالف است، در طرح سوال از رئیس‌جمهوری پیشتاز بود و البته ادعای کذب او در مورد تابعیت مقامات و فرزندان‏شان در قبال برجام مورد استناد ترامپ قرار گرفت. مجتبی ذوالنور پس از خروج ترامپ از برجام، با شادمانی پشت تریبون رفت و با یک فندک خراب تلاش کرد برجام را آتش بزند. حالا هم با انتشار بیانیه علیه حسن روحانی سعی دارد مواضع رئیس‌جمهوری را در تقابل با رهبر انقلاب جلوه دهد و تلاش دارد فضای کشور را به سوی تشنج سوق دهد.(<a href="https://aftabnews.ir/fa/news/621101/%D8%AC%D9%86%DA%AF-%D8%B3%D8%B1%D8%AF-%D8%AA%D9%86%D8%AF%D8%B1%D9%88%D9%87%D8%A7-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C">جزئیات بیشتر</a>)</p>
      <p>
        <a href="https://aftabnews.ir/fa/news/621111/%D9%BE%D8%A7%D8%B3%D8%AE-%D8%AD%D8%B3%D8%A7%D9%85%E2%80%8C%D8%A7%D9%84%D8%AF%DB%8C%D9%86-%D8%A2%D8%B4%D9%86%D8%A7-%D8%A8%D9%87-%D8%A7%D8%AF%D8%B9%D8%A7%DB%8C-%D8%B9%D8%B6%D9%88-%D8%AC%D8%A8%D9%87%D9%87-%D9%BE%D8%A7%DB%8C%D8%AF%D8%A7%D8%B1%DB%8C-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C">
          <b>پاسخ حسام‌الدین آشنا به ادعای عضو جبهه پایداری</b>
        </a>
      </p>
      <p>همچنین جواد کریمی قدوسی، عضو جبهه پایداری در توئیتی ادعایی درباره رئیس جمهور مطرح کرده و نوشته بود «آقای روحانی در پایان سال ۹۵، صادقانه خطاب به #قوه_قضائیه گفته بود که اگر دست به برادر من حسین فریدون بزنید یعنی اعلام جنگ برعلیه من؛»</p>
      <p>حسام الدین آشنا مشاور رئیس جمهور، در واکنش به این توییت کریمی قدسی، در حساب کاربری خود در توئیتر نوشت: «لطفا مستندات قابل رد یا اثبات خود را در مورد این ادعا ارائه فرمایید البته به غیر از بیانات یکی از نامزد‌های انتخابات ریاست جمهوری در دور آخر مناظره!»</p>
      <figure>
        <img src="https://aftabnews.ir/files/fa/news/1398/8/21/358247_233.jpg"/>
      </figure>
      <p>
        <b>بنی‌صدر سازی روحانی از سوی دلواپسان</b>
      </p>
      <p>روزنامه آرمان نیز در گزارشی نوشته است: اخيرا محمود صادقي در يک گفت‌وگو، جايي که درباره تضعيف مجلس سخن به ميان کشيده مي‌شود، به سخن دبير شوراي نگهبان اشاره مي‌کند که در جايي اظهار کرده بود «برخي نمايندگان مجلس فرق شخص حقيقي و شخص حقوقي را نمي‌دانند». در سمت ديگر غلامعلي جعفرزاده ايمن‌آبادي با قيد قسم حضرت عباس گفته است که وقتي روح‌ا... زم دستگير شد، برخي نماينده‌ها از او پرسيده بودند زم کيست؟ باور کردني نيست اما اتفاق افتاده است. حالا اگر چنين باشد، اگر برخي نماينده‌ها تفاوت شخصيت حقيقي و حقوقي را نمي‌دانند و يا برخي ديگر روح‌ا... زم را نمي‌شناسند، آيا خيلي عجيب است که نماينده‌اي چنان در جريان سياسي خود ذوب شده باشد که فرقي بين منافع ملي و منافع جرياني را درنيابد؟ تفاوت اينها را متوجه نشود؟ اگر چنين است، آيا برعهده داشتن رئيس کميسيون امنيت ملي مجلس تفاوتي پديد مي‌آورد؟ نماينده‌اي که حتي يکبار آيين‌نامه داخلي مجلس را نخوانده يا آن را نياموخته، مي‌تواند بگويد: «من وظيفه دارم رئيس‌جمهور را پايين بکشم».</p>
      <p>
        <b>در لانه مور، شبنمي طوفان است!</b>
      </p>
      <p>حسن روحاني در اجتماع مردم يزد به مواردي اشاره کرد و همين اشاره‌ها موجب شد، مخالفان دولت با جزميتي باور نکردني، دست به تخريب دولت بزنند و تلاش کردند سخنان روحاني را که از قضا به اشاره گفته شده بود، از اثر بيندازند. مخالفان دولت در يک تقسيم کار هماهنگ به دو جانب رفتند، گروهي در خبرگزاري‌هاي دلواپس به کاستن از انرژي سخنان روحاني اهتمام کردند و گروهي ديگر که در عداد برخي سياست‌ورزان قرار مي‌گيرند، در حمله مستقيم به خود روحاني با هم مسابقه گذاشتند و همه اينها در حالي است که روحاني در سخنانش به هيچ نهاد، ارگان و يا شخصي اشاره مستقيم نکرده و تنها گفته بود که پرونده‌هايي وجود دارد و از قوه قضائيه درخواست کرده بود رسيدگي به اين پرونده‌ها را شتاب بخشد. اما به اعتبار اينکه ضمير مبهم در سخنان روحاني به نقطه هدف اشاره مي‌کند، عده‌اي سراسيمه وارد کارزار شدند و متوجه نبودند قسمتي از حرف روحاني مربوط به زمان گذشته است، اتفاق افتاده و دو ميليارد دلار توسط آمريکا از سرمايه‌هاي اين کشور از دست رفته است و هيچ کس نمي‌تواند بگويد چنين نبوده و يا دولت‌هاي نهم و دهم اهمال کاري نکرده و حتي براي آن پرونده هم تشکيل شده است. اين افراد در حالي با تمام توان در برابر دولت ايستاده‌اند که در هشت سال دولت عدالت‌محور نزديک به دلواپسان، شاهد چه موارد تلخي بوديم که گم شدن دکل‌هاي نفتي و حيف و ميل درآمدهاي کشور (که معاون اول هم به آن اشاره‌اي ضمني داشت)، تنها بخش کوچکي از ابهامات آن دوره است. جالب اينکه اين افراد در آن دوره سکوت کرده بودند و بعد از پايان دولت‌ مهرورزي خود را به نشنيدن هم زده بودند و حالا که روحاني به چند پرونده و ابهام اقتصادي اشاره مي‌کند، چنين برآشفته شده‌اند. نکته جالب در اين ميان اين است که اين دلواپسان توجه ندارند که روحاني که امروز در مسند رياست جمهوري قرار گرفته، سال‌هاي متمادي در جايگاه‌هاي حساس کشور بوده و برابر قرار دادن سخنراني روحاني در يزد با ماجراي 14 اسفند دوران بني‌صدر چقدر بي‌پايه و بي‌معناست. اين افراد متوجه نيستند که برابر قرار دادن شرايط امروز با روزهاي پرتب‌وتاب بعد از انقلاب و جنگ، منطقا ممکن نيست.(<a href="https://aftabnews.ir/fa/news/621109/%D8%A8%D9%86%DB%8C%E2%80%8C%D8%B5%D8%AF%D8%B1-%D8%B3%D8%A7%D8%B2%DB%8C-%D8%B1%D9%88%D8%AD%D8%A7%D9%86%DB%8C-%D8%A7%D8%B2-%D8%B3%D9%88%DB%8C-%D8%AF%D9%84%D9%88%D8%A7%D9%BE%D8%B3%D8%A7%D9%86-%D8%A2%D9%82%D8%A7%DB%8C-%D8%B0%D9%88%D8%A7%D9%84%D9%86%D9%88%D8%B1%DB%8C-%D8%AF%D9%82%D9%8A%D9%82%D8%A7-%DA%A9%D8%AC%D8%A7%D9%8A%DB%8C">جزئیات بیشتر</a>)</p>
      <p>
        <b>می‌خواهند روحانی را عصبانی کنند</b>
      </p>
      <p>غلامعلی رجایی، فعال سیاسی اصلاح طلب نیز در یادداشتی در روزنامه آفتاب‌یزد، نوشته است: به یاد دارم که مرحوم هاشمی در مورد پیروزی روحانی می گفت جریان مخالف تلاش می کند تا این دولت در سال اول زمین بخورد. آنها از همان ابتدا سعی می کردند تا کاری کنند که دولت توان ادامه نداشته باشد. اما دولت ادامه داد تا اینکه موضوع خروج آمریکا از برجام پیش آمد. امروز معتقدم آن استراتژی که می گفت دولت نباید دوران خود را به پایان برساند، وارد فاز دوم اجرا شده است. جریان مخالف دولت، سعی می کند تا حسن روحانی کار خود را نیمه تمام بگذارد و دست خود را به نشانه تسلیم بالا ببرد. تصور می‌کنم که باید از این پس منتظر حوادث دیگری نیز باشیم.(<a href="https://aftabnews.ir/fa/news/621120/%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D8%B9%D8%B5%D8%A8%D8%A7%D9%86%DB%8C-%DA%A9%D9%86%D9%86%D8%AF">جزئیات بیشتر</a>)</p>
    </article>
  </body>
</html>