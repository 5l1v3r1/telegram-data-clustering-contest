<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ultimouomo.com/il-liverpool-e-la-migliore-squadra-al-mondo-almeno-ad-anfield/"/>
    <meta property="og:site_name" content="L'Ultimo Uomo"/>
    <meta property="article:published_time" content="2019-11-12T10:46:47+00:00"/>
    <meta property="og:title" content="Il Liverpool è la migliore squadra al mondo (almeno ad Anfield)"/>
    <meta property="og:description" content="La vittoria col City ne è l'ultimo esempio."/>
  </head>
  <body>
    <article>
      <h1>Il Liverpool è la migliore squadra al mondo (almeno ad Anfield)</h1>
      <h2>La vittoria col City ne è l’ultimo esempio.</h2>
      <address><time datetime="2019-11-12T10:46:47+00:00">12 Nov 2019, 10:46</time> by <a rel="author" href="https://www.ultimouomo.com/author/daniele-v-morrone/" target="_blank">Daniele V. Morrone</a></address>
      <p>In questo momento storico non c’è niente di paragonabile per livello calcistico a una partita tra il Liverpool di Klopp e il Manchester City di Guardiola. Liverpool-City rappresenta ormai il picco del calcio in questa epoca, quello che era la sfida tra il Barcellona di Guardiola e il Real Madrid di Mourinho dieci anni fa. </p>
      <p> </p>
      <p>Nonostante le assenze nella linea difensiva del City, non si è visto in questo inizio di stagione niente di vicino allo spettacolo della partita di Anfield, anche per la solita cornice. I tifosi creano un calderone in ebollizione e la squadra si scalda al punto da togliere il fiato all’avversario. Il Liverpool coniuga il ritmo di gioco con la precisione tecnica e una determinazione inscalfibile per tutti i 90’.</p>
      <p>Al Liverpool non serve la partita perfetta per vincere ad Anfield, gli basta imporre sempre il proprio contesto di gioco grazie a una versatilità tattica sempre poco sottolineata. La squadra di Klopp modula l’altezza del pressing e aspetta che arrivi l’errore dell’avversario per punirlo. Una situazione altamente stressante per chi arriva ad Anfield: basta perdere un attimo la concentrazione e si è sotto di due gol. Lo sa bene il Manchester City di Guardiola, che non è ancora riuscito a vincere una volta contro il Liverpool ad Anfield e che per l’ennesima volta è stato scottato da una fiammata della squadra di casa.</p>
      <figure>
        <img src="https://ultimouomo.imgix.net/wp-content/uploads/2019/11/11165104/XG.jpeg"/>
      </figure>
      <p>Lo abbiamo visto tutti grazie ai meme: Guardiola si è appellato alla perfidia degli dei del calcio e a quella della terna arbitrale, che non avrebbe riscontrato i due tocchi di mano in area del Liverpool. Guardiola a fine partita ha salutato tutti con una glaciale stretta di mano piena di passivo-aggressività. C’era da rammaricarsi: il Manchester City ha creato più occasioni da gol nei 90’ e nel complesso è stato più pericoloso, ma dove Agüero o Sterling non sono riusciti a finalizzare, il Liverpool invece ha punito: 5 tiri nello specchio da cui sono usciti 3 gol. </p>
      <p> </p>
      <p>Il Liverpool è andato in vantaggio con il primo tiro della partita, al 6’, e passati neanche 7 minuti era già sul 2-0. Un inizio choc che esprime bene l’esperienza di giocare contro il Liverpool.</p>
      <p> </p>
      <p>
        <b>Dinamismo e precisione tecnica</b>
      </p>
      <p>Il Liverpool non è una squadra istintiva quanto sembra. È una squadra che legge e reagisce al sistema avversario per capire quando potersi accendere. Non è solo una squadra veloce ma una che sa come e quando sfruttare la propria velocità di esecuzione. Contro il City ha letto il sistema di pressing scelto da Guardiola e ha reagito attirando le attenzioni sul proprio centrocampo, liberando così spazio per i due terzini. Klopp, insomma, è riuscito a trovare quasi subito il punto debole del City.</p>
      <figure>
        <img src="https://ultimouomo.imgix.net/wp-content/uploads/2019/11/11165124/LIV-1.png"/>
      </figure>
      <p> </p>
      <p>Riguardiamo il momento in cui dal niente nasce l’azione del 2-0. Il pressing del City funziona e rallenta la manovra del Liverpool, che però gioca con calma il pallone finché Alexander-Arnold lo riceve in una zona non pericolosa, alza la testa e con un cambio di campo col piede teoricamente debole trova Robertson sulla fascia opposta. Robertson è troppo solo, è vero, ma è dato dal fatto che Bernardo Silva ha dovuto accentrarsi per seguire Wijnaldum che si è mosso dentro il campo. </p>
      <p> </p>
      <p>Il terzino destro Walker deve prendere Mané per evitare di averlo uno contro uno col più lento Stones, ed ecco che non fa in tempo a sganciarsi per contrastare la salita di Robertson. La coperta è troppo corta, sì, ma senza però il piede e la visione di gioco di Alexander-Arnold questa giocata non esiste. Il centrocampo del Liverpool – il suo dinamismo, la sua fluidità . costringe il City ad adeguare costantemente le proprie marcature a centrocampo. Per esempio Fabinho si spinge anche a pressare fin sopra le mezzali e queste si adattano di conseguenza in un attimo, modificando la propria posizione. Il City, insomma, deve muoversi in modo reattivo.</p>
      <figure>
        <img src="https://ultimouomo.imgix.net/wp-content/uploads/2019/11/11165216/LIV-2.png"/>
      </figure>
      <p>
        <i>In quest’azione Fabinho si muove per ricevere palla da Robertson e Wijnaldum subito si allarga per farsi trovare libero in diagonale. Fabinho sceglie però di restituire il pallone al terzino, che può comunque cambiare gioco per Trent Alexander-Arnold, la cui verticalizzazione immediata trova Henderson, che si è a sua volta allargato sulla fascia.</i>
      </p>
      <p> </p>
      <p>Anche quando il City riesce a forzare un pallone sulla fascia nell’uscita del Liverpool, la squadra di Klopp riesce a trovare un centrocampista che si sgancia dietro la linea di pressione per ricevere libero e far avanzare la manovra. Se invece riesce a sganciarsi Alexander-Arnold l’azione può partire per davvero. Il terzino destro è il regista occulto di questa versione del Liverpool, ormai totalmente a suo agio nell’essere il giocatore su cui smistare i palloni più scottanti e da cui imprimere all’azione la svolta decisiva con il suo gioco lungo. Alexander-Arnold è il giocatore con più tocchi del pallone per il Liverpool con 89 (per capirci sono 33 più che il secondo Van Dijk), e il giocatore che ha provato più passaggi con 54.</p>
      <p> </p>
      <figure>
        <img src="https://ultimouomo.imgix.net/wp-content/uploads/2019/11/11165235/LIV-3.jpeg"/>
      </figure>
      <p>
        <i>In questo grafico di passaggi si vede immediatamente quanto Alexander-Arnold sia il vero regista del Liverpool per la quantità di passaggi e la varietà dei giocatori che riesce a raggiungere.</i>
      </p>
      <p> </p>
      <p>
        <b>Il City non si arrende</b>
      </p>
      <p>Va detto che neanche dopo l’inizio bruciante il City ha mollato gli ormeggi e accettato la sconfitta. La partita ha invece mostrato proprio nel secondo tempo una volta digerito il 3-0 a partire dal 75’ come il piano gara di Guardiola aveva ragione d’essere nonostante il risultato finale, perché il City ha fatto il suo gioco anche sul 3-0, creando diverse chiare occasioni da gol. </p>
      <p> </p>
      <p>Oltre ai titoli il grande lascito di Guardiola nella sua esperienza a Manchester è una squadra in grado di fidarsi del proprio gioco nonostante il risultato, e che è in grado di creare occasioni da gol anche quando i suoi attaccanti non sono in giornata, come il caso di uno spento De Bruyne e uno stranamente impreciso sotto porta Agüero. Il City di Guardiola può anche perdere, ma non offre mai una sensazione di resa.</p>
      <p>Per questa partita Guardiola ha modificato il sistema di uscita palla dalla difesa per avere il portiere Bravo sulla stessa linea dei centrali Fernandinho e Stones molto aperti e spingere quindi i propri terzini Angeliño e Walker nei mezzi spazi e costringere lì gli esterni alti del Liverpool.</p>
      <figure>
        <img src="https://ultimouomo.imgix.net/wp-content/uploads/2019/11/12113349/CITY.png"/>
      </figure>
      <p>In caso di perdita del pallone Angeliño e Walker potevano schermare le mezzali avversarie. Con questa tattica il City è riuscito a riciclare il possesso facilmente nella seconda parte del secondo tempo e a offrire combustibile al tentativo di rimonta. La posizione ambigua dei terzini e il centro del campo coperto nonostante i movimenti ben calibrati degli avversari ha così permesso a Sterling di trovarsi in situazione costante di 1 contro 1 con Alexander-Arnold e sfruttare l’unico punto debole del giocatore.</p>
      <p> </p>
      <p> La fascia sinistra – con il triangolo formato da Angeliño, De Bruyne e Sterling come vertice alto – ha permesso al City di attaccare e allo stesso tempo tenere più bloccata la tremenda catena di fascia del Liverpool. Proprio da un cross di Angeliño al 78’ il City è riuscito a segnare il gol del 3-1 di Bernardo Silva, che non ha comunque permesso la rimonta. Una partita che quindi non ha ricucito ma allargato lo strappo in classifica, che è ora è di 9 punti.</p>
      <p> </p>
      <p>Come scritto da Barney Ronay sul Guardian: «C’è ovviamente la tentazione di chiudere la questione, di dire che il Liverpool ha vinto il titolo, che il suo primato in classifica è irraggiungibile. Si deve resistere alla tentazione non fosse altro per rispetto ai restanti sei mesi di competizione. Ma il Liverpool ha stabilito una cosa certa: adesso, in questo momento fissato nel tempo, è la miglior squadra al mondo».</p>
      <p> </p>
      <p>Magari è un’esagerazione in termini generali, ma il Liverpool è certamente la migliore squadra del mondo ad Anfield, lì dove ogni singolo giocatore va oltre le proprie possibilità, e dove la squadra può trovare sempre un modo per colpire l’avversario. La partita contro il City ne è soltanto l’ultimo esempio.</p>
      <related>
        <h4>Altro da premier league</h4>
        <a href="https://www.ultimouomo.com/leicester-squadre-interessanti-europa/"/>
        <a href="https://www.ultimouomo.com/bernardo-silva-insostituibile-manchester-city/"/>
        <a href="https://www.ultimouomo.com/tottenham-il-momento-piu-difficile-di-pochettino/"/>
      </related>
      <related>
        <h4>Altro da manchester city</h4>
        <a href="https://www.ultimouomo.com/atalanta-difficolta-champions-league/"/>
        <a href="https://www.ultimouomo.com/hype-rodri/"/>
        <a href="https://www.ultimouomo.com/cancelo-danilo-senso-scambio/"/>
      </related>
    </article>
  </body>
</html>