<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/riteish-deshmukh-says-i-leave-politics-to-my-brothers/272238/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-12T06:10:44+00:00"/>
    <meta property="og:title" content="राजनीति में आने के सवाल पर जानिए क्या बोले अभिनेता रितेश देशमुख"/>
    <meta property="og:description" content="रितेश देशमुख पूर्व महाराष्ट्र सीएम विलासराव देशमुख के बेटे हैं। ऐसे में रितेश देशमुख ने भी राजनीति में शामिल होने के सवाल पर अपनी टिप्पणी दी है।"/>
  </head>
  <body>
    <article>
      <h1>राजनीति में आने के सवाल पर जानिए क्या बोले अभिनेता रितेश देशमुख</h1>
      <address><time datetime="2019-11-12T06:10:44+00:00">12 Nov 2019, 06:10</time> by <a rel="author">JKR Staff</a></address>
      <p>बॉलीवुड के मशहूर अभिनेता <a href="http://www.jantakareporter.com/hindi/riteish-deshmukhs-moving-post-leaves-twitterati-in-tears/270533/">रितेश देशमुख</a> की हाल ही में फिल्म ‘हाउसफुल 4’ रिलीज हुई है। हाउसफुल 4 के बाद रितेश की अगली फिल्म ‘मरजावां’ जल्द ही रिलीज होने जा रही है। वैसे यह बात तो सभी जानते हैं कि रितेश देशमुख भले ही अभिनेता हों लेकिन वह महाराष्ट्र के राजनीतिक परिवार से ताल्लुक रखते हैं। उनके भाईयों ने हाल ही में महाराष्ट्र से चुनाव भी जीता है। वहीं, रितेश देशमुख पूर्व महाराष्ट्र सीएम विलासराव देशमुख के बेटे हैं। ऐसे में रितेश देशमुख ने भी राजनीति में शामिल होने के सवाल पर अपनी टिप्पणी दी है।</p>
      <figure>
        <img src="http://www.jantakareporter.com/wp-content/uploads/2019/10/Riteish-Deshmukh.png"/>
      </figure>
      <p>पिता की तरह राजनीति को अपना करियर बनाने की जगह रितेश ने उस माहौल को छोड़ फिल्मों को चुना। ऐसा उन्होंने क्यों किया इसका खुलासा हाल में ही <a href="https://mumbaimirror.indiatimes.com/entertainment/bollywood/riteish-deshmukh-i-leave-politics-to-my-brothers/articleshow/71996739.cms">मुंबई मिरर</a> को दिए एक इंटरव्यू में किया है। जब उनसे पूछा गया कि वह एंटरटेनमेंट इंडस्ट्री में क्यों आए? तो उन्होंने जवाब देते हुए कहा, ‘मैं अपने फैसले खुद लेता हूं, लेकिन मैं दूसरों के विचारों की इज्जत भी करता हूं। मेरा काम फिल्मों में काम करना है और मैं वही कर रहा हूं। मैंने पॉलिटिक्स अपने भाइयों पर छोड़ दी है।’</p>
      <p>जब उनसे पूछा गया कि क्या वह कभी पावर की तरफ अट्रैक्ट होते हैं? इस पर रितेश ने कहा कि उन्होंने अपनी पूरी जिंदगी पावर देखी है इसलिए पावर उनको इतना अट्रैक्ट नहीं करती है। रितेश ने बताया कि वह अपने प्रफेशन से बहुत खुश हैं और यही उनकी ताकत भी है।</p>
      <p>वहीं, रितेश देशमुख की बात करें तो उनकी फिल्म ‘हाउसफुल 4’ हाल ही में रिलीज है। इस फिल्म में रितेश देशमुख के साथ अक्षय कुमार, बॉबी देओल, कृति खरबंदा, कृति सेनन, पूजा हेगड़े और नवाज़ुद्दीन सिद्दीकी भी मुख्य भूमिका में है।</p>
      <p>रितेश देशमुख फिलहाल में अपनी अपकमिंग फिल्म मरजावां के प्रमोशन में बिजी हैं। फिल्म 15 नवंबर को रिलीज होगी। फिल्म में रितेश एक बार फिर विलेन के किरदार में नजर आएंगे। वहीं उनके साथ फिल्म में सिद्धार्थ मल्होत्रा और तारा सुतारिया मुख्य किरदारों में हैं।</p>
    </article>
  </body>
</html>