<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/12/7102914/"/>
    <meta property="og:site_name" content="Європейська правда"/>
    <meta property="article:published_time" content="2019-11-12T06:10:56+00:00"/>
    <meta property="og:title" content="Відставку Яременка через секс-скандал затвердили, вже є кандидатури наступників"/>
    <meta property="og:description" content="Фракція “Слуги народу” розглянула заяву Богдана Яременка про відставку з посади голови комітету з питань зовнішньої політики і міжпарламентського співробітництва і визначила наступників."/>
  </head>
  <body>
    <article>
      <h1>Відставку Яременка через секс-скандал затвердили, вже є кандидатури наступників</h1>
      <address>
        <time datetime="2019-11-12T06:10:56+00:00">12 Nov 2019, 06:10</time>
      </address>
      <p>Фракція "Слуги народу" розглянула заяву Богдана Яременка про відставку з посади голови комітету з питань зовнішньої політики і міжпарламентського співробітництва і визначила його наступників.</p>
      <p>Як пише "Європейська правда", про це у Facebook <a href="https://www.facebook.com/603402597/posts/10159041933662598/">повідомила</a> депутат "Слуги народу" Євгенія Кравчук.</p>
      <p>Кравчук зазначила, що Яременко жодним чином не порушив закон і обіцянки, дані виборцям і команді.</p>
      <p>"Разом з тим, написавши заяву, він вчинив як патріот і професійний дипломат, розуміючи, які можуть бути ризики не так для партії, як для українського парламенту та країни в цілому на міжнародній арені. І ми дякуємо йому за це", - додала депутат.</p>
      <p>За її даними, серед кандидатів на посаду глави комітету - Єлизавета Ясько, Святослав Юраш, Галина Михайлюк і Олександр Мережко.</p>
      <p>"З цього приводу у нас пройдуть внутрішні праймеріз, на яких визначимо найсильнішого", - повідомила Кравчук.</p>
      <p>Нагадаємо, голова парламентського комітету з питань зовнішньої політики та міжпарламентського співробітництва Богдан Яременко написав заяву про складення повноважень на тлі секс-скандалу навколо його особи.</p>
      <p> 30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</p>
      <p>Спершу заявивши про провокацію нібито для журналістів, згодом Яременко <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</p>
      <related>
        <a href="https://www.eurointegration.com.ua/news/2019/11/1/7102546/"/>
      </related>
    </article>
  </body>
</html>