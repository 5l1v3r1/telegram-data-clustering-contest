<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/pogled-v-slovensko-turisticno-prihodnost"/>
    <meta property="og:site_name" content="Primorske novice"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Pogled v slovensko turistično prihodnost"/>
    <meta property="og:description" content="Ta teden bo slovenski turizem na prvem tiru. Včeraj so se namreč z že 66. Gostinsko-turističnim zborom začeli Dnevi slovenskega turizma, ki letos potekajo v Ljubljani. Eden od vrhuncev turističnega tedna bo danes, ko bo na plenarnem zasedanju nastopil tudi predsednik vlade Marjan Šarec, zvečer pa bodo podelili najvišja letna priznanja v turizmu."/>
  </head>
  <body>
    <article>
      <h1>Pogled v slovensko turistično prihodnost</h1>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">Sašo Dravinec</a></address>
      <p>
        <b>Ta teden bo slovenski turizem na prvem tiru. Včeraj so se namreč z že 66. Gostinsko-turističnim zborom začeli Dnevi slovenskega turizma, ki letos potekajo v Ljubljani. Eden od vrhuncev turističnega tedna bo danes, ko bo na plenarnem zasedanju nastopil tudi predsednik vlade Marjan Šarec, zvečer pa bodo podelili najvišja letna priznanja v turizmu.</b>
      </p>
      <figure>
        <img src="https://static.primorske.si/foto/highres/politika/719340_260-mira-semic.jpg"/>
        <figcaption>Mira Šemić bo jutri zvečer razglasila najboljše slovenske restavracije po mnenju mednarodnega gastronomskega vodnika Gault&amp;Milla.  Foto: STA</figcaption>
      </figure>
      <p><b>LJUBLJANA</b> &gt; Z Gostinsko-turističnim zborom, ki poteka že vse od leta 1953, pripravlja pa ga Turistično-gostinska zbornica, so se včeraj začeli Dnevi slovenskega turizma. Ti so osrednje strokovno srečanje slovenskega turizma, saj so pod okriljem Slovenske turistične organizacije (STO) pred leti povezali več prireditev in jih strnili v enovit in koncentriran dogodek. Letošnja tema je Redesign turizma: Turizem prihodnosti. Domači in tuji govorci bodo iskali odgovore na vprašanja, kaj je kakovosten turizem in kako ga doseči, kako naj se prilagaja spremembam, ki jih pogojujejo občutljivo okolje in navade turistov, kakšen sploh je sodoben popotnik in kako na njegovo vedenje in nakupno pot vpliva razvoj sodobnih tehnologij.</p>
      <h3>Kako poteka izvajanje turistične strategije</h3>
      <p>Danes popoldne bo plenarno zasedanje, zbrane bo pozdravil premier <b>Marjan Šarec</b>, minister za gospodarski razvoj in tehnologijo<b> Zdravko Počivalšek</b> pa bo ocenil izvajanje turistične strategije. Med govorci bo tudi arhitekt <b>Boris Podrecca</b>, ki bo govoril o tem, kako višjo dodano vrednost v turizmu dosegati tudi skozi design.</p>
      <blockquote><b>Prihaja k nam Michelin?<br/></b>V prihodnjih dveh letih bo osrednja tema slovenskega turizma gastronomija, Slovenija pa bo leta 2021 Evropska gastronomska regija. V prihodnjem letu naj bi Slovenija dobila tudi najvplivnejši gastronomski vodnik Michelin, saj se je, kot je videti na portalu javnih naročil, z izdajateljem dogovorila in pogodila za izdaji vsaj v letih 2020 in 2021, kar pa naj bi majhno in za globalni Michelin tržno manj zanimivo Slovenijo stalo zajetnih 925.000 evrov. Predstavniki slovenskega turizma so se začeli z Michelinom pogovarjati že pred dobrima dvema letoma, kot nujen promocijski kanal pa je “rdeči vodnik” prepoznan tudi v akcijskem načrtu razvoja in trženja gastronomskega turizma. Čeprav kvalificirani gastronomski turisti informacije iščejo skozi več kanalov, zelo pomemben je tudi omenjeni vodnik Gault&amp;Millau, pa je Michelin svojevrstna biblija na tem področju, nenazadnje ima tudi najdaljšo tradicijo, izhaja namreč že več kot 100 let.</blockquote>
      <p>Zvečer bodo na svečanosti v Unionski dvorani podelili najvišja priznanja v turizmu, jutri pa bo potekal Slovenski turistični forum, na katerem se bodo ukvarjali s profilom sodobnega popotnika, s tem, kaj išče in katere digitalne kanale uporablja pri tem.</p>
      <h3>Gault&amp;Millau bo izšel drugič</h3>
      <p>Jutri bodo razglasili rezultate tekmovanj v okviru Gostinsko-turističnega zbora, na večerni prireditvi, ki bo sklenila Dneve slovenskega turizma, pa bodo predstavili izdajo gastronomskega vodnika Gault&amp;Millau Slovenija 2020, ki ga je <b>Mira Šemić</b> s sodelavci pripravila drugič. Pred uradnim izidom je povedala, da bo vodnik bogatejši od lanskega, saj so dodali nove vsebine, v njem pa so, tako kot lani, šestim gostilnam podelili štiri kuharske kape, kar je znak vrhunskosti v kulinariki. Lani sta jih med primorskimi gostilnami prejela Hiša Franko <b>Ane Roš</b> in <b>Valterja Kramarja</b> iz Starega sela pri Kobaridu in gostilna Pri Lojzetu <b>Tomaža Kavčiča</b> z Zemona, ki sta dobila tudi najvišji slovenski oceni 17,5 točke (od 20 možnih).</p>
    </article>
  </body>
</html>