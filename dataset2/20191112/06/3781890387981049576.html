<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741254"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T06:23:00+00:00"/>
    <meta property="og:title" content="สอศ.-เอ.พี.ฮอนด้าจัดแข่งรถประหยัดพลังงาน"/>
    <meta property="og:description" content="สอศ.จับมือ เอ.พี.ฮอนด้า จัดแข่งฮอนด้าประหยัดเชื้อเพลิง ครั้งที่ 22 หวังสร้างวิศวกรยานยนต์ป้อนตลาดแรงงาน"/>
  </head>
  <body>
    <article>
      <h1>สอศ.-เอ.พี.ฮอนด้าจัดแข่งรถประหยัดพลังงาน</h1>
      <address>
        <time datetime="2019-11-12T06:23:00+00:00">12 Nov 2019, 06:23</time>
      </address>
      <slideshow>
        <figure>
          <img src="https://www.dailynews.co.th/admin/upload/20191112/news_wmiZnaxTph133716_533.jpg?v=20191112238"/>
        </figure>
        <figure>
          <img src="https://www.dailynews.co.th/admin/upload/20191112/news_ghVQHvNjxi133717_533.jpg?v=20191112238"/>
        </figure>
        <figure>
          <img src="https://www.dailynews.co.th/admin/upload/20191112/news_BvPRNZfKSZ133717_533.jpg?v=20191112238"/>
        </figure>
      </slideshow>
      <p>
        <b>สอศ.จับมือ เอ.พี.ฮอนด้า จัดแข่งฮอนด้าประหยัดเชื้อเพลิง ครั้งที่ 22 หวังสร้างวิศวกรยานยนต์ป้อนตลาดแรงงาน</b>
      </p>
      <p>วันนี้(12 พ.ย.)ที่สนามช้าง อินเตอร์เนชั่นแนล เซอร์กิต จ.บุรีรัมย์ บริษัท เอ.พี. ฮอนด้าจำกัด  ร่วมกับ สำนักงานคณะกรรมการการอาชีวศึกษา(สอศ.) และจังหวัดบุรีรัมย์ ได้จัดการแข่งขัน “ฮอนด้าประหยัดเชื้อเพลิง” Honda Eco Mileage challenge ครั้งที่ 22 ประจำปี 2562 ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี   ซึ่งปีนี้มีทีมเข้าร่วมแข่งขันทั้งสิ้น 440 ทีม หรือกว่า2,200 คน จากทั่วประเทศ<br/><br/>โดย นายอรรถพล สังขวาสี ผู้ช่วยเลขาธิการ สอศ. กล่าวว่า เป็นเรื่องที่น่ายินดีที่นักเรียน นิสิต นักศึกษาให้ความสนใจเข้าร่วมแข่งขันเป็นจำนวนมากซึ่งสะท้อนให้เห็นว่าเยาวชนให้ความสำคัญกับการอนุรักษ์พลังงาน และการรักษาสภาพสิ่งแวดล้อม โดยการระดมสมองร่วมกันสร้างสรรค์ยานยนต์ประหยัดพลังงาน ได้มีการช่วยเหลือร่วมมือกันเพื่อก้าวไปสู่จุดหมายเดียวกัน ตลอดจนได้เรียนรู้จากสถานการณ์จริงในการทำงานร่วมกัน ได้แลกเปลี่ยนความรู้ เทคนิคซึ่งกันและกัน ซึ่งสามารถนำไปประยุกต์ใช้ในชีวิตปัจจุบันและอนาคตได้เป็นอย่างดี ซึ่งการแข่งขันฮอนด้าประหยัดเชื้อเพลิงนี้ มีส่วนสำคัญที่ช่วยพัฒนาบุคลากรทางด้านทักษะวิศวกรรมยานยนต์ ได้ต่อยอดการเรียนรู้ภายในห้องเรียนผสานความคิดสร้างสรรค์ บนพื้นฐานการอนุรักษ์พลังงาน ก้าวสู่ภาคปฏิบัติบนสนามแข่งขันที่มีมาตรฐาน นับเป็นกิจกรรมที่ให้ประสบการณ์ล้ำค่าเป็นอย่างมากแก่ผู้เข้าร่วมการแข่งขัน<br/><br/>ดร.อารักษ์ พรประภา รองประธานกรรมการบริหาร บริษัท เอ.พี.ฮอนด้า จำกัด กล่าวว่าการแข่งขัน ฮอนด้าประหยัดเชื้อเพลิงเป็นมีความตั้งใจที่จะสร้างเยาวชนไทย สู่การเป็นเยาวชนคุณภาพ โดยพัฒนาศักยภาพ ทางด้านทักษะวิศวกรรมยานยนต์ ควบคู่กับการสร้างจิตสำนึกรักษ์พลังงาน ด้วยการส่งเสริมให้ผู้เข้าแข่งขันทำการออกแบบและประดิษฐ์ตัวรถแข่งด้วยตนเอง บนความท้าทายที่ว่า “น้ำมันหนึ่งลิตร จะวิ่งได้ไกลแค่ไหน” ซึ่งกติกานี้จะทำให้ทุกทีมได้เรียนรู้ตั้งแต่จุดเริ่มต้น ทั้งเรื่องการดีไซน์รถตามหลักอากาศพลศาสตร์ การเลือกใช้วัสดุต่าง ๆ รวมถึงการศึกษาการทำงานเชิงลึกของเครื่องยนต์ระบบหัวฉีด PGM-FI ไปจนถึงการวางแผนการวิ่งในสนาม  ทั้งหมดนี้จะส่งผลดีในแง่ของการวิจัยและพัฒนา เกิดเป็นโนว์ฮาวใหม่ๆ ของแต่ละสถาบัน และจะทำให้เยาวชนได้พัฒนาความสามารถ และ เปิดโอกาสให้ได้รู้จักการทำงานเป็นทีมด้วยอย่างไรก็ตามผู้ชนะในรายการนี้จะได้สิทธิเข้าร่วมแข่งขันรถประหยัดเชื้อเพลิงระดับนานาชาติรายการ Honda Soichiro Cup ครั้งที่ 40 ในปี 2020 ที่ประเทศญี่ปุ่น<br/><br/>สำหรับการแข่งขันรถประหยัดเชื้อเพลิง Honda Eco Mileage Challenge แบ่งออกเป็น 2 ประเภท  ประกอบด้วย ประเภทรถประดิษฐ์ และประเภทรถตลาด โดยประเภทรถประดิษฐ์ คือ ประเภทรถแข่งที่ทีมแข่งจะต้องประดิษฐ์ตัวถังขึ้นเองทั้งหมด พร้อมติดตั้งเครื่องยนต์ระบบหัวฉีด PGM-Fi ที่ฮอนด้าให้การสนับสนุน ซึ่งในประเภทรถประดิษฐ์นี้จะแบ่งเป็นกลุ่มย่อยตามสถานศึกษา  3 ระดับ คือ ระดับอาชีวศึกษา ระดับอุดมศึกษาและ ระดับประชาชนทั่วไป   ส่วนประเภทรถตลาด เป็นการเปิดโอกาสให้บุคคลทั่วไปเข้าแข่งขันได้โดยใช้รถจักรยานยนต์ฮอนด้าเวฟ 110i   ฮอนด้าซีแซดไอ  และ ฮอนด้าดรีม 110i โดยสามารถปรับแต่งเครื่องยนต์ได้ตามกติกาที่กำหนด ผู้เข้าแข่งขันจะต้องทำความเร็วในสนามอย่างต่อเนื่อง โดยใช้ความเร็วเฉลี่ยไม่ต่ำกว่า 30 กม./ชม และกำหนดจำนวนรอบสำหรับรถประดิษฐ์ที่ 4 รอบ และ 2 รอบสำหรับรถตลาด ซึ่งระยะทางรวมของสนามต่อรอบอยู่ที่ 4.554 กิโลเมตร สำหรับการวัดค่าประหยัดน้ำมันเชื้อเพลิงจะคำนวณจากน้ำหนักของน้ำมันที่ใช้ไปในระหว่างการแข่งขัน ทีมที่มีอัตราการใช้น้ำมันเชื้อเพลิงน้อยที่สุด จะเป็นผู้ชนะ และรถทุกคันจะต้องผ่านการตรวจสอบจากคณะกรรมการโดยละเอียด</p>
    </article>
  </body>
</html>