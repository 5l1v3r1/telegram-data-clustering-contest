<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-to-psaxnoyn-martins-kai-karempe.5637786.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T06:15:00+00:00"/>
    <meta property="og:title" content="Ολυμπιακός: Το… ψάχνουν Μαρτίνς και Καρεμπέ"/>
    <meta property="og:description" content="Η εικόνα του Ολυμπιακού στα τελευταία ματς φέρνει προβληματισμό και οι Πέδρο Μαρτίνς, Κριστιάν Καρεμπέ αναζητούν τις λύσεις για τη δύσκολη συνέχεια."/>
  </head>
  <body>
    <article>
      <h1>Ολυμπιακός: Το… ψάχνουν Μαρτίνς και Καρεμπέ</h1>
      <h2>Η εικόνα του Ολυμπιακού στα τελευταία ματς φέρνει προβληματισμό και οι Πέδρο Μαρτίνς, Κριστιάν Καρεμπέ αναζητούν τις λύσεις για τη δύσκολη συνέχεια.</h2>
      <address><time datetime="2019-11-12T06:15:00+00:00">12 Nov 2019, 06:15</time> by <a rel="author">Διονύσης Βερβελές</a></address>
      <p>Εκτός στόχων ο <a href="https://www.sport24.gr/football/omades/Olympiakos/">Ολυμπιακός </a>δεν είναι. Κάθε άλλο, στο πρωτάθλημα παραμένει μόνος πρώτος στη βαθμολογία, ενώ και στην Ευρώπη, είναι ακόμη εντός στόχου.</p>
      <p>Αυτός από την ώρα που έγινε η κλήρωση, ήταν η ομάδα να περάσει στους "32" του <a href="https://www.sport24.gr/football/EuropaLeague/">Europa League</a>, να είναι δηλαδή σε θέση να αγωνίζεται και τον Φεβρουάριο σε ευρωπαϊκή διοργάνωση. Πολλά βέβαια θα εξαρτηθούν και την πέμπτη αγωνιστική, καθώς οι «ερυθρόλευκοι» επιθυμούν μια ήττα του Ερυθρού Αστέρα από την <a href="https://www.sport24.gr/football/omades/Bayern/">Μπάγερν Μονάχου</a> στο Βελιγράδι. Ακόμη και αν δεν καταφέρουν να αποσπάσουν θετικό αποτέλεσμα απέναντι στην <a href="https://www.sport24.gr/football/omades/totenam/">Τότεναμ</a>, μια νίκη επί των Σέρβων στις 11 Δεκέμβρη στο κατάμεστο Καραϊσκάκη, θα τους αρκεί για να κλειδώσουν την πρόκριση.</p>
      <p>Στο πρωτάθλημα η ομάδα έχει κάνει δύο γκέλες, χάνοντας τέσσερις βαθμούς. Κι αν αυτή με τον <a href="https://www.sport24.gr/football/omades/Panathinaikos/">Παναθηναϊκό </a>"χρεώνεται" και ως το αιώνιο ντέρμπι, στην <a href="https://www.sport24.gr/football/omades/SkodaXanthi/">Ξάνθη </a>δικαιολογία δεν υπήρχε. Η ομάδα δείχνει να… βασανίζεται σε αρκετά ματς. Αναφέραμε και χθες πως δεν έχει έρθει φέτος πρώτο ημίχρονο με τον Ολυμπιακό να έχει δύο γκολ προβάδισμα. Είναι κάτι που έχει συμβεί πολλές φορές στο παρελθόν, αλλά φέτος υπάρχει μια τάση της… δοκιμασίας.</p>
      <h3>ΤΟΥΣ ΠΡΟΒΛΗΜΑΤΙΖΕΙ…</h3>
      <p>Για ορισμένους, η εξήγηση είναι οι παράλληλες υποχρεώσεις σε Ελλάδα και Ευρώπη. Μαζί με την κούραση. Δεν μπορεί, όμως, να είναι 100% αυτή. Μπορεί να ισχύει σε ένα ποσοστό, αλλά από εκεί και πέρα ένας γενικός προβληματισμός υπάρχει.</p>
      <p>Γι’ αυτόν άλλωστε, ο Πέδρο Μαρτίνς μιλά συνεχώς με τον άνθρωπο που τον εμπιστεύθηκε και τον έπεισε να έρθει για να αναλάβει το πρότζεκτ του Ολυμπιακού. Τον Κριστιάν Καρεμπέ. Ο αθλητικός διευθυντής των "ερυθρολεύκων", στηρίζει τον Πορτογάλο προπονητή. Είναι ξεκάθαρη η θέση του. Ακόμη και όταν φάνηκε να υπάρχουν κάποια… σύννεφα για τον Μαρτίνς, ο Καρεμπέ πάντα έβαζε πλάτη πείθοντας τη διοίκηση και τον Βαγγέλη Μαρινάκη ότι είναι ο ιδανικός προπονητής για να οδηγήσει τον Ολυμπιακό και πάλι στην κορυφή.</p>
      <p>Ο Μαρτίνς σίγουρα δεν τα βλέπει όλα καλά στην ομάδα του. Απλά, έχει κάποιες… γραμμές. Δεν θέλει να αναδεικνύει τις όποιες αδυναμίες, τα προβλήματα. Θα προτιμήσει να τα συζητήσει με τον Καρεμπέ, τους συνεργάτες του, θα αναζητήσουν εκεί τη λύση. Πως μπορεί να βρεθεί αυτή.</p>
      <h3>ΠΙΣΤΕΥΕΙ ΣΤΟ ΠΛΑΝΟ ΤΟΥ</h3>
      <p>Ο τεχνικός του Ολυμπιακού συνειδητοποιεί ότι η ομάδα δεν μπαίνει καλά σε πολλά ματς. Δεν είναι ότι δεν τον προβληματίζει, αντίθετα, είναι τύπος που θα υπεραμυνθεί των επιλογών του. Πριν τον αγώνα με την Ξάνθη για παράδειγμα, πολλοί απόρησαν με την επιλογή του να παίξει πάλι με τρεις χαφ.</p>
      <p>Με τους Γκιλιέρμε, Μπουχαλάκη πιο οπισθοχωρημένους και μπροστά τους τον Καμαρά. Η επιλογή του αυτή δεν βγήκε και σήκωσε μεγάλη κουβέντα, μέχρι να γκελάρει και ο <a href="https://www.sport24.gr/football/omades/Paok/">ΠΑΟΚ </a>απέναντι στον Παναθηναϊκό. Αυτό το ματς, θα το είχε "χρεωθεί" για τα καλά ο Μαρτίνς, αν η ομάδα ήταν ισόβαθμη σήμερα με τον ΠΑΟΚ. Ακόμη και εκεί, όμως, ο Μαρτίνς έδινε τη δική του εξήγηση.</p>
      <p>Θεωρούσε πως το σχήμα με τους τρεις χαφ είχε πάει εξαιρετικά με την ΑΕΚ και πως θα ήταν άδικο να άφηνε κάποιον από αυτούς στον πάγκο, ειδικά όταν δεν μπορούσε να τον βοηθήσει από την αρχή του αγώνα ο Ματιέ Βαλμπουενά. Εδώ καλά-καλά ως αλλαγή δεν μπόρεσε να προσφέρει αυτά που θα ήθελε…</p>
      <h3>Η "ΕΡΥΘΡΟΛΕΥΚΗ" ΕΜΠΕΙΡΙΑ</h3>
      <p>Ο Πέδρο Μαρτίνς συζητά πολύ με τον Κριστιάν Καρεμπέ και υπολογίζει στην άποψή του. Έχει ζήσει για τα καλά αποδυτήρια, η εμπειρία του μοναδική. Επίσης, ο προπονητής του Ολυμπιακού εκτιμά το γεγονός ότι ο αθλητικός διευθυντής της ομάδας, έζησε το σύλλογο και ως ποδοσφαιριστής. Και πως να μην ξέρει; Τρεις σεζόν έπαιξε στον Ολυμπιακό, από το 2001 ως το 2004, με 99 συμμετοχές σε όλες τις διοργανώσεις, σε Ελλάδα και Ευρώπη.</p>
      <p>Παίζει ρόλο η "ερυθρόλευκη" εμπειρία του εντός γηπέδου, σίγουρα μπορεί να εξηγήσει κάποια πράγματα πιο εύκολα, να βοηθήσει και τον προπονητή. Πάνω σε αυτό το πλαίσιο γίνεται και αυτή η κουβέντα, με το στόχο να είναι ο Ολυμπιακός να παίξει και καλύτερο ποδόσφαιρο στη συνέχεια.</p>
      <p>Ναι, ο Μαρτίνς είναι πιεσμένος γιατί όλοι στο σύλλογο ζουν και αναπνέουν για την κατάκτηση του πρωταθλήματος φέτος. Δεν θέλουν βέβαια να… λυγίσει ο κόουτς υπό αυτή την πίεση. Γι’ αυτό και τον στηρίζουν, είναι δίπλα του και περιμένουν κάτι καλύτερο. Βλέπετε πέρσι, με την ομάδα να έχει χάσει τους στόχους της, ο κόσμος στήριξε γιατί είδε καλή μπάλα, νίκες χωρίς άγχος, μεγάλα σκορ. Τώρα, τα δεδομένα είναι διαφορετικά. Ο Ολυμπιακός "καίγεται" για τρίποντα, απλά περιθώρια βελτίωσης υπάρχουν.</p>
      <h3>ΕΙΝΑΙ ΣΤΗΝ ΠΙΕΣΗ…</h3>
      <p>Πολλοί διακρίνουν ένα άγχος στον Πέδρο Μαρτίνς. Δεν θα το γράψω φοβία. Όταν η ομάδα είναι πρώτη, κάτι τέτοιο δεν μπορεί να ισχύει. Κάτι σωστό πρέπει να γίνει, από τη στιγμή που είναι πρώτη. Απλά ο προπονητής δείχνει πιεσμένος αρκετά. Αυτός είναι ο Ολυμπιακός, δεν υπάρχει προπονητής που δούλεψε και στάθηκε «σβηστός». Θα κάνεις πέντε μεγάλα ματς και μπορεί όλοι να σε… στήνουν στο απόσπασμα για τη μία στραβή που μπορείς να κάνεις.</p>
      <p>Ο Μαρτίνς είναι στην πίεση για τα καλά και όλοι πιστεύουν πως θα δείξει πιο απελευθερωμένος στα επόμενα ματς, ώστε να περάσει στην ομάδα αυτά που χρειάζονται για να είναι στο +5 το βράδυ της 1 Δεκεμβρίου και στους 32 του Europa League αυτό της 11 του ίδιου μήνα…</p>
      <p>
        <b>Photo credits: Eurokinissi</b>
      </p>
    </article>
  </body>
</html>