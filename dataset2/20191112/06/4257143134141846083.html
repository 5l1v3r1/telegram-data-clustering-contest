<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/evo-morales-elhagyta-boliviat"/>
    <meta property="og:site_name" content="infostart"/>
    <meta property="article:published_time" content="2019-11-12T06:07:00+00:00"/>
    <meta property="og:title" content="Evo Morales elhagyta Bolíviát"/>
    <meta property="og:description" content="Egy mexikói kormányzati repülőgép fedélzetén Mexikóba ment Evo Morales volt bolíviai elnök, aki menedéket kap Mexikóban - tudatta helyi idő szerint hétfő éjjel a mexikói külügyminiszter."/>
  </head>
  <body>
    <article>
      <h1>Evo Morales elhagyta Bolíviát</h1>
      <address><time datetime="2019-11-12T06:07:00+00:00">12 Nov 2019, 06:07</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/11/politikai-vakuum-az-elektromos-autok-gyartasa-miatt-fontos-orszagban"/>
        <a href="https://infostart.hu/kulfold/2019/11/10/lemondott-evo-morales-boliviai-elnok"/>
        <a href="https://infostart.hu/kulfold/2019/11/10/teveszekhaz-foglalas-boliviaban-az-elnok-belement-az-uj-valasztasba"/>
      </related>
      <h3>Egy mexikói kormányzati repülőgép fedélzetén Mexikóba ment Evo Morales volt bolíviai elnök, aki menedéket kap Mexikóban - tudatta helyi idő szerint hétfő éjjel a mexikói külügyminiszter.</h3>
      <p>"Evo Morales immár a mexikói kormány gépén ül, amelyet azért küldtünk, hogy garantáljuk a biztonságos útját országunkba" - írta a Twitteren Marcelo Ebrard, és egy fotót is közzétett a gépen ülő Moralesről, akinek egy mexikói zászló látható az ölében.</p>
      <p>Ebrard pár órával korábban jelentette be, hogy Morales politikai menedéket kért és kapott Mexikóban, mert úgy ítélték meg, hogy élete és testi épsége veszélyben van.</p>
      <p>Bolíviában közben a rendőrség a hadsereg beavatkozását kérte az erőszak megfékezése érdekében, mert éjszaka több helyen elszabadult az erőszak a fővárosban, és több településen rendőrőrsöket fosztottak ki és gyújtottak fel, miközben Evo Morales támogatóinak több száz fős, feldühödött csoportja indult a közeli El Altóból a fővárosba. Az andoki őslakosok zászlaját, a wiphalát lengető tömeg azt kiabálta, hogy "most itt a polgárháború".</p>
      <aside>Előzmények<br/>A baloldali Morales vasárnap kényszerült lemondani az elnöki posztról, miután az országon a választásokat követően három hétig véres tüntetések söpörtek végig, és a rendőrség, valamint a hadsereg főparancsnoka is felszólította, hogy távozzon az ország éléről, mert az Amerikai Államok Szervezete súlyos szabálytalanságokat és potenciális csalást észlelt az októberi elnökválasztáson, és az eredmény megsemmisítésére szólította fel La Pazt. Evo Morales 2006 óta állt Bolívia élén. Ő volt az ország első őslakos államfője.</aside>
      <p>
        <i>Nyitókép: MTI/AP/Juan Karita</i>
      </p>
    </article>
  </body>
</html>