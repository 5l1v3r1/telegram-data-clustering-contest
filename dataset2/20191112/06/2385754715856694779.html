<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596892/syriapligma-stin-presveia-livanou-dyo-nekroi-anoikse-pyr-i-antiaeroporiki"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T06:30:00+00:00"/>
    <meta property="og:title" content="Συρία:Πλήγμα στην πρεσβεία Λιβάνου - Δυο νεκροί - Άνοιξε πυρ η αντιαεροπορική"/>
    <meta property="og:description" content="Τουλάχιστον δύο άνθρωποι σκοτώθηκαν και άλλοι έξι τραυματίστηκαν σε πλήγμα τις πρώτες πρωινές ώρες της Τρίτης εναντίον κτιρίου στη Δαμασκό, την πρωτεύουσα..."/>
  </head>
  <body>
    <article>
      <h1>Συρία:Πλήγμα στην πρεσβεία Λιβάνου - Δυο νεκροί - Άνοιξε πυρ η αντιαεροπορική</h1>
      <address><time datetime="2019-11-12T06:30:00+00:00">12 Nov 2019, 06:30</time> by <a rel="author">SigmaLive</a></address>
      <p>Τουλάχιστον δύο άνθρωποι σκοτώθηκαν και άλλοι έξι τραυματίστηκαν σε πλήγμα τις πρώτες πρωινές ώρες της Τρίτης εναντίον κτιρίου στη Δαμασκό, την πρωτεύουσα της Συρίας, μετέδωσε η συριακή κρατική τηλεόραση.</p>
      <p>Το κτίριο, που σύμφωνα με συριακά ΜΜΕ ήταν μια κατοικία, βρίσκεται κοντά στην πρεσβεία του Λιβάνου, στη Μέζα, μια συνοικία στο δυτικό τμήμα της πρωτεύουσας όπου έχουν την έδρα τους το Πανεπιστήμιο της Δαμασκού και ξένες πρεσβείες.</p>
      <p>Δεν είναι σαφές ποιος εξαπέλυσε την επιδρομή.</p>
      <p>Ωστόσο, η παλαιστινιακή οργάνωση Ισλαμικός Τζιχάντ ανακοίνωσε ότι έγινε επίθεση εναντίον ενός από τα στελέχη της στο σπίτι του στη Δαμασκό με αποτέλεσμα να σκοτωθεί ο γιος του.</p>
      <p>Σε ανακοίνωσή της που έδωσε στη δημοσιότητα στη Γάζα, η οργάνωση ανέφερε ότι το στέλεχός της το οποίο στοχοθετήθηκε στη Δαμασκό από το — προφανώς ισραηλινό, αν και δεν διατυπώνεται καμία υπόθεση για το ποιος το εξαπέλυσε — πλήγμα ονομάζεται Ακράμ αλ Ατζούρι.</p>
      <p>Ο στρατός του Ισραήλ δεν είχε κανένα σχόλιο να κάνει για την πληροφορία περί πλήγματος στη Δαμασκό.</p>
      <p>Νωρίτερα, οι ισραηλινές ένοπλες δυνάμεις σκότωσαν σε αεροπορικό πλήγμα στην Πόλη της Γάζας τον Μπάχα Αμπού Αλ Άτα, ανώτερο στέλεχος των Ταξιαρχιών Αλ Κουντς, του ένοπλου βραχίονα της οργάνωσης Ισλαμικός Τζιχάντ. Τουλάχιστον άλλος ένας άνθρωπος — μια γυναίκα — σκοτώθηκε στην έκρηξη σε κτίριο στη συνοικία Σετζάια στην Πόλη της Γάζας, σύμφωνα με ιατρικές πηγές, ενώ δύο άνθρωποι τραυματίστηκαν.</p>
    </article>
  </body>
</html>