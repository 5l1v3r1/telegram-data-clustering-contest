<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/11/trivandrum-paripalli-kumbanattukonam-accident.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T06:11:00+00:00"/>
    <meta property="og:title" content="ഉത്തരമില്ലാത്ത ചോദ്യങ്ങൾ, നെഞ്ചു തകർന്ന വിലാപങ്ങൾ;സങ്കടക്കാഴ്ചകളിൽ തിരുവോണം വീട്"/>
    <meta property="og:description" content="നെയ്യാറ്റിൻകര∙ 'ഈ പൊന്നുകുഞ്ഞിന് ഇനി ആരു പാലുകൊടുക്കുമെന്ന് ആരെങ്കിലും പറയു' എന്ന മുത്തശ്ശിയുടെ ചോദ്യം കേട്ടുനിന്നവരുടെ നെഞ്ചിലാണു തറച്ചത്. വിധിയുടെ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>ഉത്തരമില്ലാത്ത ചോദ്യങ്ങൾ, നെഞ്ചു തകർന്ന വിലാപങ്ങൾ;സങ്കടക്കാഴ്ചകളിൽ തിരുവോണം വീട്</h1>
      <address><time datetime="2019-11-12T06:11:00+00:00">12 Nov 2019, 06:11</time> by <a rel="author">മനോരമ ലേഖകൻ</a></address>
      <p>നെയ്യാറ്റിൻകര∙ ‘ഈ പൊന്നുകുഞ്ഞിന് ഇനി ആരു പാലുകൊടുക്കുമെന്ന് ആരെങ്കിലും പറയു’ എന്ന  മുത്തശ്ശിയുടെ ചോദ്യം കേട്ടുനിന്നവരുടെ നെഞ്ചിലാണു തറച്ചത്. വിധിയുടെ അപ്രതീക്ഷിത പ്രഹരത്തിൽ തകർന്നുപോയ യുവമിഥുനങ്ങളുടെ സ്വപ്നത്തിന്റെ നിറകുടമായി അപ്പോഴും ആ മുത്തശ്ശിയുടെ കയ്യിൽ ഇഷാനിയുണ്ടായിരുന്നു.ആൾക്കൂട്ടം കണ്ടു പകച്ചും പെട്ടിക്കുള്ളി‍ൽ അച്ഛനുമമ്മയും കിടക്കുന്നതിന്റെ പൊരുളറിയാതെയും തന്നെ  കണ്ടിട്ടും അവർ എഴുനേറ്റുവരാത്തതെന്ന്  അമ്പരന്നും. </p>
      <figure>
        <img src="https://img-mm.manoramaonline.com/content/dam/mm/local/thiruvananthapuram/local-news/images/2019/11/11/trivandrum-paripalli-kumbanattukonam-accident.jpg"/>
        <figcaption>ദേശീയപാതയിൽ പാരിപ്പള്ളി കടമ്പാട്ടുകോണത്തിനു സമീപം അപകടത്തിൽപ്പെട്ട കാറും ബസും.</figcaption>
      </figure>
      <p>വിവാഹത്തിൽ പങ്കെടുക്കാൻ രാവിലെ കാറിൽ വീട്ടിൽ നിന്നിറങ്ങിയ യുവ ദമ്പതികൾ നെയ്യാറ്റിൻകര ഊരൂട്ടുകാല‘തിരുവോണ’ത്തിൽ ജെ.രാഹുലിന്റെയും ഭാര്യ അഞ്ചൽ സ്വദേശി സൗമ്യയുടെയും മൃതദേഹങ്ങൾ രാത്രി എട്ടരയോടെ ഊരൂട്ടുകാലായിലെ വീട്ടിലെത്തുമ്പോൾ അപകടത്തിന്റെ ആഘാതത്തിലും അന്ധാളിപ്പിലും തകർന്ന നിലയിലായിരുന്നു  ബന്ധുക്കൾ    നൊമ്പരക്കാഴ്ചയായിരുന്നു രണ്ടു വയസ്സിൽ മാതാപിതാക്കളെ നഷ്ടമായ ഇഷാനി. കുഞ്ഞിനെ രാഹുലിന്റെ അമ്മയെ ഏൽപിച്ചാണ് ഇരുവരും  ഇന്നലെ രാവിലെ പുറപ്പെട്ടത് .</p>
      <p>രാത്രി പത്തരയോടെ നെയ്യാറ്റിൻകര നിന്ന് മൃതദേഹങ്ങൾ സൗമ്യയുടെ വീട്ടിലേക്കു കൊണ്ടു പോകും. സംസ്കാരം ഇന്ന് അവിടെ നടക്കും.      എംഎൽഎമാരായ സി.കെ.ഹരീന്ദ്രൻ, കെ.ആൻസലൻ, എം.വിൻസന്റ് നഗരസഭാധ്യക്ഷ ഡബ്ല്യു.ആർ.ഹീബ, പാറശാല ബ്ലോക്ക് പഞ്ചായത്ത് പ്രസിഡന്റ് വി.ആർ.സലൂജ, ഡിസിസി പ്രസിഡന്റ് നെയ്യാറ്റിൻകര സനൽ തുടങ്ങി ഒട്ടെറേപ്പേർ ആദരാഞ്ജലി അർപ്പിച്ചു.</p>
    </article>
  </body>
</html>