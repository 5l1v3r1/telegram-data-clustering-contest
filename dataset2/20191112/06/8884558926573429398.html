<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/gortana-so-odslovili-posle-preverjajo-poslovni-for"/>
    <meta property="og:site_name" content="Primorske novice"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Intereuropa: nadzorniki razrešili Ernesta Gortana"/>
    <meta property="og:description" content="Ernest Gortan ne vodi več Intereurope. Nadzorniki so ga včeraj na izredni seji razrešili zaradi zamud pri uvedbi ustreznega sistema korporativnega upravljanja in odkrivanja prevar. Neuradno naj bi bilo Gortanovo slovo povezano z dogajanjem v hčerinskih družbah na območju nekdanje Jugoslavije. Na vrh Intereurope so nadzorniki začasno postavili Marka Cegnarja."/>
  </head>
  <body>
    <article>
      <h1>Intereuropa: nadzorniki razrešili Ernesta Gortana</h1>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">Sonja Ribolica</a></address>
      <p>
        <b>Ernest Gortan ne vodi več Intereurope. Nadzorniki so ga včeraj na izredni seji razrešili zaradi zamud pri uvedbi ustreznega sistema korporativnega upravljanja in odkrivanja prevar. Neuradno naj bi bilo Gortanovo slovo povezano z dogajanjem v hčerinskih družbah na območju nekdanje Jugoslavije. Na vrh Intereurope so nadzorniki začasno postavili Marka Cegnarja.</b>
      </p>
      <figure>
        <img src="https://static.primorske.si/foto/highres/gnweb/719368_f082gortan08z.jpg"/>
        <figcaption>Ernest Gortan Foto: Zdravko Primožič/FPA</figcaption>
      </figure>
      <p><b>KOPER</b> &gt; Novica o zamenjavi <b>Ernesta Gortana </b>na vrhu koprskega logista je včeraj vzbudila nemalo presenečenja. Tudi zato, ker so mnogi prej pričakovali drugo novico - o tem, da bo Pošta Slovenije le izpeljala prevzem te družbe. Novica pa je presenetljiva tudi zato, ker je ista nadzorniška ekipa Gortanu maja letos za dve leti podaljšala mandat na vrhu Intereurope.</p>
      <p>A po izredni seji nadzornega sveta v Ljubljani so sporočili, da so Gortana razrešili zaradi zamud pri uvajanju primernega sistema korporativnega upravljanja in sistema odkrivanja in preprečevanja prevar. Gortan včeraj za nas ni bil dosegljiv.</p>
      <blockquote><b>Deset let pod Gortanom</b><br/>Ernest Gortan je vodenje Intereurope prevzel leta 2009 in tedaj mu tega mesta zagotovo nihče ni zavidal. Intereuropa je bila po vratolomnih, spornih in pregrešno dragih naložbah, zlasti v terminal v ruski Čehov, ki jih je izpeljala pod taktirko dotedanjega šefa Andreja Lovšina, izčrpana, zadolžena do vratu in tako rekoč na robu propada. Leta 2009 je zabredla v 53,9 milijona evrov izgube, banke upnice so ji vse glasneje dihale za ovratnik, a po štirih letih pod vodenjem Gortana se ji je uspelo otresti rdečih številk. Vmes je Intereuropa poslala v likvidacijo svojo enoto Transport, našla kupca za terminal v Čehovu, a denar je šel v roke bank upnic.</blockquote>
      <h3>Nepravilnosti v hčerinskih družbah?</h3>
      <p>Že pred časom je zaradi dogajanja v črnogorski družbi Zetatrans morala oditi Gortanova desna roka, članica uprave <b>Tatjana Vošinek Pucer, </b>zdaj pa naj bi nepravilnosti odkrili tudi v Intereuropini družbi na Hrvaškem. “Ja, tudi tam so bile,” je potrdil predsednik nadzornega sveta <b>Vojko Čok</b>. O tem, za kakšne nepravilnosti je šlo, pa ni želel pojasnjevati. “Nadzorniki smo imeli zadosti informacij in podatkov, da smo sprejeli odločitev o razrešitvi Gortana. V nekem smislu gre za njegovo objektivno odgovornost, ker pač družba, ki jo vodi, ni v zadostni meri obvladovala tveganj v hčerinskih družbah v tujini. Več bo znanega, ko bodo poslovni forenziki do konca opravili svoje delo,” je napovedal Čok.</p>
      <p>Po informacijah spletnega portala Siol.net naj bi bilo v hrvaški hčerinski družbi koprskega logista spornih za 1,6 milijona evrov plačil računov, za katere naj bi nadzorniki sumili, da so fiktivni.</p>
      <p>Za novega začasnega prvega moža Intereurope so nadzorniki izbrali dosedanjega člana uprave <b>Marka Cegnarja</b>. Po pisanju omenjenega portala naj bi prav on v Intereuropinem podjetju v Zagrebu opravljal funkcijo predsednika nadzornega odbora. Hkrati so za novega člana uprave imenovali <b>Matijo Vojska</b>, do sedaj člana nadzornega sveta.</p>
      <h3>Sindikat danes o zamenjavi na vrhu</h3>
      <p>Sindikat Intereurope se včeraj še ni odzval na zamenjavo. “Čakamo še na natančnejše informacije dveh predstavnic zaposlenih v nadzornem svetu, jutri pa se bomo koresporedenčno pogovarjali o zamenjavi in bomo pripravili sporočilo za javnost,” je včeraj napovedal predsednik sindikata v Intereuropi Aleksander Vinkler.</p>
      <p>“Glede na to, da prihaja nov lastnik in da naj bi Pošta v kratkem končala zgodbo o prevzemu, je zamenjava Gortana v tem trenutku vsaj nenavadna,” pravi <b>Leon Klemše</b> iz Modre linije.</p>
      <figure>
        <img src="https://static.primorske.si/foto/highres/politika/719368_082-inte-2-posta.jpg"/>
        <figcaption>Pošta Slovenije je maja s konzorcijem bank podpisala pogdobo o nakupu 72-odstotnega deleža Intereurope. Foto: Sonja Ribolica</figcaption>
      </figure>
    </article>
  </body>
</html>