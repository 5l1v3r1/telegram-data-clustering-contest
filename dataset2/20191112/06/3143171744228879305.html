<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/magister-peloritanus-premi-a-sei-eccellenze-messinesi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-12T06:57:38+00:00"/>
    <meta property="og:title" content="Magister Peloritanus, premi a sei eccellenze messinesi"/>
    <meta property="og:description" content="Mercoledì 13 novembre 2019 nella sala dell’Accademia Peloritana dei Pericolanti si terrà la cerimonia di consegna dei premi Magister Peloritanus"/>
  </head>
  <body>
    <article>
      <h1>Magister Peloritanus, premi a sei eccellenze messinesi</h1>
      <address><time datetime="2019-11-12T06:57:38+00:00">12 Nov 2019, 06:57</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>Mercoledì 13 novembre 2019 alle ore 18.00, nella sala dell’Accademia Peloritana dei Pericolanti (Palazzo Università, Piazza S. Pugliatti 1, Messina), si terrà la cerimonia di consegna dei premi <i>Magister Peloritanus</i>.</p>
      <p>Per la seconda volta dalla sua istituzione (1729), l’Accademia ha deliberato l’istituzione di premi, con i quali dare atto dei meriti di illustri personaggi messinesi o siciliani o dell’area dello Stretto per nascita o per residenza, o che comunque abbiano onorato Messina o la Sicilia o l’area dello Stretto.</p>
      <h4>Premio Magister Peloritanus 2019 per la Musica</h4>
      <p><b>Maurizio Arena</b>, direttore d’orchestra di fama internazionale, è salito sul podio dei maggiori teatri. In Italia come in Europa, in America come in Estremo Oriente ha direttoe opere della grande tradizione ottocentesca nonché quelle di compositori del novecento. Periodicamente tiene in tutto il mondo Master di Interpretazione operistica e corsi di Formazione per direttori d’orchestra e cantanti. Numerosi i premi e i riconoscimenti che gli sono stati assegnati.</p>
      <h4>Premio Magister Peloritanus 2019 per le Scienze Fisiche, Matematiche e Naturali</h4>
      <p><b>Francesco Bonaccorso</b>, <i>Principal Investigator</i> presso l’Istituto Italiano di Tecnologia a Genova, è esperto a livello internazionale delle proprietà del grafene, materiale bidimensionale dalle notevoli potenzialità. Autore, su riviste di prestigio internazionale, di oltre 100 pubblicazioni, con circa 20.000 citazioni, è inserito quindi nella classifica dei ricercatori più citati. Ha concorso alla formazione di decine di giovani ricercatori e per la sua attività ha ricevuto vari riconoscimenti.</p>
      <h4>Premio Magister Peloritanus 2019 per le Scienze Giuridiche, Economiche e Politiche</h4>
      <p><b>Pasquale Ciccolo</b>, già Procuratore Generale della Corte di Cassazione, ha svolto sempre, fin dalla sua prima nomina, un’intensa attività giurisdizionale sia nel settore civile che in quello penale. A questo si aggiunge inoltre un’incisiva, unanimemente riconosciuta, attività organizzativa nei vari ruoli in precedenza ricoperti. Segretario generale del Tribunale di Roma, Segretario generale del Consiglio Superiore della Magistratura, Segretario generale della Corte Costituzionale, Segretario generale della Corte di Cassazione.</p>
      <h4>Premio Magister Peloritanus 2019 per le Scienze Medico-Biologiche</h4>
      <p><b>Davide F. D’Amico</b>, professore emerito di Chirurgia Generale nell’Ateneo di Padova, ha sempre praticato una chirurgia di eccellenza, specie in ambito toracico, addominale, endocrino e oncologico. Pioniere in Italia della chirurgia dei trapianti, ha al suo attivo oltre 500 interventi di trapianto ortotopico di fegato. Encomiabile anche la sua attività letteraria, sia poetica che storico-epistemologica. Numerosi i premi e i riconoscimenti che gli sono stati attribuiti.</p>
      <h4>Premio Magister Peloritanus 2019 per la Comunicazione o</h4>
      <p><b>Giuseppina Paterniti Martello</b>, dal 2018 direttore del TG3, è stata prima autrice e conduttrice di programmi televisivi, e poi inviata e corrispondente RAI. Si è occupata soprattutto di politica economica, seguendo da Bruxelles le riunioni della Commissione Europea, del Parlamento Europeo e del Consiglio Europeo, nonché le riunioni del FMI, del G8 e del WTO. È inoltre autrice di saggi-inchiesta sulla vendita degli immobili di Stato e sul percorso della mancata approvazione di una Costituzione Europea.</p>
      <h4>Premio Magister Peloritanus 2019 per Lettere, Filosofia e Belle Arti</h4>
      <p><b>Bianca Stancanelli</b>, da giornalista professionista è stata inviata de <i>L’Ora</i> di Palermo e di <i>Panorama</i>, ma ha collaborato e collabora anche con altre testate (<i>Mondo</i>, <i>Sole 24 Ore</i>, <i>Ad, Segno, Asudeuropa</i>); da scrittrice, ha affrontato i problemi della mafia e della delinquenza organizzata, il terrorismoe le minoranze etniche. Ha ottenuto numerosi riconoscimenti; tra questi la menzione speciale al <i>Premio Brancati, Premio Estense, Premio Città di Adelfia, Premio Paolo Borsellino</i>.</p>
      <h3>Articoli correlati</h3>
    </article>
  </body>
</html>