<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/12/653597/"/>
    <meta property="og:site_name" content="Економічна правда"/>
    <meta property="article:published_time" content="2019-11-12T06:15:00+00:00"/>
    <meta property="og:title" content="Справа Бахматюка. Чому НАБУ затримало ексзаступника Гонтаревої та банкірів бізнесмена"/>
    <meta property="og:description" content="Чому НАБУ затримало голову правління “Райффайзен банку”, як це пов’язано з банками-банкрутами аграрного бізнесмена Олега Бахматюка, і з чого ця історія почалася."/>
  </head>
  <body>
    <article>
      <h1>Справа Бахматюка. Чому НАБУ затримало ексзаступника Гонтаревої та банкірів бізнесмена</h1>
      <h2>Чому НАБУ затримало голову правління "Райффайзен банку", як це пов'язано з банками-банкрутами аграрного бізнесмена Олега Бахматюка, і з чого ця історія почалася.</h2>
      <address><time datetime="2019-11-12T06:15:00+00:00">12 Nov 2019, 06:15</time> by <a rel="author" href="https://www.epravda.com.ua/authors/581219b8c55d9/" target="_blank">Дмитро Дєнков</a></address>
      <p>Увечері 11 листопада Національне антикорупційне бюро <a href="https://www.epravda.com.ua/news/2019/11/11/653593/">заявило про затримання</a> у справі мільярдного рефінансування НБУ, яке перед самим банкрутством отримав "ВіЕйБі банк" Олега Бахматюка.</p>
      <p>Було затримано сім осіб. Нацбюро наголосило, що серед них — колишні та чинні посадовці Національного банку та "ВіЕйБі банку", а також менеджери приватних компаній, пов'язаних з Бахматюком. Прізвища не розголошувалися.</p>
      <p>Проте одне з них <a href="https://www.epravda.com.ua/news/2019/11/11/653593/">стало відомим</a>. Йдеться по голову правління "Райффайзен банку" Олександра Писарука, який у 2014-2015 роках працював заступником голови НБУ Валерії Гонтаревої і відповідав за банківський нагляд.</p>
      <p>Його затримали увечері, але вночі, після оголошення підозри, відпустили. Незабаром Вищий антикорупційний суд визначить банкіру запобіжний захід.</p>
      <p>Затримання Писарука стало несподіванкою для банківського ринку, на якому той користується колосальним авторитетом. Тим не менш, поважний банкір був затриманий. Із заяви НАБУ випливає, що йому загрожує позбавлення волі на 7-12 років.</p>
      <p>Причина — стабілізаційний кредит на 1,2 млрд грн, який Нацбанк надав скандальному "ВіЕйБі банку" перед тим, як туди увійшла тимчасова адміністрація. Коли в банк зайшов адміністратор НБУ, коштів там уже не було.</p>
      <p>Ця заплутана історія потребує більш детального тлумачення. Отже, з чого все почалося? Як збанкрутували банки Бахматюка? Що з ними сталося потім, і як справу про згаданий кредит <a href="https://www.epravda.com.ua/news/2019/04/3/646674/">намагалися "потопити"</a>?</p>
      <h3>Скільки заборгував Бахматюк</h3>
      <p>Аграрний бізнесмен Олег Бахматюк наполягав, що його банки були виведені з ринку неправомірно.</p>
      <p>"Я впевнений, що історія дасть оцінку голові Нацбанку, яка завдала більшої шкоди економіці нашої держави, ніж Путін", — <a href="https://www.epravda.com.ua/news/2019/05/16/647844/">казав</a> колишній власник "ВіЕйБі банку" на одному з публічних заходів.</p>
      <p>На тому ж заході так само жалівся на Гонтареву інший олігарх — Костянтин Жеваго, який недавно був оголошений в розшук і наразі <a href="https://www.epravda.com.ua/news/2019/10/15/652562/">"лікується за кордоном"</a>. Утім, зараз мова не про нього.</p>
      <p>Як відомо, до війни Бахматюк володів двома банками — "ВіЕйБі" та "Фінансовою ініцітативою". Обидва були визнані неплатоспроможними: перший — 20 листопада 2014 року, другий — 23 червня 2015 року.</p>
      <p>Нацбанк підрахував, що в бізнесмена утворився борг — <a href="https://www.facebook.com/NationalBankOfUkraine/photos/a.1505513382996162/1787607621453402/?type=3&amp;theater">близько 38 млрд грн</a>. З них 10,9 млрд — борг банків перед НБУ за отримане рефінансування ("ВіЕйБі банк" — 3,13 млрд грн, "Фінансова ініціатива" — 7,72 млрд грн).</p>
      <blockquote><b>Про рефінансування.</b> Це надання банкам кредитів у встановленому Нацбанком порядку. Після Революції гідності регулятор часто підтримував комерційні банки, аби вони не банкрутували і не втрачали кошти вкладників. Один з інструментів рефінаснування — <b>стабілізаційні кредити</b>, які згадуються в рамках розслідування НАБУ. Загалом упродовж 2014-2016 років НБУ видав українським банкам рефінансування на <b>319,9 млрд грн</b>. Напередодні свого звільнення ексголова НБУ Валерія Гонтарева <a href="https://www.epravda.com.ua/news/2018/03/15/635007/">заявила</a>, що українські олігархи мають перед регулятором 45,2 млрд грн боргу за кредитами рефінансування. Найбільшими боржниками є Олег Бахматюк (10,9 млрд грн), Дмитро Фірташ (9,8 млрд грн), Микола Лагун (8 млрд грн), Костянтин Жеваго (6,3 млрд грн) та Леонід Клімов (3,4 млрд грн).</blockquote>
      <p>В <a href="https://www.epravda.com.ua/publications/2019/06/19/648881/">інтерв'ю ЕП</a> кілька місяців тому заступник голови НБУ Катерина Рожкова сказала, що борг Бахматюка становить 10,7 млрд грн. НБУ подав на нього як власника банків п'ять позовів в суд. Ціль — стягнути з бізнесмена заборгованість за персональними договорами поруки. Проте досягти цього не вдалося.</p>
      <p>З одного боку, у 2015 році був ухвалений <a href="https://www.epravda.com.ua/news/2015/03/2/531754/">закон </a>щодо відповідальності пов'язаних з банком осіб, який посилив відповідальність топменеджерів та власників банків за їх доведення до неплатоспроможності.</p>
      <p>Наприклад, за завдання великої матеріальної шкоди державі або кредиторам власник банку міг сісти за ґрати на 1-5 роки.</p>
      <p>З іншого боку, правоохоронці гальмували такі справи. Жодну з них не вдалося довести до логічного завершення і пояснити, як кошти виводилися з фінустанов.</p>
      <p>Поліція, яка вже розслідувала зловживання у "ВіЕйБі банку", частину доказів випадково втратила: сто томів кримінальної справи зберігалися у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</p>
      <p>Ситуація змінилася, коли у справу втрутилося НАБУ.</p>
      <p>Loading...</p>
      <h3>Що знайшли детективи НАБУ</h3>
      <p>Справу Бахматюка НАБУ <a href="https://www.epravda.com.ua/news/2018/09/4/640196/">почало</a> розслідувати в жовтні 2016 року. Детективів зацікавив факт виділення Нацбанком у жовтні 2014 року "ВіЕйБі банку" 1,2 млрд грн стабілізаційного кредиту для фінансового оздоровлення.</p>
      <p>Правда, НАБУ цього розслідування пізніше позбавили. Слідчі бюро вийшли на фінішну пряму, але тодішній генпрокурор Юрій Луценко раптом <a href="https://www.epravda.com.ua/publications/2019/04/3/646559/">вирішив</a> передати справу в поліцію — попри численні прохання НАБУ залишити цю справу в бюро.</p>
      <p>Гарантією повернення кредиту повинні були стати активи банку — комерційна нерухомість у Києві та Харкові, а також майно власників установи. Проте, як виявилося, це майно не покривало отриману суму рефінансування.</p>
      <p>Детективи з'ясували, що в банку підробили висновки про вартість майна, яким забезпечувався кредит, зазначивши завищені цифри. Про це, зокрема, стало відомо з <a href="http://www.reyestr.court.gov.ua/Review/73564143">ухвали</a> Солом'янського суду. </p>
      <p>Як зазначається в ухвалі, банк також не надав НБУ програму фінансового оздоровлення — детальний план використання кредиту для подальшої роботи установи. Без цієї програми Нацбанк начебто не мав права надавати позику.</p>
      <blockquote>Якщо провести паралель із звичайним позичальником, то виглядає так, ніби банк дав величезний кредит людині без довідки про доходи, яка як гарантію надала кімнату в гуртожитку, оцінену мільйоном доларів.</blockquote>
      <p>Серед потенційних підозрюваних у справі — колишній перший заступник голови НБУ Олександр Писарук, який виконував обов'язки голови в період відпустки Гонтаревої.</p>
      <figure>
        <img src="https://eimg.pravda.com/images/doc/b/f/bf98b8b-gontareva-pysaruk.jpg"/>
        <figcaption>Олександр Писарук (крайній праворуч)<br/>фото НБУ</figcaption>
      </figure>
      <p>Крім того, у списку підозрюваних — <a href="http://forbes.net.ua/ua/persons/543-bahmatyuk-oleg-romanovich">Олег Бахматюк</a> та менеджмент його банків. Про затримання бізнесмена наразі нічого не відомо.</p>
      <p>За інформацією ексдепутата Сергія Лещенка, Бахматюк виїхав з України. Водночас, співрозмовник ЕП в "Укрлендфармінгу" запевнив, що власник перебуває у заланованому відрядженні.</p>
      <h3>Як виводили гроші</h3>
      <p>З іншої <a href="http://www.reyestr.court.gov.ua/Review/76049516">судової ухвали</a> випливає, що гроші виводили з банку <a href="https://www.epravda.com.ua/news/2018/09/4/640196/">трьома шляхами</a>.</p>
      <p><b>Перший.</b> Спочатку у банку несподівано згадали, що мають борг перед кіпрською фірмою. Одразу після отримання кредиту регулятора банк переказав 45 млн дол (680 млн грн) на рахунки компанії Quickom Limited.</p>
      <p>Куратор від Нацбанку, який контролював фінансові операції "ВіЕйБі банку", цього "не помітив". Хоча Quickom Limited була не звичайним "позичальником", а контролювалася самим Бахматюком. Тобто "борг" сплатили самі собі.</p>
      <p>Через цю компанію Бахматюк <a href="http://www.the-bank.com.ua/site/page.php?lang=RU&amp;id_part=1365">володів</a> й іншим банком — КБ "Фінансова ініціатива".</p>
      <p><b>Другий.</b> Згодом "ВіЕйБі банк" повернув 380 млн грн депозитів Тростянецькому м'ясокомбінату і фірмі "Свiтанок", які контролював Бахматюк. Хоча тоді діяла заборона НБУ на дострокове повернення депозитів пов'язаним компаніям.</p>
      <p><b>Третій. </b>Решту грошей вивели через зняття готівки. Звичайні ж вкладники не могли забрати свої гроші. Вони отримували по 1 тис грн на день через касу банку.</p>
      <p>У Бахматюка це <a href="https://www.epravda.com.ua/news/2019/04/3/646676/">намагалися спростовувати</a>, але на звинувачення про виведення коштів не відповіли. Натомість у прес-службі компанії "Укрлендфармінг" заявили, що НАБУ свідомо затягує розслідування кримінальної справи.</p>
      <p>Зранку 12 листопада на сайті агрохолдингу було <a href="http://www.ulf.com.ua/ua/press-centre/news/12112019815/#from_page1">опубліковане звернення</a> Бахматюка до президента. У ньому він заявляє, що компанію "безпідставно тероризують силовики", та просить президента втрутитися.</p>
      <p>"Ми абсолютно безсилі і беззахисні перед діями наших силових структур. Новостворені органи Генеральної прокуратури чи новий генеральний прокурор, як і старий керівник НАБУ, вчергове поновили кримінальну справу. Справу, яка вже була досліджена всіма силовими структурами нашої держави — Національною поліцією, Службою безпеки, прокуратурою", — відзначає він.</p>
      <p>За словами бізнесмена, він "хоче чесної і відвертої розмови щодо ситуації, яка склалася з банками".</p>
      <p>"Ми хочемо відкритості і конструктивних переговорів, але ми бачимо, що і НАБУ, і органи Генеральної прокуратури працюють в рамках кон'юнктури, у якій закон не має жодного значення, а має значення намагання сподобатися, знайти чергову жертву", — каже він.</p>
      <p>Бахматюк зазначає, що не раз пропонував Фонду гарантування вкладів та НБУ конструктивно вирішити питання боргів: сплатити до бюджету 8 млрд грн, задіявши механізм реструктуризації і залучивши авторитетних міжнародних аудиторів.</p>
      <p>"Подібної пропозиції не робив жоден з власників ліквідованих або визнаних неплатоспроможними банків", — підкреслив він.</p>
      <p>Бахматюк запевнив, що буде захищати компанію в міжнародних судах із залученням міжнародних юристів.</p>
    </article>
  </body>
</html>