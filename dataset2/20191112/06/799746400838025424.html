<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/12/7102915/"/>
    <meta property="og:site_name" content="Європейська правда"/>
    <meta property="article:published_time" content="2019-11-12T06:23:01+00:00"/>
    <meta property="og:title" content="Трамп обіцяє цього тижня опублікувати текст найпершої розмови з Зеленським"/>
    <meta property="og:description" content="Президент США Дональд Трамп заявив, що цього тижня опублікує стенограму найпершої телефонної розмови з президентом України Володимиром Зеленським."/>
  </head>
  <body>
    <article>
      <h1>Трамп обіцяє цього тижня опублікувати текст найпершої розмови з Зеленським</h1>
      <address>
        <time datetime="2019-11-12T06:23:01+00:00">12 Nov 2019, 06:23</time>
      </address>
      <p>Президент США Дональд Трамп заявив, що цього тижня опублікує стенограму найпершої телефонної розмови з президентом України Володимиром Зеленським.</p>
      <p>Про це повідомляє "Європейська правда".</p>
      <p>"Щоб і надалі залишатися найвідкритішим президентом в історії, я опублікую десь на цьому тижні стенограму першої, а, отже, найважливішої телефонної розмови з президентом України", - <a href="https://twitter.com/realdonaldtrump/status/1194035922066714625?s=21&amp;fbclid=IwAR0cQJQHo_L-QZi8URlCB8CCoQIR-0qLivAvSCAugRmnY1O_WJy9Dy3Y8yA">написав</a> Трамп у своєму Twitter.</p>
      <p>Очевидно, мова йде про телефонну розмову у квітні, коли президент США <b><a href="https://www.eurointegration.com.ua/news/2019/04/22/7095472/">привітав</a></b> Володимира Зеленського з перемогою на виборах.</p>
      <p>Тоді колишній спецпредставник Держдепу з питань України Курт Волкер повідомив, що Трамп <b><a href="https://www.eurointegration.com.ua/news/2019/04/22/7095474/">пообіцяв</a></b> у розмові подальшу підтримку Україні щодо відновлення територіальної цілісності. Втім, офіційно у Білому домі про перебіг розмови не повідомляли.</p>
      <p>Телефонна розмова президентів Зеленського та Трампа 25 липня викликала занепокоєння у неназваного інформатора, який у підсумку подав офіційну скаргу, що призвела до початку розслідування демократів щодо імпічменту Дональда Трампа.</p>
      <related>
        <a href="https://www.eurointegration.com.ua/news/2019/11/9/7102851/"/>
      </related>
    </article>
  </body>
</html>