<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/torgova-viyna-i-oblikova-stavka-shcho-mi-diznayemosya-sogodni-pro-zadum-trampa-i-plani-frs-50052948.html"/>
    <meta property="og:site_name" content="НВ"/>
    <meta property="article:published_time" content="2019-11-12T06:35:00+00:00"/>
    <meta property="og:title" content="Що задумав президент Трамп. Дізнаємося сьогодні"/>
    <meta property="og:description" content="Огляд фінансового тижня"/>
  </head>
  <body>
    <article>
      <h1>Що задумав президент Трамп. Дізнаємося сьогодні</h1>
      <h2>Огляд фінансового тижня</h2>
      <address><time datetime="2019-11-12T06:35:00+00:00">12 Nov 2019, 06:35</time> by <a rel="author">Іван Компан</a></address>
      <p><b>Сезон корпоративних результатів починає потроху видихатися,</b> <b>а ось тема торгової війни звучить як і раніше голосно.</b> І чим ближче сторони до підписання проміжного договору, так званої «першої фази», тим більше різних чуток і розмов оточує його можливе наповнення. Так, минулого тижня, від різних членів команди президента Трампа звучали суперечливі заяви, які стосувалися, як планованих, так і вже існуючих тарифів. Більш того, в п’ятницю сам Президент США заявив, що поки ще не вирішив скасовувати чи ні раніше введені тарифи.</p>
      <p><b>Ситуація може прояснитися сьогодні, у вівторок, під час виступу Дональда Трампа в Економічному клубі Нью-Йорка.</b> Безумовно, для інвесторів це стане однією з найважливіших подій тижня, адже, розмови про угоду з китайцями йдуть вже давно, а в цей час тарифи продовжують гальмувати глобальну економіку. В аналітичному коментарі для інвесторів швейцарський UBS написав, що «імпорт китайських товарів, які потрапили під збільшення тарифів під час першого траншу на $250 млрд, знизився на 40%, у порівнянні з піковими обсягами, до введення тарифів. Імпорт товарів, на які були збільшені тарифи 1-го вересня, знизився на 20%, в перший же місяць». Тож, ринок чекає нових рішень і прийняти їх може, як висловився радник Білого Дому з торгівлі Пітер Наварро, тільки одна людина — президент Трамп.</p>
      <p><b>Ще одна тема, що розбурхує уяву інвесторів — монетарна політика ФРС.</b> Тут, звичайно ж, головна роль у Голови ФРС <b>Джерома Павелла,</b> який сьогодні буде обговорювати економічний прогноз з Об'єднаним комітетом з економіки Конгресу США, а в середу візьме участь у слуханнях Бюджетного комітету. Інвестори очікують, що Павелл дотримуватиметься оголошеної раніше вичікувальної тактики прийняття рішень залежно від надходження економічних даних.</p>
      <p>Що стосується останніх, то <b>в п’ятницю будуть оприлюднені дані про роздрібні продажі в жовтні.</b> Після падіння на 0.3% у вересні інвестори очікують зростання. «Споживчий сектор виглядає впевнено, незважаючи на уповільнення глобального виробництва і песимістичні настрої в підприємницькому середовищі, — стверджує Credit Suisse, — сильний ринок праці дає підставу вважати, що така ситуація триватиме й надалі».</p>
      <p>Незважаючи на те, що <b>сезон корпоративних результатів уже перевалив через вершину,</b> на цьому тижні про свої досягнення відзвітує, як мінімум, одна компанія, чиї результати можуть вплинути на увесь ринок. Це <b>Wallmart,</b> який рапортує в четвер. Очікується, що виручка в тих же самих торгових точках, а це ключовий показник для роздробу, виросте, в середньому, на 3.1%. Сильний ринок праці і впевненість споживачів у завтрашньому дні, безумовно, цьому сприяють, як, втім, і прагнення самої компанії крокувати в ногу з часом. Ставка компанії на e-продажі себе виправдовує, і очікується, що до кінця року виручка від онлайн продажів зросте на 35%.</p>
      <p>В цілому, план на тиждень виглядає досить оптимістично, а що вийде насправді, побачимо.</p>
    </article>
  </body>
</html>