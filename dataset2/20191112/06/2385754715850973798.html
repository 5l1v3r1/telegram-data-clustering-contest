<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596893/mpangklantes-foniki-sygkrousi-trenon-me-nekrous-kai-travmaties"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T06:35:00+00:00"/>
    <meta property="og:title" content="Μπανγκλαντές: Φονική σύγκρουση τρένων με νεκρούς και τραυματίες"/>
    <meta property="og:description" content="Δύο επιβατικά τρένα συγκρούστηκαν μετωπικά στο ανατολικό Μπανγκλαντές νωρίς το πρωί της Τρίτης με αποτέλεσμα τουλάχιστον 14 άνθρωποι να χάσουν τη ζωή τους..."/>
  </head>
  <body>
    <article>
      <h1>Μπανγκλαντές: Φονική σύγκρουση τρένων με νεκρούς και τραυματίες</h1>
      <address><time datetime="2019-11-12T06:35:00+00:00">12 Nov 2019, 06:35</time> by <a rel="author">SigmaLive</a></address>
      <p>Δύο επιβατικά τρένα συγκρούστηκαν μετωπικά στο ανατολικό Μπανγκλαντές νωρίς το πρωί της Τρίτης με αποτέλεσμα τουλάχιστον 14 άνθρωποι να χάσουν τη ζωή τους και άλλοι 40 και πλέον να τραυματιστούν, δήλωσαν αξιωματούχοι.</p>
      <p>Συρμός με προορισμό την πόλη Τσιταγκόνγκ, σημαντικό λιμάνι της χώρας, συγκρούστηκε με δεύτερο που είχε προορισμό την πρωτεύουσα Ντάκα στις 03:00 (τοπική ώρα· 23:00 χθες Δευτέρα ώρα Κύπρου) στην περιοχή Μπραχμανμπαρία, περίπου 100 χιλιόμετρα ανατολικά της πρωτεύουσας.</p>
      <p>Μηχανές και κάποια βαγόνια έχουν μετατραπεί σε άμορφη μάζα και σωστικά συνεργεία συνεχίζουν να προσπαθούν να βγάλουν από τα συντρίμμια επιβάτες παγιδευμένους, δήλωσε τηλεφωνικά στο πρακτορείο ειδήσεων Ρόιτερς ο Χαγιάτ Ουντ Ντοουλά Χαν, αξιωματούχος της αυτοδιοίκησης στην Μπραχμανμπαρία.</p>
      <p>Ο απολογισμός των θυμάτων ενδέχεται να αυξηθεί καθώς η επιχείρηση έρευνας και διάσωσης βρίσκεται ακόμη σε εξέλιξη, σύμφωνα με τον Χαν.</p>
      <p>«Πάνω από 40 τραυματίες εισήχθησαν σε νοσοκομεία», συνέχισε και πρόσθεσε ότι ορισμένοι εξ αυτών είναι σε κρίσιμη κατάσταση.</p>
      <p>Δεν είναι ακόμη σαφές το πώς οι δύο συρμοί βρέθηκαν να κινούνται προς αντίθετες κατευθύνσεις πάνω στις ίδιες σιδηροτροχιές.</p>
      <p>Τα σιδηροδρομικά δυστυχήματα είναι συχνά στο Μπανγκλαντές, με πολλά να γίνονται σε αφύλακτες διαβάσεις και άλλα να αποδίδονται στην ανεπαρκή συντήρηση του δικτύου.</p>
      <p>Πηγή: ΑΠΕ - ΜΠΕ </p>
    </article>
  </body>
</html>