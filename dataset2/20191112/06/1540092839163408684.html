<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197066/volivia-asylo-ston-morales-apo-to-mexiko-synexizontai-oi-anataraxes-sti-laz-paz"/>
    <meta property="og:site_name" content="CNN.gr"/>
    <meta property="article:published_time" content="2019-11-12T06:45:41+00:00"/>
    <meta property="og:title" content="Βολιβία: Άσυλο στον Μοράλες από το Μεξικό - Συνεχίζονται οι αναταραχές στη Λαζ Παζ"/>
    <meta property="og:description" content="Αποχώρησε από τη Βολιβία ο πρώην πρόεδρός της, Έβο Μοράλες , και κατευθύνεται προς το Μεξικό , όπου του προσφέρθηκε πολιτικό άσυλο . Την ίδια ώρα, οι..."/>
  </head>
  <body>
    <article>
      <h1>Βολιβία: Άσυλο στον Μοράλες από το Μεξικό - Συνεχίζονται οι αναταραχές στη Λαζ Παζ</h1>
      <h2>Αποχώρησε από τη Βολιβία ο πρώην πρόεδρός της, Έβο Μοράλες, και κατευθύνεται προς το Μεξικό, όπου του προσφέρθηκε πολιτικό άσυλο. Την ίδια ώρα, οι βολιβιανές ένοπλες δυνάμεις ανακοίνωναν ότι θα διεξαγάγουν από κοινού με την αστυνομία επιχειρήσεις για την αποκατάσταση της δημόσιας τάξης.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315601595761.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315554148234.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315571678426.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315611175372.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315617884434.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315618186270.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19169/photos/full/AP_19315673837517.jpg"/>
          <figcaption>Βολιβία: Συνεχίζονται οι κινητοποιήσεις παρά την παραίτηση του Μοράλες - Πηγή: AP PHOTO</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:45 , 12 November 2019</p>
      <p>«<b>Αδελφές και αδελφοί, αναχωρώ για το Μεξικό</b>», ανέφερε ο σοσιαλιστής πολιτικός μέσω Twitter περί τις 21:30 τη Δευτέρα (τοπική ώρα· 03:30 της Τρίτης ώρα Ελλάδας) εκφράζοντας την <b>ευγνωμοσύνη</b> του στη μεξικανική κυβέρνηση που του χορήγησε άσυλο.</p>
      <p>«Με πονά το ότι φεύγω από τη χώρα για πολιτικούς λόγους, αλλά θα παρακολουθώ πάντα τι γίνεται. Θα επιστρέψω σύντομα με περισσότερη δύναμη και ενέργεια», πρόσθεσε ο Μοράλες, που <a href="https://www.cnn.gr/news/kosmos/story/196926/volivia-paraitithike-o-evo-morales"><b>αναγκάστηκε να παραιτηθεί την Κυριακή</b>.</a></p>
      <p>Λίγο νωρίτερα, βολιβιανά ΜΜΕ μετέδωσαν ότι μεξικανικό στρατιωτικό αεροσκάφος προσγειώθηκε σε αεροδρόμιο στην Κοτσαμπάμπα (κεντρική Βολιβία), προπύργιο του πρώτου αυτόχθονα που εξελέγη πρόεδρος της χώρας των Άνδεων, έπειτα από μια στάση στη Λίμα του Περού για ανεφοδιασμό, πράγμα που επιβεβαίωσε η περουβιανή κυβέρνηση.</p>
      <p>«Ο Έβο Μοράλες βρίσκεται πλέον στο μεξικανικό κυβερνητικό αεροσκάφος που εστάλη για να εγγυηθεί τη μεταφορά του με απόλυτη ασφάλεια στη χώρα μας», ανέφερε μέσω Twitter ο Μεξικανός υπουργός Εξωτερικών, <b>Μαρσέλο Εμπράρδ</b>. Στην ίδια ανάρτηση, ο Εμπράρδ μεταφόρτωσε φωτογραφία στην οποία εικονίζεται ο πρώην πρόεδρος μέσα στο αεροσκάφος να κρατά στα δυο χέρια τη μεξικανική σημαία.</p>
      <figure>
        <img src="https://cdn.cnngreece.gr/images/news/2019/11/12/AP_19316118734427.jpg"/>
        <figcaption>Οδεύει προς το Μεξικό ο Μοράλες/Πηγή: Mexico's Foreign Minister via AP</figcaption>
      </figure>
      <p>Ο επικεφαλής της μεξικανικής διπλωματίας είχε γνωστοποιήσει νωρίτερα ότι η κυβέρνηση της χώρας του έλαβε αίτημα από τον Μοράλες να του χορηγήσει άσυλο: «Μας ζήτησε προφορικά (...) να του χορηγήσουμε άσυλο», είπε ο Εμπράρδ. Ο ΥΠΕΞ του Μεξικού είχε ήδη διαβεβαιώσει ότι η κυβέρνησή του θα έδινε άσυλο στον πρώην πρόεδρο εάν το ζητούσε την Κυριακή.</p>
      <p>«Αφού λεηλάτησαν και αποπειράθηκαν να βάλουν φωτιά στο σπίτι μου στη Βίγια Βικτόρια, ομάδες βανδάλων των πραξικοπηματιών <b>(Κάρλος) Μέσα</b> και <b>(Λουίς Φερνάντο) Καμάτσο</b> εισέβαλαν στο σπίτι μου στη συνοικία Μαχιστέριο στην Κοτσαμπάμπα. Είναι πολύ ευγνώμων στους γείτονές μου οι οποίοι σταμάτησαν αυτές τις εφόδους», ανέφερε μέσω Twitter ο 60χρονος σοσιαλιστής πολιτικός, που κατηγορεί τον κυριότερο υποψήφιο της αντιπολίτευσης για την προεδρία και τον ηγέτη μιας οργάνωσης της Σάντα Κρους που αποτέλεσε αιχμή του δόρατος των διαδηλώσεων των προηγούμενων τριών εβδομάδων εναντίον του ότι «<b>συνωμότησαν</b>» για την ανατροπή του.</p>
      <p>Πέραν του προέδρου, παραιτήθηκαν επίσης οι επόμενοι στη σειρά διαδοχής του βάσει του Συντάγματος: ο <b>αντιπρόεδρος Άλβαρο Γκαρσία Λινέρα</b>, η <b>πρόεδρος και ο αντιπρόεδρος της Γερουσίας</b>, όπως και ο <b>πρόεδρος της Βουλής</b>, οδηγώντας σε κενό εξουσίας. Η δεύτερη αντιπρόεδρος της Γερουσίας, η 52χρονη κεντροδεξιά πολιτικός <b>Τζανίνε Άνιες</b>, δήλωσε έτσι ότι θα αναλάβει πρόεδρος και υποσχέθηκε πως θα προκηρύξει άμεσα εκλογές ώστε η χώρα να έχει «εκλεγμένο πρόεδρο την 22α Ιανουαρίου»</p>
      <figure>
        <img src="https://cdn.cnngreece.gr/images/news/2019/11/12/AP_19315690515681.jpg"/>
        <figcaption>Πηγή: Η Τζανίνε Άνιες/AP Photo/Natacha Pisarenko</figcaption>
      </figure>
      <p>Το κοινοβούλιο, όπου οι υποστηρικτές του Μοράλες έχει πλειοψηφία, θα πρέπει να συνεδριάσει σήμερα για να <b>επικυρώσει τις παραιτήσεις</b> και να ορίσει <b>μεταβατικό πρόεδρο</b>. Ωστόσο, το ότι θα γίνει η ολομέλεια των δύο σωμάτων δεν είναι βέβαιο, με δεδομένη την κορύφωση της έντασης στη Λα Παζ.</p>
      <h3>«Κοινές επιχειρήσεις εναντίον των βανδάλων»</h3>
      <p>Ο αρχηγός της αστυνομίας στη Λα Παζ, <b>Χοσέ Μπαρενετσέα</b>, ζήτησε από τον αρχηγό του γενικού επιτελείου των ένοπλων δυνάμεων, τον στρατηγό <b>Γουίλιαμς Καλιμάν</b>, να «επέμβει ο στρατός» καθώς οι δυνατότητες της αστυνομίας να αντιμετωπίσει τα βίαια επεισόδια «υπερκεράστηκαν».</p>
      <p>Ο Καλιμάν ανακοίνωσε λίγο αργότερα ότι διέταξε τις ένοπλες δυνάμεις να διεξαγάγουν <b>κοινές επιχειρήσεις</b> με την αστυνομία <b>εναντίον των «βανδάλων</b>».</p>
      <p>«Αποφασίστηκε να διεξαχθούν κοινές επιχειρήσεις με την αστυνομία για να αποφευχθεί η αιματοχυσία και το πένθος της βολιβιανής οικογένειας», ανέφερε ο <b>στρατηγός</b> σε τηλεοπτικό του διάγγελμα.</p>
      <p>Δεσμεύθηκε ότι θα χρησιμοποιηθεί η «<b>κατάλληλη» ισχύς εναντίον των «βανδάλων</b>», υπονοώντας ότι δεν θα υπάρξει δυσανάλογη χρήση βίας.</p>
      <p>Οι δυνάμεις επιβολής της τάξης αναπτύσσονταν προοδευτικά εκ νέου, κι έκαναν χρήση δακρυγόνων στο Ελ Άλτο, για να διαλύσεων ομάδες διαδηλωτών που είχαν καλυμμένα πρόσωπα και ήταν οπλισμένοι με ρόπαλα.</p>
      <p><b>Αστυνομικά τμήματα και στρατόπεδα λεηλατήθηκαν</b> και <b>πυρπολήθηκαν</b> χθες, Δευτέρα.</p>
      <figure>
        <img src="https://cdn.cnngreece.gr/images/news/2019/11/12/AP_19315668030769.jpg"/>
        <figcaption>Πηγή: AP Photo/Juan Karita</figcaption>
      </figure>
      <p>Χιλιάδες διαδηλωτές άρχισαν χθες πορεία από την Ελ Άλτο προς τη Λα Παζ, φωνάζοντας «<b>Τώρα ναι, εμφύλιος πόλεμος</b>!», εξέλιξη που επέτεινε τους φόβους για <b>σοβαρά επεισόδια στην πρωτεύουσα.</b></p>
      <p>Από την πλευρά του ο <b>Κάρλος Μέσα</b> ανέφερε μέσω Twitter «πολλοί με προειδοποίησαν ότι μια ομάδα βίαιων διαδηλωτών κινείται προς το σπίτι μου για να το καταστρέψει. Απευθύνω έκκληση στην αστυνομία να αποτρέψει αυτή την τρέλα».</p>
      <p>Ο Μοράλες, πρώην εκτροφέας λάμα και καλλιεργητής κόκας, κατά τους υποστηρικτές του υπερασπίστηκε τα φτωχότερα στρώματα της Βολιβίας και πιστώνεται την πολυετή οικονομική ανάπτυξη στη χώρα των Άνδεων, που έφθασε ως το 6% του ΑΕΠ, ενώ κατά τους αντιπάλους του είναι «τύραννος», που υπερέβη τα εσκαμμένα αψηφώντας το αποτέλεσμα του δημοψηφίσματος για το όριο των θητειών στην προεδρία και διαπράττοντας νοθεία στις εκλογές.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197162/sto-mexiko-o-morales-h-maxi-synexizetai">Στο Μεξικό ο Μοράλες: «Η μάχη συνεχίζεται»</a>
        </li>
        <li>
          <a href="https://www.cnn.gr/news/kosmos/story/197050/tramp-ta-gegonota-sti-volivia-stelnoyn-minyma-sti-venezoyela-kai-ti-nikaragoya">Τραμπ: Τα γεγονότα στη Βολιβία στέλνουν μήνυμα στη Βενεζουέλα και τη Νικαράγουα</a>
        </li>
        <li>
          <a href="https://www.cnn.gr/news/kosmos/story/197053/o-evo-morales-efyge-apo-ti-volivia-kai-zitise-asylo-sto-mexiko">Ο Έβο Μοράλες έφυγε από τη Βολιβία και ζήτησε άσυλο στο Μεξικό</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
        <li>
          <a href="https://www.cnn.gr/eidhseis/tag/82402/sygkroyseis-volivia">ΣΥΓΚΡΟΥΣΕΙΣ ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/803/mexiko">ΜΕΞΙΚΟ</a>
        </li>
        <li>
          <a href="https://www.cnn.gr/eidhseis/tag/32580/politiko-asylo">ΠΟΛΙΤΙΚΟ ΑΣΥΛΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197160/snapshot/2754598.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197156/snapshot/2754273.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197157/snapshot/2754584.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197164/snapshot/ELKA_ARISTOTLE-1.jpg"/>
      </figure>
    </article>
  </body>
</html>