<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/skoki-narciarskie,408/kamil-stoch-i-dawid-kubacki-zadowoleni-z-przygotowan-puchar-swiata-w-skokach-narciarskich-2019-2020,984650.html"/>
    <meta property="og:site_name" content="TVN24"/>
    <meta property="article:published_time" content="2019-11-12T06:39:00+00:00"/>
    <meta property="og:title" content="Polscy skoczkowie zainwestowali w nowe buty. Sezon Pucharu Świata za pasem"/>
    <meta property="og:description" content="Na niespełna dwa tygodnie przed startem Pucharu Świata w skokach narciarskich liderzy polskiej kadry Kamil Stoch i Dawid Kubacki są zadowoleni ze swojej dyspozycji. Biało-Czerwoni szlifują formę na..."/>
  </head>
  <body>
    <article>
      <h1>Polscy skoczkowie zainwestowali w nowe buty. Sezon Pucharu Świata za pasem</h1>
      <address>
        <time datetime="2019-11-12T06:39:00+00:00">12 Nov 2019, 06:39</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/1e913e1b06ead0b66e30b6867bf63549/3d1652c4-bca0-4610-abdb-85a3dad3ac9c.jpg?type=1&amp;srcmode=0&amp;srcx=1/1&amp;srcy=11/25&amp;srcw=1/1&amp;srch=87/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/0616805d-983f-4a38-887a-97496582d3a7-480p.mp4"/>
          <figcaption>Zwycięski skok Kamila Stocha w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/aee9fb99-6021-4893-9d31-54b5e51d9a5a-480p.mp4"/>
          <figcaption>Kamil Stoch po konkursie LGP w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/4d055a0d-65fa-4133-a1d1-d28400384fd5-480p.mp4"/>
          <figcaption>Kamil Stoch wygrywa w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/dd1d21c6-6b14-498a-a50d-d6b940d30336-480p.mp4" autoplay="" loop=""/>
          <figcaption>Znakomity skok Kamila Stocha w pierwszej serii w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/6e95330a-9ae4-4f37-8be9-7844ff55ea64-480p.mp4"/>
          <figcaption>Kamil Stoch podsumował występ Polaków w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/4b4edc82-d71c-458c-9aa1-1ebe0fcf8709-480p.mp4"/>
          <figcaption>Skok Kamila Stocha z konkursu drużynowego w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/f03a8576-6ca6-477a-bf62-3af17d9851c5-480p.mp4"/>
          <figcaption>Kamil Stoch ocenił kwalifikacyjny występ w Zakopanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/aca8ee3d-877e-4f36-a3a7-0489ced00a78-480p.mp4"/>
          <figcaption>Kamil Stoch ogląda Tour de France</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/7b6a94ec-8ddf-4045-a5b6-b3e7b4149e76-480p.mp4"/>
          <figcaption>Kamil Stoch po konkursie indywidualnym w Wiśle</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/7f8e1a9a-96c4-48c7-8246-a2b266f052b7-480p.mp4"/>
          <figcaption>Skok Kamila Stocha z serii finałowej w Wiśle</figcaption>
        </figure>
        <figcaption>Kamil Stoch i Dawid Kubacki mają za sobą pracowite lato Foto: Newspix | Video: Eurosport</figcaption>
      </slideshow>
      <h3>Na niespełna dwa tygodnie przed startem Pucharu Świata w skokach narciarskich liderzy polskiej kadry Kamil Stoch i Dawid Kubacki są zadowoleni ze swojej dyspozycji. Biało-Czerwoni szlifują formę na zgrupowaniu w Zakopanem. Konkursy skoków na żywo w Eurosporcie 1 i Eurosport Playerze.</h3>
      <p>- Skoki są dobre, chociaż oczywiście w dalszym ciągu mam nad czym pracować - ocenił Stoch i dodał, że w lecie celem głównym była poprawa pozycji najazdowej, a co za tym idzie uzyskiwanie wyższej prędkości na progu.</p>
      <p>- To była konieczność, ponieważ najeżdżałem coraz wolniej, przez co odbicie było skierowane za bardzo w górę lub do przodu i traciłem prędkość w locie. Gdy do tego doszły perypetie związane z odejściem Stefana Horngachera, to przyznam, że końcówka sezonu była bardziej walką o przetrwanie niż rywalizacją, co dla mnie było szczególnie przykre, bo jakoś nie mogłem wydobyć z siebie tego, co mam najlepszego. Mam nadzieję, że ten sezon będzie pod tym względem zupełnie inny. Na dziś uważam, że jako grupa jesteśmy na bardzo wysokim poziomie, no i mamy najlepszy sztab szkoleniowy o jakim niektórzy mogą tylko pomarzyć - podkreślił trzykrotny złoty medalista olimpijski.</p>
      <h3>Zbliżyć się do średniej</h3>
      <related>
        <a href="https://eurosport.tvn24.pl/skoki-narciarskie,408/opoznien-w-wisle-ciag-dalszy-szkody-mniejsze-niz-mozna-bylo-sie-spodziewac,983935.html"/>
      </related>
      <p>Czech Michał Doleżal, któremu powierzono prowadzenie reprezentacji po odejściu Horngachera, a wcześniej jego asystent, natychmiast zabrał się do pracy nad szwankującym u Stocha elementem. Czy udało się wyeliminować problem?</p>
      <p>- Częściowo na pewno tak, ale cel zadaniowy na ten sezon to kręcić się w tym względzie w okolicach średniej, a co za tym idzie powiększyć sobie margines błędu. Dzięki temu być może rywalizacja będzie ciut łatwiejsza, bo moje skoki nie będą musiały być idealne - dodał Stoch.</p>
      <p>Zapytany o nastawienie przed kolejnym sezonem powiedział, że jest ono optymistyczne.</p>
      <p>- Mimo tego, co do tej pory osiągnąłem, każdy sezon to nowe wyzwanie, a każdy skok jest wspaniałą przygodą. Wydaje mi się, że właśnie dzięki takiemu myśleniu chcę nadal uprawiać ten sport, dalej się rozwijać i co najważniejsze - cieszyć tym, co robię - zauważył.</p>
      <h3>Skoczą w nowych butach</h3>
      <p>Co roku ekipy prześcigają się w nowinkach technicznych, które mają pomóc skoczkom osiągnąć jeszcze lepsze wyniki. Polacy tym razem postawili na buty.</p>
      <p>- Mamy teraz polskiego producenta, z poprzednim zagranicznym bywało różnie, zwłaszcza jeżeli chodzi o terminowość. Teraz buty będą nam dostarczane wtedy, kiedy zajdzie taka potrzeba, a to niezwykle ważne. No i mnie naprawdę dobrze się w nich skacze, bo na przykład pomagają w prowadzeniu nart w locie - tłumaczył Stoch.</p>
      <p>Początkowo obóz w Zakopanem, gdzie Biało-Czerwoni skaczą na igelicie, miał trwać cztery dni, a kolejny - ponadtygodniowy - zaplanowano w Wiśle. Założenia jednak musiały zostać zweryfikowane, gdyż skocznia im. Adama Małysza będzie niemal do ostatniej chwili przygotowywana do zawodów inauguracyjnych PŚ, które odbędą się 23 i 24 listopada.<br/><br/>Stoch zapewnił, że nie robi mu to specjalnej różnicy.</p>
      <related>
        <a href="https://eurosport.tvn24.pl/skoki-narciarskie,408/pech-skoczka-gral-w-siatkowke-uszkodzil-kostke,982087.html"/>
      </related>
      <p>- Ważne, że jesteśmy w kraju, bo treningi u siebie są po prostu najlepsze. Chociażby ze względów organizacyjnych, jak przewóz sprzętu, ale i także nie trzeba bać się o pogodę - gdy nie dopisze, to po prostu możemy wrócić do domu. Poza tym bardzo lubię skocznię w Zakopanem, a skakanie na ulubionym obiekcie to czysta przyjemność - dodał.</p>
      <h3>U Kubackiego zostały detale</h3>
      <p>Kubacki równie dobrze ocenił swoje przygotowanie do nadchodzącego sezonu.</p>
      <p>- Ostatni był bardzo dobry, udało się wywalczyć mistrzostwo świata, kilka razy stanąć na pucharowym podium, więc zdecydowanie mam więcej pewności siebie. Wiem też, że ciężko pracując udało mi się poprawić kilka elementów, więc tym chętniej już w marcu po zakończeniu rywalizacji zabrałem się za robotę, bo są rzeczy, które mogę robić jeszcze lepiej - podkreślił nowotarżanin.<br/><br/>Dodał, że teraz już tylko szlifuje detale. - Pierwszy konkurs zweryfikuje, na ile to się udało. Nie lubię bawić się we wróżby, ale jestem spokojny o swoją dyspozycję, ponieważ lato i jesień przepracowałem naprawdę bardzo solidnie - zapewnił.<br/><br/>Zapytany o emocje, które towarzyszą inauguracji sezonu powiedział, że konkursy w Wiśle są dla niego jak każde inne. - Ponieważ nie skakaliśmy w okresie przygotowawczym na śniegu, to na pewno będzie potrzeba kilku prób, by się przyzwyczaić. Jestem jednak pewien, że podejdę do tych zawodów ze spokojną głową i pełną motywacją do oddania jak najlepszych skoków - podsumował Kubacki.</p>
      <p>Autor: pqv / Źródło: PAP</p>
    </article>
  </body>
</html>