<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741258"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T06:46:00+00:00"/>
    <meta property="og:title" content="บอร์ดกสทช.ไฟเขียวประมูล 5จี 16 ก.พ.63"/>
    <meta property="og:description" content="กสทช. เห็นชอบหลักเกณฑ์การประมูลคลื่น 5G แล้ว พร้อมปรับราคาตั้งต้นการประมูลคลื่นความถี่ย่าน 26 กิกะเฮิร์ตซ จาก 300 ล้านบาทเป็น 423 ล้านบาท "/>
  </head>
  <body>
    <article>
      <h1>บอร์ดกสทช.ไฟเขียวประมูล 5จี 16 ก.พ.63</h1>
      <address>
        <time datetime="2019-11-12T06:46:00+00:00">12 Nov 2019, 06:46</time>
      </address>
      <p>
        <b>กสทช. เห็นชอบหลักเกณฑ์การประมูลคลื่น 5G แล้ว พร้อมปรับราคาตั้งต้นการประมูลคลื่นความถี่ย่าน 26 กิกะเฮิร์ตซ จาก 300 ล้านบาทเป็น 423 ล้านบาท </b>
      </p>
      <p>วันนี้ (12 พ.ย.) ที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) นายฐากร ตัณฑสิทธิ์ เลขาธิการ กสทช. เปิดเผยภายหลังประชุมบอร์ดว่า ที่ประชุมมีมติเห็นชอบ (ร่าง) ประกาศ กสทช. เรื่อง หลักเกณฑ์และวิธีการอนุญาตให้ใช้คลื่นความถี่สำหรับกิจการโทรคมนาคมเคลื่อนที่สากล ย่าน 700,1800, MHz 2600 เมกะเฮิร์ตซ และ 26 กิกะเฮิร์ตซ (ร่าง) ประกาศ กสทช. เรื่อง แผนความถี่วิทยุกิจการโทรคมนาคมเคลื่อนที่สากล (International Mobile Telecommunications - IMT) ย่านความถี่ 2500-2690 เมกะเฮิร์ตซ และ (ร่าง) ประกาศ กสทช. เรื่องแผนความถี่วิทยุกิจการโทรคมนาคมเคลื่อนที่สากล (International Mobile Telecommunications - IMT) ย่านความถี่ 24.25-27 กิกะเฮิร์ตซ และให้นำไปรับฟังความคิดเห็นสาธารณะ โดยให้รับข้อสังเกตของ กสทช. ไปรับฟังความคิดเห็นสาธารณะในครั้งนี้ด้วยพร้อมทั้งให้ความเห็นชอบกรอบเวลาดำเนินการและงบประมาณในการจัดประมูลคลื่นความถี่สำหรับกิจการโทรคมนาคมย่าน 700, 1800, 2600 เมกะเฮิร์ตซ และ 26 กิกะเฮิร์ตซ<br/><br/>สำหรับร่างหลักเกณฑ์การประมูล 5G กสทช. กำหนดจัดการประมูลคลื่นความถี่ 4 ย่านคลื่นความถี่ ในปี 2563 เพื่อเปิดให้บริการ 5G โดยคลื่นที่จะนำมาประมูลได้แก่คลื่น 700 เมกะเฮิร์ตซ จำนวน 2x15 เมกะเฮิร์ตซ ประมูล 3 ใบอนุญาต ใบอนุญาตละ 2x5 เมกะเฮิร์ตซ ราคาเริ่มต้น 8,792 ล้านบาท ต่อ 1 ใบอนุญาต ผู้เข้าประมูลต้องวางหลักประกันมูลค่า 2,637.60 ล้านบาท เคาะราคาเพิ่มครั้งละ 440 ล้านบาท เป็นใบอนุญาตทั่วประเทศ มีอายุ 15 ปี โดยคลื่นย่านนี้ไม่มีการกำหนดเพดานสูงสุดในการประมูลผู้เข้าร่วมการประมูลสามารถประมูลได้ตามที่ต้องการ สำหรับการชำระเงินค่าประมูลแบ่งการชำระออกเป็น 10 งวด งวดละ 10% ของราคาประมูลสูงสุดที่ชนะการประมูล<br/><br/>ย่าน 1800 เมกะเฮิร์ตซ จำนวน 2x35 เมกะเฮิร์ตซ 7 ใบอนุญาต ใบอนุญาตละ 2x5 เมกะเฮิร์ตซ ราคาเริ่มต้น 12,486 ล้านบาท ต่อ 1 ใบอนุญาต ผู้การประมูลต้องวางหลักประกันมูลค่า 4,994.40 ล้านบาท เคาะราคาเพิ่มขึ้นครั้งละ 25 ล้านบาท เป็นใบอนุญาตทั่วประเทศ มีอายุ 15 ปี โดยคลื่นย่านนี้ผู้เข้าร่วมการประมูลสามารถประมูลได้สูงสุด 4 ใบอนุญาต สำหรับการชำระเงินค่าประมูลแบ่งการชำระออกเป็น 3 งวด งวดที่ 1 ชำระ 50% ของราคาประมูลสูงสุดที่ชนะการประมูล งวดที่ 2 ชำระ 25% และงวดที่ 3 ชำระอีก 25% โดยร่างหลักเกณฑ์ดังกล่าวยังได้กำหนดเงื่อนไขให้ ผู้รับใบอนุญาตต้องดำเนินการให้บริการครอบคลุม 40% ของจำนวนประชากรภายใน 4 ปี และ 50% ของประชากรภายใน 8 ปี<br/><br/><br/>ย่าน 2600 เมกะเฮิร์ตซ จำนวน 190 เมกะเฮิร์ตซ ประมูล 19 ใบอนุญาต ใบอนุญาตละ 10 เมกะเฮิร์ตซ ราคาเริ่มต้นการประมูล 1,862 ล้านบาท เริ่มต้นการประมูล 1,862 ล้านบาท ต้องวางหลักประกันการมูลเป็นจำนวนเงิน 1,862 ล้านบาท เคาะราคาเพิ่มขึ้นครั้งละ 93 ล้านบาท เป็นใบอนุญาตทั่วประเทศ มีอายุ 15 ปี โดยคลื่นย่านนี้ผู้เข้าร่วมการประมูลสามารถประมูลได้สูงสุด 10 ใบอนุญาต สำหรับการชำระเงินค่าประมูล ปีแรก ชำระงวดที่ 1 จำนวน 10% ของราคาประมูลสูงสุดที่ชนะการประมูล ปีที่ 2-4 ยกเว้นยังไม่ต้องชำระค่าการประมูล ปีที่ 5-10 (งวดที่ 2-7) ชำระ ปีละ 15% โดยร่างหลักเกณฑ์ดังกล่าวยังได้กำหนดเงื่อนไขให้ ผู้รับใบอนุญาตต้องดำเนินการให้บริการครอบคลุม 40% ของพื้นที่ EEC ภายใน 1 ปี และ 50% ของพื้นที่เมืองศูนย์กลางทางเศรษฐกิจของพื้นที่ทั้งหมดในแต่ละจังหวัด (กรุงเทพฯ และปริมณฑล จังหวัดเชียงใหม่ นครราชสีมา ขอนแก่น สงขลา และภูเก็ต) ภายใน 4 ปี<br/><br/>และ 26 กิกะเฮิร์ตซ จำนวน 2700 เมกะเฮิร์ตซ  27 ใบอนุญาต ใบอนุญาตละ 100 เมกะเฮิร์ตซ ราคาเริ่มต้นการประมูล 423 ล้านบาท ต่อ 1 ใบอนุญาต ผู้เข้าร่วมการประมูลต้องวางหลักประกันการมูลเป็นจำนวนเงิน 507.6 ล้านบาท เคาะราคาเพิ่มขึ้นครั้งละ 22 ล้านบาท เป็นใบอนุญาตทั่วประเทศ มีอายุ 15 ปี โดยคลื่นย่านนี้ผู้เข้าร่วมการประมูลสามารถประมูลได้สูงสุด 12 ใบอนุญาต สำหรับการชำระเงินค่าประมูลชำระงวดเดียว<br/><br/>ต่อจากนี้ จะนำร่างประกาศทั้ง 3 ฉบับ ไปรับฟังความคิดเห็นสาธารณะวันที่ 13 พ.ย.-12 ธ.ค. 2562 คาดว่าจะประกาศลงในราชกิจจานุเบกษาวันที่ 27 ธ.ค.2562 จากนั้นวันที่ 2 ม.ค.–3 ก.พ. 2563 จะประกาศเชิญชวนผู้สนใจเข้าร่วมการประมูล และกำหนดให้มีการจัดประมูลคลื่นความถี่ในวันที่ 16 ก.พ. 2563 (เป็นการประมูลแบบ Multiband Auction) จากนั้นจะจัดให้มีการประชุม กสทช. เพื่อรับรองผลการประมูลภายใน 7 วัน ออกใบอนุญาตได้ในเดือน มี.ค. 2563 และคาดว่าจะเปิดให้บริการได้ภายในเดือน ก.ค. 2563 ในบางพื้นที่ อาทิ พื้นที่ EEC"</p>
    </article>
  </body>
</html>