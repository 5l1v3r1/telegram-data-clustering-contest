<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/finance/ti-zitoun-oi-kinezoi-apo-tin-ariadni/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T06:15:37+00:00"/>
    <meta property="og:title" content="Τι ζητούν οι Κινέζοι από την… Αριάδνη;"/>
    <meta property="og:description" content="Το 20% της εταιρείας ειδικού σκοπού «Αριάδνη Interconnection» που θα «τρέξει» την ηλεκτρική διασύνδεση της Κρήτης και μεγαλύτερο ποσοστό στο μετοχικό κεφάλαιο του ΑΔΜΗΕ επιθυμεί η κινεζική εταιρεία State Grid."/>
  </head>
  <body>
    <article>
      <h1>Τι ζητούν οι Κινέζοι από την… Αριάδνη;</h1>
      <h2>Το 20% της εταιρείας ειδικού σκοπού «Αριάδνη Interconnection» που θα «τρέξει» την ηλεκτρική διασύνδεση της Κρήτης και μεγαλύτερο ποσοστό στο μετοχικό κεφάλαιο του ΑΔΜΗΕ επιθυμεί η κινεζική εταιρεία State Grid.</h2>
      <address><time datetime="2019-11-12T06:15:37+00:00">12 Nov 2019, 06:15</time> by <a rel="author">Τράτσα Μάχη</a></address>
      <p>Αύξηση του μεριδίου της στον ΑΔΜΗΕ (Ανεξάρτητος Διαχειριστής Μεταφοράς Ηλεκτρικής Ενέργειας)  και είσοδό της με 20% στην εταιρεία ειδικού σκοπού «Αριάδνη Interconnection», η οποία θα «τρέξει» το έργο της ηλεκτρικής διασύνδεσης της Κρήτης επιδιώκει η κρατική κινεζική εταιρεία State Grid.</p>
      <p>Σε συνάντηση που είχε χθες με τον υπουργό Περιβάλλοντος και Ενέργειας κ. Κωστή Χατζηδάκη, ο επικεφαλής State Grid International κ. Κου Γουέι  εξέφρασε το ενδιαφέρον του για την «Αριάδνη» καθώς και την πρόθεσή του να ενισχύσει τη συμμετοχή της κινεζικής εταιρείας (σήμερα κατέχει το 24%) στον διαχειριστή των δικτύων της υψηλής τάσης.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Από την πλευρά του, ο κ. Χατζηδάκης σύμφωνα με πληροφορίες, ανέφερε στους συνομιλητές του ότι η είσοδος επενδυτών στην εταιρεία ειδικού σκοπού θα προχωρήσει με διαγωνιστικές διαδικασίες ενώ στους έκανε γνωστό ότι το ενδιαφέρον της State Grid για τον ΑΔΜΗΕ θα συνεκτιμηθεί σε συνάρτηση με το κοινοτικό δίκαιο.</p>
      <p>Πάντως, η εκδήλωση ενδιαφέροντος στο έργο της ηλεκτρικής διασύνδεσης της ηπειρωτικής Ελλάδας με την Κρήτη έγινε και επισήμως, με την υπογραφή συμφωνίας (μία από τις 16 που υπογράφηκαν χθες με την κινεζική αντιπροσωπεία) μεταξύ του προέδρου και διευθύνοντα σύμβουλο του ΑΔΜΗΕ, κ. Μανούσου Μανουσάκη και του κ. Κου Γουέι.</p>
      <p>Ο ΑΔΜΗΕ έχει κάνει εδώ και καιρό σαφές ότι προτίθεται να παραχωρήσει σε τρίτους μειοψηφικό ποσοστό της «Αριάδνης» (100%  θυγατρικής του), προκειμένου, μεταξύ άλλων, να χρηματοδοτήσει το έργο, δίχως μεγάλο βάρος τραπεζικού δανεισμού. Το ποσοστό της “Αριάδνης” που θα διαθέσει σε επενδυτές σχεδιάζεται να είναι μικρότερο από το 49%, με πιθανό ενδεχόμενο να περιοριστεί στο 39%, όσο δηλαδή είχε δικαίωμα να πάρει η κυπριακών συμφερόντων Eurasia  Interconnector, όταν το έργο βρισκόταν ακόμη στα Έργα Κοινού Ενδιαφέροντος (PCI -Projects of Common Interest).</p>
      <p>Το έργο της ηλεκτρικής διασύνδεσης Κρήτης-Αττικής αποτελεί τη μεγαλύτερη επένδυση που γίνεται στην Ελλάδα για τη μεταφορά ηλεκτρικής ενέργειας, προϋπολογισμού άνω του ενός δισ. ευρώ και έχει ως στόχο να διασφαλίσει την επάρκεια εφοδιασμού της Κρήτης σε μακροπρόθεσμο ορίζοντα, με τον πλέον οικονομικό και περιβαλλοντικά φιλικό τρόπο.</p>
      <p>H «Αριάδνη Interconnection» είχε αποστείλει ήδη από τον περασμένο Μάρτιο στη Ρυθμιστική Αρχή Ενέργειας την πρόσκληση εκδήλωσης ενδιαφέροντος για την είσοδο ενός ή περισσότερων στρατηγικών επενδυτών στο μετοχικό της κεφάλαιο, με την απόκτηση ποσοστού έως 39% με στόχο οι επενδυτές να χρηματοδοτήσουν το έργο ώστε να μην παραστεί ανάγκη για δανειακά κεφάλαια.  Ωστόσο, η υπόθεση κόλλησε μέχρι να ξεκαθαρίσει εάν θα προχωρήσει ως εθνικό έργο ή ως PCI.</p>
      <p>Πέρα από το ζήτημα της διασύνδεσης, η κινεζική αντιπροσωπεία επανέλαβε στον κ. Χατζηδάκη και την πρόθεσή της να αυξήσει το ποσοστό που κατέχει στον ΑΔΜΗΕ έως και 30%.  Άλλωστε η State Grid εκτός από το 24% που ήδη κατέχει και δικαιώματα στη Διοίκηση της εταιρείας,  έχει και το δικαίωμα της πρώτης προτίμησης στην περίπτωση που αποφασιστεί περαιτέρω ιδιωτικοποίηση της εταιρείας δικτύων. Και όπως έχει γίνει γνωστό, από δηλώσεις του κ. Χατζηδάκη, η κυβέρνηση προωθεί περαιτέρω αποκρατικοποίηση του ΑΔΜΗΕ.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>