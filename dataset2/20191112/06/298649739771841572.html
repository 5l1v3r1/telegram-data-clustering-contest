<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/12/morales-partito-per-il-messico-torner%c3%b2-pi%c3%b9-forte-top10_20191112_074841/"/>
    <meta property="og:site_name" content="Askanews"/>
    <meta property="article:published_time" content="2019-11-12T06:48:41+00:00"/>
    <meta property="og:title" content="Morales partito per il Messico: “Tornerò più forte”"/>
    <meta property="og:description" content="Roma, 12 nov. (askanews) – L’ormai ex presidente della Bolivia, Evo Morales, si è imbarcato questa notte su un aereo militare messicano ed è partito per il Messico, Paese che gli ha offerto asilo politico, proprio mentre l’esercito boliviano ha annunciato di voler offrire aiuto alle forze di polizia per ripristinare l’ordine. “Fratelli e sorelle, […]"/>
  </head>
  <body>
    <article>
      <h1>Morales partito per il Messico: “Tornerò più forte”</h1>
      <h2>Trasferito a bordo di un aereo militare messicano</h2>
      <address>
        <time datetime="2019-11-12T06:48:41+00:00">12 Nov 2019, 06:48</time>
      </address>
      <figure>
        <img src="http://www.askanews.it/wp-content/uploads/2019/11/20191112_074839_B02C8C8F.jpg"/>
      </figure>
      <p>Roma, 12 nov. (askanews) – L’ormai ex presidente della Bolivia, Evo Morales, si è imbarcato questa notte su un aereo militare messicano ed è partito per il Messico, Paese che gli ha offerto asilo politico, proprio mentre l’esercito boliviano ha annunciato di voler offrire aiuto alle forze di polizia per ripristinare l’ordine. “Fratelli e sorelle, parto per il Messico”, ha twittato Morales poco dopo le 21:30 locali, all’indomani delle sue dimissioni. “Mi fa male lasciare il Paese per motivi politici, ma sarò sempre attento. Tornerò presto con più forza ed energia”, ha aggiunto.</p>
      <p>Alcuni minuti prima, i media locali avevano riferito che un aereo militare messicano era atterrato in un aeroporto nella regione centrale di Cochabamba, casa del leader socialista, dopo una sosta a Lima.”Evo Morales è già sull’aereo del governo messicano responsabile di garantire il suo trasferimento sicuro nel nostro paese”, ha poi confermato il ministro degli Esteri messicano, Marcelo Ebrard. Lo stesso ministro ha pubblicato, sempre su Twitter, una foto in cui Morales appare su un aereo, con una bandiera messicana che tende con entrambe le mani.</p>
      <p>Coa/int5</p>
    </article>
  </body>
</html>