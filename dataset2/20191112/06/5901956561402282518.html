<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/to-je-zivilo-ki-je-naravni-vir-energije-243335"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="To je živilo, ki je naravni vir energije"/>
    <meta property="og:description" content="Kostanj velja za eno prvih živil, ki jih je jedel človek: tudi pred stoletji so jedli pečenega ali kuhanega, iz mletega pa so pripravljali nadomestek za kavo. Iz slastnih in rahlo sladkastih rjavih..."/>
  </head>
  <body>
    <article>
      <h1>To je živilo, ki je naravni vir energije</h1>
      <h2>Jesen je čas za kostanj, ki je bogat s škrobom in vitamini, zlasti skupine B; je primerno živilo za vse, ki so izpostavljeni večjim telesnim naporom.</h2>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1623153.jpg"/>
          <figcaption>GETTY IMAGES/ISTOCKPHOTOFOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1623156.jpg"/>
          <figcaption>GETTY IMAGES/ISTOCKPHOTONajpogosteje jemo pečenega. FOTO: Guliver/Getty Images</figcaption>
        </figure>
      </slideshow>
      <p>Kostanj velja za eno prvih živil, ki jih je jedel človek: tudi pred stoletji so jedli pečenega ali kuhanega, iz mletega pa so pripravljali nadomestek za kavo. Iz slastnih in rahlo sladkastih rjavih plodov, ki jih ovija bodeča ježica, pripravljamo pire, lahko ga tudi zamrznemo; kombiniramo ga v slanih in sladkih jedeh. Kostanj je bil priljubljena hrana starih Rimljanov, Grki pa so prepoznali tudi njegove zdravilne plati. Plodove so ob martinovem dajali siromašnim v Franciji, saj je zelo hranljiv. Vsebuje večjo količino ogljikovih hidratov, prehranskih vlaknin, ki ugodno vplivajo na prebavo in zdravje, esencialnih maščobnih kislin (linolne maščobne kisline), vitaminov in mineralov (vitamin C, A, folat, vitamin B6 in tiamin, mangan, baker in kalij) in antioksidantov.</p>
      <blockquote>Zelo zdrav je kostanjev med, ki pospešuje cirkulacijo in pomaga pri gastritisu.</blockquote>
      <p>Vsebuje več škroba kot krompir, zato se pogosto uporablja v obliki moke, iz katere (same ali v kombinaciji z drugimi) pečemo kruh in pecivo; ker ne vsebuje glutena, ga lahko uživajo tudi tisti, ki bolehajo za celiakijo.<br/><br/>Med kuhanjem se vitamini v kostanju ohranijo, saj jih varuje lupina. Kostanj je težje prebavljiv, a zato da veliko energije, kot visokoenergijsko živilo ga priporočajo otrokom, športnikom, tudi starejšim in nosečnicam.</p>
      <figure>
        <img src="https://www.slovenskenovice.si/images/slike/2019/10/28/1623156.jpg"/>
        <figcaption>Najpogosteje jemo pečenega. FOTO: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Ljudsko zdravilstvo ga priporoča pri težavah z ledvicami in prebavo pa tudi pri artritisu in revmi, ker deluje protivnetno. Iz kostanjevih listov pripravljamo čaj, ki, zlasti v kombinaciji z materino dušico, blaži simptome astme in kašelj. Pest svežega kostanjevega listja ali pol pesti suhega prelijemo s pol litra vrele vode in pustimo nekaj minut; tak čaj grgramo pri bolečem žrelu. Zelo zdrav je kostanjev med, pospešuje cirkulacijo, blagodejno vpliva na jetra, pomaga pri gastritisu in anemiji ter fizični in tudi intelektualni izčrpanosti. Kuhan kostanj čisti kri in krepi imunski sistem ter organizem. Po tradicionalni kitajski medicini krepi želodec in ledvice. Je bogat vir oleinske in palmitoleinske kisline, ki varujeta srčno-žilni sistem ter pomagata pri zmanjšanju holesterola v krvi.<br/><br/>Zaradi izvrstnega okusa in arome obogati jesenski in zimski jedilnik, zato je odlično dopolnilo prehrani.</p>
    </article>
  </body>
</html>