<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/12/a-vasarnapi-liverpool-mancity-hozott-nehany-erdekes-dolgot"/>
    <meta property="og:site_name" content="infostart"/>
    <meta property="article:published_time" content="2019-11-12T06:01:00+00:00"/>
    <meta property="og:title" content="A vasárnapi Liverpool-ManCity hozott néhány érdekes &quot;rekordot&quot;"/>
    <meta property="og:description" content="Jürgen Klopp azt mondta: „Az emberek most már azt fogják állítani, hogy ezt a bajnoki címet csak a Liverpool veszítheti el”. Olvasva a reakciókat a Vörösök vasárnapi, a címvédő Manchester City elleni 3-1-es győzelme után, nem téved."/>
  </head>
  <body>
    <article>
      <h1>A vasárnapi Liverpool-ManCity hozott néhány érdekes "rekordot"</h1>
      <address><time datetime="2019-11-12T06:01:00+00:00">12 Nov 2019, 06:01</time> by <a rel="author">Infostart / Dénes Tamás</a></address>
      <h3>Jürgen Klopp azt mondta: „Az emberek most már azt fogják állítani, hogy ezt a bajnoki címet csak a Liverpool veszítheti el”. Olvasva a reakciókat a Vörösök vasárnapi, a címvédő Manchester City elleni 3-1-es győzelme után, nem téved.</h3>
      <p>Még a közismerten visszafogott és tárgyilagos BBC vezető szakírója, Phil McNulty is úgy fogalmazott: „A Liverpool magabiztosabb és önbizalommal telibb lett a menedzser Jürgen Klopp figyelemre méltó munkája, a megújulás során, de a <a href="https://infostart.hu/sport/2019/11/10/a-liverpool-siman-verte-a-manchester-cityt-eredmenyek-es-allas">vasárnapi győzelem</a> a Premier League bajnoka, a Manchester City ellen valószínűleg az a pillanat volt, amikor a csapat megállíthatatlannak érezte magát.”</p>
      <p>A Vörösök harminc éve várnak a bajnoki címre, a Premier League-ben a második a legjobb helyezésük, tavasszal csak a remek rekord közeli produkciója miatt nem tudtak nyerni.</p>
      <p>Most Klopp <a href="https://infostart.hu/sport/2019/11/11/jurgen-klopp-ez-orulet">valóban okkal gondolja</a>, hogy a Chelsea és a Leicester előtt nyolc ponttal vezető, a Manchester City előtt kilenc ponttal álló gárdát a nép máris bajnoknak tartja. Huszonhat forduló van még hátra, de a Pool az első tizenkét fordulóban csupán két pontot szórt el (már amennyiben az Old Traffordon elért döntetlen „pontszórás”), s idén eddig harminc bajnoki mérkőzésen összesen veszített tizenhármat.</p>
      <blockquote>A vasárnapi mérkőzés hozott néhány érdekes „rekordot”:</blockquote>
      <p>immár Klopp mérlege jobb Guardiolával szemben, mint fordítva. A katalán sztáredző az élvonalbeli pályafutása során csapataival még soha nem állt olyan sok vesztett ponttal 12 forduló után, mint most. A Liverpool január 30. óta minden hazai bajnoki mérkőzésen győzött, sorozatban ez immár 13 mérkőzés.</p>
      <p>A találkozó kapcsán a legtöbb vita a VAR miatt bontakozott ki, Guardiola gúnyosan köszönte meg a játékvezető működését, két tizenegyest is számon kért rajta, s különösen abban volt biztos, hogy a hazaiak első gólja előtt, a másik oldalon, a Citynek kellett volna tizenegyest rúgnia Trent Alexander-Arnold kezezése miatt.</p>
      <p>Azon senki sem vitatkozott, hogy a labda a jobbhátvéd kezét érte, de a játékvezető nem érezte büntetendőnek, alkalmasint a klasszikus megítélést alkalmazva. A BBC érdekesen foglalt állást: ez az eset a Bajnokok Ligájában büntetőt ért volna, de a Premier League-ben a VAR-szobában jobban tisztelik a játékvezető eredeti ítéletét.</p>
      <p>Ederson, a City sérült kapusa nem így látta. A közösségi médiában azt írta: „A tévés fiúk otthon hagyták a szemüvegüket.”</p>
      <p>
        <i>Nyitókép: MTI/EPA/Peter Powell</i>
      </p>
    </article>
  </body>
</html>