<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/mer-enn-tre-av-ti-sitter-feil-vei/71805645"/>
    <meta property="og:site_name" content="Dinside"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Mer enn tre av ti sitter feil vei"/>
    <meta property="og:description" content="Selv om norske foreldre blir bedre til å sikre barna sine riktig i bilen, er det fortsatt en vei å gå før alle er trygge."/>
  </head>
  <body>
    <article>
      <h6 class="kicker">Bilstol til barn</h6>
      <h1>Mer enn tre av ti sitter feil vei</h1>
      <h2>Selv om norske foreldre blir bedre til å sikre barna sine riktig i bilen, er det fortsatt en vei å gå før alle er trygge.</h2>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">Eilin Lindvoll</a></address>
      <p>Hvert år gjennomfører Trygg Trafikk, politiet og forsikringsselskapet If kontroller utenfor barnehager og skoler. Målet er å avdekke hvorvidt barna er riktig sikret i bilen når foreldrene skal sette dem av.</p>
      <p>I år er det gjort 3963 slike kontroller, og dette viser resultatene:</p>
      <ul>
        <li>64 prosent av barn under fire år sitter i bakovervendt barnestol. Det er en økning fra i fjor, da tallet var 57 prosent, og en markant forbedring siden 2013, da bare 41 prosent av de minste satt bakovervendt.</li>
        <li>Det betyr også at 36 prosent av de minste barna fortsatt sitter i forovervendt barnestol eller på bilpute, som altså er feil <i>og</i> farlig.</li>
      </ul>
      <p>- Stadig flere barn sitter riktig i bilen. Likevel ser vi at mange voksne ikke har forstått hvor viktig det er at barn under fire år sitter bakovervendt, sier kommunikasjonsrådgiver Silje Kristine Hansen i Trygg Trafikk.</p>
      <h3>Kan bli fatalt ved ulykke</h3>
      <p>Hun mener altså at det er for dårlig at mer enn tre av ti barn sitter vendt feil vei i bilen. Det er nemlig gode grunner til at de minste skal sitte bakovervendt.</p>
      <related>
        <a href="https://www.dinside.no/motor/dette-er-de-sikreste-barnesetene/71159349"/>
      </related>
      <p>- Små barns hoder er store og tunge i forhold til resten av kroppen. Det øker faren for nakkeskader ved en bilulykke, men hvis barnet sitter bakovervendt, fordeles trykket over en større del av kroppen. Derfor mener vi at barn skal sitte bakovervendt til de er <i>minst</i> fire år og gjerne lenger, sier Hansen.</p>
      <p>Det at små barn bør sitte bakovervendt i bilstolen ble også påpekt i <a href="https://www.dinside.no/motor/dette-er-de-sikreste-barnesetene/71159349">Folksams test av barnestoler i juni</a>.</p>
      <figure>
        <iframe src="https://www.youtube.com/embed/fR9An7fBorM" width="560" height="315" data-service="Youtube" scrolling="no"/>
      </figure>
      <p>- Barnet bør kjøre bakovervendt så lenge som mulig, helst opp til fire-fem års alderen. Risikoen for alvorlige nakkeskader og død øker kraftig hvis stolen vender framover. I en bakovervendt stol vil hodet og nakken bremses opp, sammen med resten av kroppen, og belastningen bli jevnt fordelt. Vi advarer mot å snu barna for tidlig, sa trafikksikkerhetsforsker Helena Stigson i Folksam.</p>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
      <h3>Her sikres flest barn riktig</h3>
      <p>Tallene fra Trygg Trafikk viser at Nord-Norge nok en gang er flinkest til å sikre barna rett vei i bilen: Hele 77 prosent i de nordligste fylkene sikrer nemlig smårollingene bakovervendt.</p>
      <p>På andreplass kommer Oslo med 65 prosent, mens Vestlandet igjen er dårligst med bare 59 prosent bakovervendt sikring av de minste.</p>
      <figure>
        <img src="https://dbstatic.no/71805711.jpg?imageId=71805711&amp;width=1024&amp;height=615"/>
        <figcaption><b>FEIL VEI:</b> Små barn bør ikke sitte vendt framover i bilstolen når de er under fire år (som på bildet), og de kan fint sitte bakovervendt lenger enn den alderen også, ifølge Trygg Trafikk. Foto: Jan Haas/NTB Scanpix. Vis mer</figcaption>
      </figure>
      <p>Årsakene til at mange voksne fortsatt velger å sikre barna feil vei er mange, ifølge leder for skadeforebygging Jan Olav Nilssen i If. Noen skylder for eksempel på at barna blir bilsyke eller urolige.</p>
      <p>- Men, en landsrepresentativ undersøkelse vi og Trygg Trafikk gjennomførte i fjor, avslørte at sju av ti foreldre rett og slett ikke visste hvor lenge barn burde sitte bakovervendt. Det sier oss at mangel på kunnskap fremdeles er et stort problem, sier Nilssen.</p>
      <aside>Tenk på dette når du kjøper og bruker bilstol til barn<br/>   •  Alle stoler passer ikke like bra til alle biler. Prøv å sette setet i bilen din og kontroller at beltelåsen kan betjenes tilfredsstillende.<br/>   •  Større stol er ikke nødvendigvis sikrere. Tvert imot er det bra at stolen er kompakt, slik at flere passasjerer kan sitte trygt i bilen.<br/>   •  Kontrollér at stolen er høy nok og at både hodestøtter og belteføring kan reguleres tilstrekkelig. Det hjelper ikke om stolen er trygg hvis den ikke passer til barnet ditt.<br/>   •  Pass på at stolens reguleringer er enkle å få tilgang til, slik at det er enkelt å justere.<br/>   •  Det er viktig å alltid trekke setebeltet til skikkelig så det blir så stramt som mulig. Stramme belter gir best sikkerhet.<br/>   •  Husk å alltid ha setebeltet festet/beltet på stolen hvis det ikke er utstyrt med isofix. En tom stol kan gi skader på både passasjerer og fører.<br/><i>Kilde: Lilian Korsár, NTF West/<a href="https://www.naf.no/forbrukertester/test-av-utstyr/test-av-barnestoler-for-bil/">Naf</a>.</i></aside>
      <h3>Sikker bruk av bilbelte</h3>
      <p>Hos forsikringsselskapet If er de også opptatt av riktig sikring av barn med bilbelte:</p>
      <figure>
        <img src="https://dbstatic.no/71805705.jpg?imageId=71805705&amp;x=0&amp;y=9.8130841121495&amp;cropw=100&amp;croph=90.18691588785&amp;width=643&amp;height=387"/>
        <figcaption><b>BLID MED BELTE:</b> Ikke legg bilbeltet bak barneryggen. Hvis minsten klager på at beltet «skjærer» på halsen, går den an å kjøpe en beskyttelse å tre på beltet. Foto: Shutterstock/NTB Scanpix. Vis mer</figcaption>
      </figure>
      <p>- Bilbeltet skal alltid sitte over skulderen og stramt over hoften aldri under armen, bak ryggen eller noe annet sted. Derfor er det viktig at foreldre sjekker jevnlig at beltet sitter som det skal, at det ikke er tvinnet eller slakt. Ta også av tykke ytterjakker, sier Nilssen.</p>
      <related>
        <a href="https://www.dinside.no/motor/sjekk-om-du-har-denne-bilstolen/69640814"/>
      </related>
    </article>
  </body>
</html>