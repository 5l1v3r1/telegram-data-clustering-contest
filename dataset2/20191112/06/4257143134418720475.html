<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/a-korhazigazgatok-szerint-megbenulhat-az-ellatas-egy-letszamstop-miatt"/>
    <meta property="og:site_name" content="infostart"/>
    <meta property="article:published_time" content="2019-11-12T06:29:00+00:00"/>
    <meta property="og:title" content="A kórházigazgatók szerint megbénulhat az ellátás egy létszámstop miatt"/>
    <meta property="og:description" content="Az állami fenntartó levelet küldött az intézményeknek, ami a vezetők szerint komoly gondot okozó intézkedést tartalmaz. Az Állami Egészségügyi Ellátó Központ cáfolta, hogy létszámstop lenne."/>
  </head>
  <body>
    <article>
      <h1>A kórházigazgatók szerint megbénulhat az ellátás egy létszámstop miatt</h1>
      <address><time datetime="2019-11-12T06:29:00+00:00">12 Nov 2019, 06:29</time> by <a rel="author">Infostart</a></address>
      <h3>Az állami fenntartó levelet küldött az intézményeknek, ami a vezetők szerint komoly gondot okozó intézkedést tartalmaz. Az Állami Egészségügyi Ellátó Központ cáfolta, hogy létszámstop lenne.</h3>
      <p>A Népszava arról közölt <a href="https://nepszava.hu/3056791_beteges-letszamstop-a-korhazakban">cikket</a>, hogy komoly izgalmat keltett a kórházigazgatók körében az állami fenntartó múlt pénteki, a Népszavához is eljutott levele, amelyben arról értesítették őket, hogy gyakorlatilag létszámstop lépett életbe az egészségügyben.</p>
      <p>A levél szerint november hatodika után visszavonásig csak megbízási szerződést köthetnek, de nem lehet új jogviszonyt létesíteni, így nem vehetnek fel orvosokat, nővéreket sem. Ez különösen azért rázta meg az intézményvezetőket mert a betegágyak mellett így is alig van ember.</p>
      <blockquote>A kórházvezetők szerint gyakorlatilag megbénulhat az ellátás, mert a szakdolgozói kamara felmérése szerint 15-20 százalékos nővér- és szakemberhiánnyal küzdenek.</blockquote>
      <p>Az állami intézményekben gyógyító 17 ezer orvosból 4-5 ezren nyugdíj mellett dolgoznak.</p>
      <aside>Cáfol az Állami Egészségügyi Ellátó Központ<br/>Nincs kórházi létszámstop, így semmilyen akadálya nincs az üres álláshelyek betöltésének, vagyis a dolgozók felvételének az egészségügyben, a mentőknél. A kórházakban folyamatos a szükséges új dolgozók felvétele. A kormány rendszeresen monitorozza a közigazgatásban és közszolgáltatásoknál betöltött, üres és szükséges álláshelyeket, ez nem azt jelenti, hogy ne lehetne felvenni dolgozókat, ha arra szükség van. A kormány célja az, hogy valamennyi intézményben kontrolláltan történjenek a felvételek, hangsúlyozva, hogy az intézkedés semmilyen módon nem befolyásolhatja negatívan a betegellátás folyamatosságát és korábbi magas színvonalát - közölték.</aside>
      <p>A lap úgy tudja, a létszámstopot elrendelő kormányhatározat nem nyilvános, így az érintetteknek be kell érniük a fenntartó interpretációjával. A Magyar Kórházszövetség a Népszava szerint hétfőn a létszámstopra magyarázatot kérő levelet írt a kórházfenntartónak, az államtitkárságnak, a miniszternek és a miniszterelnökségnek is.</p>
      <p>Gyakorlatilag megbénulhat az ellátás, az egyéb kellemetlenségekről nem is szólva – kommentálta a döntést a lapnak egyik vidéki kórházvezető, akihez más megkérdezettek is csatlakoztak ugyanezzel a véleménnyel.</p>
      <p>
        <i>Nyitókép: Pexels</i>
      </p>
    </article>
  </body>
</html>