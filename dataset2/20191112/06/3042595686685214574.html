<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/derfor-sto-hun-alene/71806684"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T06:19:24+00:00"/>
    <meta property="og:title" content="Derfor sto hun «alene»"/>
    <meta property="og:description" content="Flere bet seg merke i at Meghan ble plassert på en egen balkong."/>
  </head>
  <body>
    <article>
      <h1>Derfor sto hun «alene»</h1>
      <h2>Flere bet seg merke i at Meghan ble plassert på en egen balkong.</h2>
      <address><time datetime="2019-11-12T06:19:24+00:00">12 Nov 2019, 06:19</time> by <a rel="author">Karoline Pedersen</a></address>
      <p>Det siste halvåret har ikke bare vært enkelt for <a href="https://www.dagbladet.no/kjendis/na-er-meghan-og-harry-gift/69820372">prins Harry (35) og hertuginne Meghan (38)</a>. Flere har hevdet at det har oppstått en rift i brorskapet mellom <a href="https://www.dagbladet.no/kjendis/jeg-har-ikke-peiling/71023993">Harry og prins William (37)</a>, til tross for at Harry selv hevder han og broren bare rett og slett er på forskjellige steder i livet.</p>
      <p>Meghan har på sin side åpne opp i dokumentaren <a href="https://www.dagbladet.no/kjendis/snakker-ut-om-toff-tid/71724813">«Harry &amp; Meghan: An African Journey»</a>, der hun erkjenner at det siste året har vært vanskelig.</p>
      <p>Hertugparene har imidlertid ikke vært å se sammen offentlig siden juni, ifølge <a href="https://www.elle.com/culture/celebrities/a29750184/meghan-markle-kate-middleton-different-balconies-remembrance-day/">Elle</a>, men i helgen samlet de seg på «Rememberance Day» - en dag hvor de minnes de falne under krigene Storbritannia har deltatt i.</p>
      <h3>Ulike balkonger</h3>
      <p>Til tross for at hele kongefamilien var samlet, er det flere som har bitt seg merke i at Kate og Meghan ikke sto sammen under markeringen.</p>
      <p>Faktisk sto de to kvinnene på hver sin balkong, og mens Kate var å se sammen med <a href="https://www.dagbladet.no/kjendis/dronning-elizabeths-blamerke-vekker-oppsikt/70838196">dronning Elizabeth (93)</a> og hertuginne Camilla (72), sto Meghan på balkongen ved siden av sammen med grevinne Sophie (54) og prinsesse Annes ektemann, Timothy Laurence (64).</p>
      <p>Hertuginnenes plassering har riktignok en forklaring, ifølge <a href="https://www.harpersbazaar.com/celebrity/latest/a29751215/kate-middleton-meghan-markle-different-balconies-remembrance-sunday/">Harper's Bazaar.</a></p>
      <figure>
        <img src="https://dbstatic.no/71806745.jpg?imageId=71806745&amp;x=0&amp;y=0&amp;cropw=100&amp;croph=90.3981264637&amp;width=641&amp;height=386"/>
        <figcaption><b>TO BALKONGER:</b> Hertuginne Kate og hertuginne Meghan ble plassert på forskjellige balkonger under «Rememberance Day». Foto: NTB Scanpix Vis mer</figcaption>
      </figure>
      <p>Plasseringen av de kongelige blir nemlig bestemt av deres rekkefølge i hierarkiet. Siden Kate er gift med prins William, som er tronarving, har hun en høyere plass i hierarkiet enn Meghan. Camilla er på sin side gift med prins Charles (70), som er den som er den første i arverekken.</p>
      <figure>
        <img src="https://dbstatic.no/71806747.jpg?imageId=71806747&amp;width=1024&amp;height=615"/>
        <figcaption><b>MED DRONNINGEN:</b> Hertuginne Kate er høyere opp i hierarkiet enn Meghan. Hun står derfor med dronning Elizabeth. Foto: NTB Scanpix Vis mer</figcaption>
      </figure>
      <figure>
        <img src="https://dbstatic.no/71806749.jpg?imageId=71806749&amp;width=1024&amp;height=615"/>
        <figcaption><b>MINNEMARKERING:</b> De kongelige mintes de falne under krigene Storbritannia har deltatt i. Foto: NTB Scanpix Vis mer</figcaption>
      </figure>
      <h3>Brøt tausheten</h3>
      <p>Som nevnt har ikke det siste året vært rosenrødt for prins William og prins Harry. Som nevnt har det florert av <a href="https://www.dagbladet.no/kultur/darlig-stemning-mellom-prinsebrodrene/71009221">rykter om at forholdet mellom dem har kjølnet</a>, og flere har hevdet at det hele er Harrys kone sin skyld.</p>
      <p>I den ovennevnte dokumentaren, som ble laget under Harry og Meghans nylige tur til Afrika, tok derimot prinsen bladet fra munnen.</p>
      <p>
        <b>- Vi er absolutt på ulike stadier for øyeblikket. Jeg vil alltid være der for ham, og så vidt jeg vet vil han alltid være der for meg. Vi ser ikke hverandre like ofte som vi pleide lenger, fordi vi er så travle. Men jeg er veldig glad i ham, sa Harry.</b>
      </p>
      <p>Samtidig tok han et oppgjør med rykteflommen fra det siste året:</p>
      <p>- Majoriteten av ting er skapt ut av ingenting. Som brødre har vi gode dager og dårlige dager.</p>
    </article>
  </body>
</html>