<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-according-to-new-rules-of-irda-no-need-of-medical-checkup-when-changing-health-insurance-2844920.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T06:51:01+00:00"/>
    <meta property="og:title" content="IRDA के जारी किए नए नियम- अब स्वास्थ्य बीमा बदलने पर मेडिकल जांच जरूरी नहीं "/>
    <meta property="og:description" content="स्वास्थ्य बीमा की पुरानी पॉलिसी आपको पसंद नहीं आ रही है तो उस कंपनी की दूसरी पॉलिसी में उसे आसानी से बदलवा सकेंगे। इसके लिए स्वास्थ्य जांच (मेडिकल टेस्ट) भी जरूरी नहीं होगी। बीमा नियामक इरडा ने बीमा..."/>
  </head>
  <body>
    <article>
      <h1>IRDA के जारी किए नए नियम- अब स्वास्थ्य बीमा बदलने पर मेडिकल जांच जरूरी नहीं </h1>
      <address><time datetime="2019-11-12T06:51:01+00:00">12 Nov 2019, 06:51</time> by <a rel="author">कार्यालय संवाददाता,नई दिल्ली</a></address>
      <p>स्वास्थ्य बीमा की पुरानी पॉलिसी आपको पसंद नहीं आ रही है तो उस कंपनी की दूसरी पॉलिसी में उसे आसानी से बदलवा सकेंगे। इसके लिए स्वास्थ्य जांच (मेडिकल टेस्ट) भी जरूरी नहीं होगी। बीमा नियामक इरडा ने बीमा कंपनियों को जारी अपने ताजा दिशा-निर्देश में बीमा यह बात कही है।</p>
      <p>स्वास्थ्य बीमा और साधारण बीमा कंपनियों को जारी दिशा-निर्देश के मुताबिक किसी बीमाधारक ने यदि फैमिली फ्लॉटर प्लान ले रखा है और वह कंपनी की दूसरी व्यक्तिगत पॉलिसी में उसे बदलवाना चहता है तो बिना शर्तों के साथ इसका भी विकल्प मिलेगा। दिशा-निर्देश में यह स्पष्ट कर दिया गया है कि स्वास्थ्य बीमा पॉलिसी चार साल पुरानी होने पर कोई बीमाधारक दूसरी पॉलिसी में बदलवाना चाहेगा तो कंपनियां स्वास्थ्य जांच के लिए मजबूर नहीं कर सकती हैं।</p>
      <p>हालांकि, पॉलिसी चार साल से कम की है तो स्वास्थ्य जांच का विकल्प कंपनियां दे सकती हैं। विशेषज्ञों का कहना है कि फैमिली फ्लॉटर के मामले में इरडा ने एक बड़ी अहम बात कही है। नए दिशा-निर्देश में यह स्पष्ट कर दिया गया है कि फैमिली फ्लॉटर प्लान चार साल पुराना है तो उसके दायरे में आने वाला कोई भी सदस्य उसी कंपनी की दूसरी पॉलिसी ले सकता है</p>
      <p>पॉलिसी बाजार डॉट कॉम के बिजनेस हेड अमित छाबड़ा ने कहा कि पॉलिसी बदलने पर मेडिकल जांच की अनिवार्यता खत्म करने और बिना शर्त दूसरी पॉलिसी के चुनाव का विकल्प देकर इरडा ने इसे ग्राहकों के लिए ज्यादा बेहतर बना दिया है। </p>
      <p><b>अपनी शर्त नहीं जोड़ पाएंगी कंपनियां</b><br/>विशेषज्ञों का कहना है नए दिशा-निर्देश के जरिये उपभोक्ताओं के लिए स्वास्थ्य बीमा पॉलिसी में एक ऐसा विकल्प दे दिया है जिससे उन्हें पॉलिसी बीच में बंद कराने का नौबत नहीं आएगा। दूसरी पॉलिसी का चुनाव करने पर अपनी शर्तों को कंपनियां नहीं जोड़ पाएंगी।</p>
      <p><b>नई पॉलिसी का चुनाव करना होगा आसान</b><br/>दिशा-निर्देश में नियामक ने स्वास्थ्य बीमा क्षेत्र में मिलने वाली तीन श्रेणी की पॉलिसी को लेकर नियमों को पारदर्शी कर दिया है। इसके तहत अब चार साल पुरानी व्यक्तिगत बीमा पॉलिसी को फैमिली फ्लॉटर या समूह बीमा (ग्रुप पॉलिसी) में बदल सकते हैं। इसी तरह समूह बीमा या फैमिली फ्लॉटर को व्यक्तिगत बीमा पॉलिसी में बदल सकेंगे।</p>
      <p>
        <a href="https://www.livehindustan.com/business/story-gold-and-silver-price-surge-today-after-five-day-fall-2843507.html">5 दिन बाद बढ़ी सोने-चांदी की कीमत, जानें आज का रेट</a>
      </p>
    </article>
  </body>
</html>