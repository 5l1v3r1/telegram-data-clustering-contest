<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/zdravje/ze-gripa-je-nevarna-se-bolj-pa-zapleti"/>
    <meta property="og:site_name" content="Primorske novice"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Že gripa je nevarna, še bolj pa zapleti"/>
    <meta property="og:description" content="Gripa je zelo nalezljiva virusna okužba, virusi gripe pa se iz leta v leto spreminjajo. Zato se spreminja tudi cepivo zoper gripo in se je v želji po zaščiti pred to težko boleznijo treba cepiti vsako leto znova. Zdravniki poudarjajo, da je cepivo varno in cepljenje priporočajo. Cepljenje poteka že od sredine oktobra."/>
  </head>
  <body>
    <article>
      <h1>Že gripa je nevarna, še bolj pa zapleti</h1>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">Jasna Arko</a></address>
      <p>
        <b>Gripa je zelo nalezljiva virusna okužba, virusi gripe pa se iz leta v leto spreminjajo. Zato se spreminja tudi cepivo zoper gripo in se je v želji po zaščiti pred to težko boleznijo treba cepiti vsako leto znova. Zdravniki poudarjajo, da je cepivo varno in cepljenje priporočajo. Cepljenje poteka že od sredine oktobra.</b>
      </p>
      <figure>
        <img src="https://static.primorske.si/foto/highres/zdravje/719329_261-cepljenje_gripa_cakalnica.jpg"/>
        <figcaption>V ambulantah NIJZ so zadovoljni z zanimanjem za cepljenje.  Foto: LEO CAHARIJA</figcaption>
      </figure>
      <p>Cepljenje proti gripi poteka tako v ambulantah Nacionalnega inštituta za javno zdravje (NIJZ) po vsej državi kot tudi pri veliko izbranih osebnih zdravnikih, ki vsako leto naročijo cepivo za svoje paciente.</p>
      <h3>Za nekatere brezplačno</h3>
      <p>Za cepljenje je treba plačati 14 evrov, vendar pa je cepljenje brezplačno za vse ogrožene skupine ljudi. V to skupino sodijo starejši od 65 let, vsi kronični bolniki, nosečnice in osebe z izrazito povečano telesno težno (ekstremno debeli). Kot poudarjajo v NIJZ, je za te skupine prebivalstva cepljenje še posebej priporočljivo, saj so izpostavljene večjemu tveganju za težji potek bolezni in nastanek zapletov zaradi gripe.</p>
      <blockquote><b>Kdo naj se cepi?</b><br/>Cepljenje proti gripi je zlasti priporočljivo za kronične bolnike, starejše ljudi, majhne otroke (od šest mesecev do dveh let starosti), za nosečnice in za ekstremno debele (ko znaša indeks telesne mase 40). Cepljenje svetujejo zdravniki tudi vsem, ki so pri svojem delu izpostavljeni okužbi ali jo lahko prenesejo na druge ljudi. To zlasti velja za zdravstvene delavce, policiste, gasilce, učitelje, poštne in bančne uslužbence in vse, ki imajo zaradi dela vsak dan stike z drugimi ljudmi.</blockquote>
      <p>Stroške za cepljenje starejših, kroničnih bolnikov, nosečnic in izrazito pretežkih oseb v sezoni 2019/2020 v celoti plača Zavod za zdravstveno zavarovanje Slovenije iz obveznega zdravstvenega zavarovanja, vendar pa se morajo cepiti pri pri izbranih osebnih zdravnikih.</p>
      <p>V ambulantah NIJZ pa poteka cepljenje, za katerega občan plača 14 evrov. Zato jih brezplačno v teh ambulantah ne morejo cepiti, čeprav sodijo v skupino upravičencev do brezplačnega cepljenja.</p>
      <blockquote><b>Boris Kopilovič<br/></b>epidemiolog v koprski enoti NIJZ<br/>“Zdaj je najprimernejši čas za cepljenje, saj potrebuje cepivo približno dva tedna, da razvije zaščito v organizmu.”</blockquote>
      <h3>Zanimanje za cepljenje</h3>
      <p>Za oceno, kakšen je odziv na cepljenje, je še prezgodaj. V enotah NIJZ, tudi v obeh primorskih, pa ugotavljajo, da je zanimanje kar precejšnje, saj so letos začeli cepiti vsaj dva tedna kasneje kot lani.</p>
      <p>“Zdaj je najprimernejši čas za cepljenje, saj potrebuje cepivo približno dva tedna, da razvije zaščito v organizmu,” poudarja epidemiolog <b>Boris Kopilović</b> iz koprske enote NIJZ. “Cepimo s štirivalentnim cepivom francoskega proizvajalca, ki je kakovostno in varno.”</p>
      <blockquote><b>Mario Fafangel<br/></b>specialist javnega zdravja v novogoriški enoti NIJZ<br/>“Dobra precepljenost virusom gripe onemogoči kroženje in tako poskrbi za večjo varnost tistih, ki zaradi težkega zdravstvenega stanja ne smejo biti cepljeni.”</blockquote>
      <p>Specialist javnega zdravja v novogoriški enoti NIJZ <b>Mario Fafangel</b> dodaja: “Počasi se sicer iz leta v leto na Primorskem krepi precepljenost zoper gripo, kar je tudi želja vseh zdravnikov. Precepljenost je še vedno prenizka. Dobra precepljenost virusom gripe onemogoči kroženje in tako poskrbi za večjo varnost tistih, ki zaradi težkega zdravstvenega stanja ne smejo biti cepljeni in so zato še toliko bolj ogroženi.”</p>
      <p>Stopnja precepljenosti v Sloveniji je lani po znanih podatkih znašala le približno pet do šest odstotkov. Res pa se za cepljenje odloča vse več starejših s slabšim splošnim zdravjem, ki so zato bolj ogroženi. Zaradi šibke odpornosti so ogroženi tudi majhni otroci.</p>
      <h3>Zelo kužna bolezen</h3>
      <p>Virusi gripe se prenašajo s kužnimi kapljicami, ki nastajajo pri kašljanju, kihanju in govorjenju. Virusi lahko na površinah preživijo nekaj ur. Če nismo previdni in si nenehno ne razkužujemo rok, jih lahko zanesemo v usta, nos in oči ter se tako posredno okužimo.</p>
      <p>Znaki gripe se pojavijo v nekaj dneh po okužbi in so mrazenje, povišana telesna temperatura, suh kašelj, glavobol, bolečine v mišicah in sklepih, izrazita utrujenost. Pred gripo in prehladom se ubranimo z zdravim življenjskim slogom, pestro prehrano z veliko sadja in zelenjave, rednim gibanjem, sprostitvijo in zadostno količino spanja.</p>
      <p>Gripa je velika grožnja tudi za javno zdravje. Okužbo pogosto spremljajo zapleti, ki so lahko tudi zelo težki in se lahko tragično končajo. Najpogostejši zaplet je pljučnica, ki je lahko pri ostarelih in majhnih otrocih tudi usodna. Pri ljudeh s kroničnimi boleznimi gripa zelo poslabša tudi osnovno bolezen.</p>
      <h3>Kroženje virusov in mutacije</h3>
      <p>Ker se virusi gripe spreminjajo, se spreminja tudi cepivo. Cepivo je vsako leto prilagojeno tako, da ščiti proti virusom, ki bodo predvidoma krožili v prihajajoči sezoni. Kakšno vrsto gripe je pričakovati, analizira Svetovna zdravstvena organizacija (SZO) med drugim na podlagi razsajanja gripe na južni polobli (kjer je zima, ko je pri nas poletje) in se pojavi pol leta pred razširitvijo na severno poloblo.</p>
      <p>Sezona gripe se v Sloveniji običajno prične v drugi polovici decembra, vrhunec doseže v osrednji Sloveniji v januarju, na Primorskem pa februarja.</p>
      <slideshow>
        <figure>
          <img src="https://static.primorske.si/foto/highres/zdravje/719329_261-cepivo2.jpg"/>
          <figcaption>Tudi letos cepijo s štirivalentnim cepivom francoskega proizvajalca in je brezplačno za vse, ki so v rizični skupini prebivalstva. Foto: LEO CAHARIJA</figcaption>
        </figure>
        <figure>
          <img src="https://static.primorske.si/foto/highres/zdravje/719329_261-cepljenje_gripa_2.jpg"/>
          <figcaption>V novogoriški ambulanti NIJZ med drugim cepi tudi specializant javnega zdravja Matija Mozetič. Foto: LEO CAHARIJA</figcaption>
        </figure>
        <figure>
          <img src="https://static.primorske.si/foto/highres/zdravje/719329_261-kopilovic03t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/zdravje/719329_261-mario_fafangel_010.jpg"/>
          <figcaption>Foto: Leo Caharija</figcaption>
        </figure>
      </slideshow>
    </article>
  </body>
</html>