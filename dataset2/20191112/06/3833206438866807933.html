<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ivan-Totev-momcheto-koeto-ne-si-otiva-912999"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T06:44:00+00:00"/>
    <meta property="og:title" content="Иван Тотев – момчето, което не си отива"/>
    <meta property="og:description" content="Разочаровани са онези, които си мислеха, че Иван Тотев ще си тръгне с наведена глава от общината. Сл..."/>
  </head>
  <body>
    <article>
      <h1>Иван Тотев – момчето, което не си отива</h1>
      <address>
        <time datetime="2019-11-12T06:44:00+00:00">12 Nov 2019, 06:44</time>
      </address>
      <p>Разочаровани са онези, които си мислеха, че <a href="https://www.plovdiv24.bg/novini/persons/1225.html">Иван Тотев</a> ще си тръгне с наведена глава от общината. След два успешни мандата няма нужда да си гледа върха на обувките. Като кмет придаде значимост дори на табелката пред кабинета, където пише "кмет“ с някакво име. Вчера я снимаха симпатизанти на <a href="https://www.plovdiv24.bg/novini/persons/335.html">Здравко Димитров</a> с името на техния човек. Кефеха се хората. Един друг пък се молеше: Искам да му видя стола. Вероятно е службогонец някакъв.</p>
      <p>Няма значение. И табелката и столът имат друг живот след <a href="https://www.plovdiv24.bg/novini/persons/1225.html">Иван Тотев</a>. Защото и Пловдив има друг живот.</p>
      <p>Не съм броил битките му за тези осем години, вероятно и той не ги знае колко са, но в крайна сметка големият победител е Пловдив. Другият Пловдив, който Тотев построи. В словото си вчера пред общинската сесия новият кмет <a href="https://www.plovdiv24.bg/novini/persons/335.html">Здравко Димитров</a> каза, че поема един бързо развиващ се град. Не каза, че това е градът на Тотев, но се подразбира. Или както обичат да се изразяват политическите джуджета – "Моделът Тотев“. Вече и те разбраха какво означава този модел – бурно икономическо развитие, инвестиции, променена градска среда, Европейска столица на културата.</p>
      <p>А битките са ясни – вътрешнопартийни срещу предателите и службогонците, битки срещу олигархични кръгове, чиято алчност срещна твърдостта на един пловдивски кмет. Това бяха битки за Пловдив, които <a href="https://www.plovdiv24.bg/novini/persons/1225.html">Иван Тотев</a> спечели. Затова той не си отива. Няма как да си отиде, когато неговият Пловдив е пред очите ни.</p>
      <p>Дори пред съда <a href="https://www.plovdiv24.bg/novini/persons/1225.html">Иван Тотев</a> не гледаше в обувките си.Защото знаеше, че това не е негова лична битка, а за Пловдив. И добре видя кои се отдръпнаха, кои си тръгнаха, кои пресметнаха, че да си до него в този момент е опасна близост. И кои в крайна сметка бяха около него само за личния си интерес. Сега сигурно ще се завърнат, ще се пишат и партийни дисиденти, но след четири години никой няма да помни имената им. Такава е съдбата на предателите.</p>
      <p><a href="https://www.plovdiv24.bg/novini/persons/1225.html">Иван Тотев</a> не си отива. Няма да нужда да маха за сбогом. Огледайте се и вижте новия Пловдив. Той има самочувствието да каже: Аз бях много добър кмет! И го казва. Защото е наясно с всяка секунда борба през тези осем години. Има самочувствието да каже, че оставя един развит и подреден град. И го казва с удоволствие.</p>
      <p>Такива кметове не си отиват.</p>
    </article>
  </body>
</html>