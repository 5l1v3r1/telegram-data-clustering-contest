<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/centenars-de-persones-mantenen-tallada-lap-7-convocats-per-tsunami-democratic/noticia/2962650/"/>
    <meta property="og:site_name" content="CCMA"/>
    <meta property="article:published_time" content="2019-11-12T06:06:00+00:00"/>
    <meta property="og:title" content="Centenars de persones desafien el fred i passen la nit al ras, al tall de la frontera"/>
    <meta property="og:description" content="Bloqueig a la frontera amb França. Centenars de persones han mantingut tallada aquesta nit l'AP-7, convocats per Tsunami Democràtic, en protesta per la sentència del procés i la falta de diàleg del govern espanyol. "/>
  </head>
  <body>
    <article>
      <h1>Centenars de persones desafien el fred i passen la nit al ras, al tall de la frontera</h1>
      <address><time datetime="2019-11-12T06:06:00+00:00">12 Nov 2019, 06:06</time> by <a rel="author">Redacció</a></address>
      <p><a href="https://www.ccma.cat/324/tsunami-democratic-talla-lap-7-a-la-jonquera-en-sentit-sud/noticia/2962439/">Bloqueig a la frontera</a> amb França. Centenars de persones han mantingut <b>tallada aquesta nit l'AP-7, </b>convocats per Tsunami Democràtic, en protesta per la sentència del procés i la falta de diàleg del govern espanyol. </p>
      <p>A primera hora d'aquest matí, però,<a href="https://www.ccma.cat/324/la-policia-francesa-i-els-mossos-comencen-a-desallotjar-el-tall-de-tsunami-a-la-frontera/noticia/2962651/"><b> la policia francesa ha començat a desallotjar</b></a> els concentrats.</p>
      <p>Aquesta nit, els centenars de concentrats<b> han desafiat el fred i la tramuntana</b> i han bloquejat la frontera a l'altura del Pertús. La gendarmeria francesa ha intentat negociar la retirada dels cotxes i dels concentrats, però l'acció de protesta ha continuat fins que la policia ha actuat a les 8 de matí.</p>
      <p>La intenció dels concentrats era passar<b> tres dies</b> a la frontera, alguns en tendes de campanya, d'altres en cotxes o caravanes. Amb aquesta acció, Tsunami Democràtic vol fer un toc d'alerta a la comunitat internacional i reclama una solució al conflicte polític entre Catalunya i Espanya.</p>
      <p> </p>
      <figure>
        <iframe data-src="https://twitter.com/cmarquezdaniel/status/1194140368054431744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/clarajordanvila/status/1194117054036463617?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/Mirsegu/status/1194034611673845760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/tsunami_dem/status/1194140788260782080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Els camions s'han acumulat a la zona</b><br/><br/>El tall no només ha afectat el punt fronterer del Pertús. Els Mossos han tallat l'AP-7 ja a Figueres en sentit nord, i han desviat els vehicles cap a l'N-2, on les retencions han estat constants. I els vehicles pesants ja els han desviat abans, a Riudellots de la Selva, cap a la C-25.<b> A partir del Pertús és on s'han acumulat els vehicles </b>que volien travessar la frontera en sentit sud.</p>
      <p>De fet, la gendarmeria francesa havia restringit la circulació de vehicles per l'autopista A-9 en sentit sud entre Narbona i la frontera. La recomanació era que els vehicles que volen passar la frontera espanyola ho fessin per la frontera amb l'Aragó o amb el País Basc.</p>
      <p>Hi ha camions atrapats a banda i banda i <a href="https://www.ccma.cat/324/la-patronal-denuncia-el-cost-economic-i-personal-del-bloqueig-de-lap-7/noticia/2962575/"><b>els camioners s'han queixat</b></a>. La patronal espanyola de les petites i mitjanes empreses de transport calcula que la protesta afectarà <b>20.000 vehicles pesants</b>.</p>
    </article>
  </body>
</html>