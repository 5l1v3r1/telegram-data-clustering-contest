<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741256"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T06:30:00+00:00"/>
    <meta property="og:title" content="เครือข่ายนานาชาติเลือก OPTEMIS นวัตกรรมอวกาศไทยรับมือภัยพิบัติสากล"/>
    <meta property="og:description" content="จิสด้าร่วมกับ ADPC และ JAXA เปิดตัว  OPTEMIS ระบบวางแผนภารกิจดาวเทียมสำรวจโลก นวัตกรรมอวกาศของไทย เพื่อการบริหารจัดการทรัพยากรดาวเทียมทั้งหมดมากกว่า 10 ดวง ภายใต้ Sentinel Asia Constellation อย่างเป็นทางการ"/>
  </head>
  <body>
    <article>
      <h1>เครือข่ายนานาชาติเลือก OPTEMIS นวัตกรรมอวกาศไทยรับมือภัยพิบัติสากล</h1>
      <address>
        <time datetime="2019-11-12T06:30:00+00:00">12 Nov 2019, 06:30</time>
      </address>
      <p>
        <b>จิสด้าร่วมกับ ADPC และ JAXA เปิดตัว  OPTEMIS ระบบวางแผนภารกิจดาวเทียมสำรวจโลก นวัตกรรมอวกาศของไทย เพื่อการบริหารจัดการทรัพยากรดาวเทียมทั้งหมดมากกว่า 10 ดวง ภายใต้ Sentinel Asia Constellation อย่างเป็นทางการ</b>
      </p>
      <p>วันนี้ (12 พฤศจิกายน 2562 )ที่ โรงแรม Courtyard by Marriott กรุงเทพฯ  กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือจิสด้า ร่วมกับ Asian Disaster Preparedness Center (ADPC) และ องค์การสำรวจอวกาศญี่ปุ่น (JAXA) เปิดตัวการใช้งานระบบวางแผนภารกิจดาวเทียมสำรวจโลก หรือ OPTEMIS: Operation Planning Tool for Earth-observation Mission เพื่อการบริหารจัดการทรัพยากรดาวเทียมทั้งหมดมากกว่า 10 ดวง ภายใต้ Sentinel Asia Constellation อย่างเป็นทางการ  </p>
      <figure>
        <img src="https://www.dailynews.co.th/admin/upload/20191112/news_nPBGDSobUY134422_533.jpg?v=20191113071?v=1588"/>
      </figure>
      <p>นายวสันชัย วงศ์สันติวนิช หัวหน้าศูนย์วิจัยเพื่อพัฒนาเชิงกลยุทธ์และปฏิบัติการด้านการบินและอวกาศ ของจิสด้า  กล่าวว่า ภูมิภาคเอเชียแปซิฟิก เป็นภูมิภาคที่ได้รับผลกระทบจากภัยพิบัติมากที่สุดในโลก ทั้งภัยจากน้ำท่วม พายุ แผ่นดินไหว ไปจนถึงภัยพิบัติขนาดใหญ่ เช่น สึนามิ ซึ่งสร้างความเสียหายทั้งชีวิตและทรัพย์สินอย่างมหาศาล ทั้งนี้เพื่อการรับมือและบริหารจัดการภัยพิบัติหลายประเทศได้มีการนำเทคโนโลยีดาวเทียมและอวกาศมาใช้งาน ไม่ว่าจะเป็นการใช้ข้อมูลจากดาวเทียมเพื่อเฝ้าระวังและป้องกันภัย หรือใช้เป็นข้อมูลในการวางแผนเผชิญเหตุต่างๆตลอดจนบรรเทาสาธารณภัยหลังจากเกิดภัยพิบัติขึ้นแล้ว </p>
      <figure>
        <img src="https://www.dailynews.co.th/admin/upload/20191112/news_loadXoJeoM134431_533.jpg?v=20191113071?v=6546"/>
      </figure>
      <p>ทั้งนี้ จิสด้าได้ส่งเสริมระบบ OPTEMIS  ซึ่งถือได้ว่าเป็นนวัตกรรมอวกาศที่ได้พัฒนาในประเทศไทยให้ก้าวไกลไปอีกขั้น และได้เข้าไปมีส่วนร่วมในการช่วยเหลือการรับมือสถานการณ์ภัยพิบัติในระดับสากล โดยจิสด้านอกจากจะเป็นผู้ให้ข้อมูลภาพถ่ายจากดาวเทียมไทยโชตแล้ว ยังได้มีการนำนวัตกรรมการปฏิบัติการอวกาศที่พัฒนาขึ้นภายในสำนักงานไปใช้วางแผนถ่ายภาพสำหรับกลุ่มดาวเทียมทำให้ได้รับการยอมรับจากนานาประเทศ นับเป็นจุดเริ่มต้นที่ดีที่ได้เข้าไปมีส่วนร่วมกับประเทศที่มีศักยภาพด้านอวกาศในภูมิภาคเอเชียแปซิฟิก ภายใต้เครือข่ายความร่วมมือ Asia Pacific Space Agency Forum หรือ APRSAF<br/><br/>ด้าน ดร.ชิโระ คาวาคิตะ วิศวกรอาวุโส จาก JAXA กล่าวว่า ในภูมิภาคเอเชียแปซิฟิกได้มีการตั้งเป็นเครือข่ายกลุ่มความร่วมมือ Sentinel Asia เพื่อร่วมมือกันในการใช้ข้อมูลจากดาวเทียมทั้งหมดในภูมิภาคสำหรับสถานการณ์ฉุกเฉิน และภัยพิบัติ  ซึ่งทางกลุ่ม Sentinel Asia เลือกใช้ระบบ OPTEMIS เป็นระบบปฏิบัติการกลางสำหรับกลุ่มความร่วมมือในภูมิภาคดังกล่าว โดยระบบจะรองรับข้อมูลจากหน่วยงานในพื้นที่ ที่ต้องการติดตามสถานะภัยพิบัติ เพื่อวางแผนสั่งการถ่ายภาพด้วยกลุ่มดาวเทียมสำรวจโลก ตลอดจนเป็นตัวกลางในการจัดแผนการทำงานร่วมกัน เพื่อให้สามารถตอบสนองต่อสถานการณ์ได้อย่างรวดเร็วที่สุด ส่งผ่านข้อมูลแก่หน่วยงานและศูนย์วิจัยที่เกี่ยวข้องเพื่อประมวลผลข้อมูลเตรียมพร้อมที่จะนำไปใช้งานสำหรับหน่วยปฏิบัติการในพื้นที่ต่อไปได้อย่างทันท่วงที</p>
    </article>
  </body>
</html>