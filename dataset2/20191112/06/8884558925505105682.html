<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/morilcu-polsestre-in-svaka-30-let-zapora"/>
    <meta property="og:site_name" content="Primorske novice"/>
    <meta property="article:published_time" content="2019-11-12T06:00:00+00:00"/>
    <meta property="og:title" content="Morilcu polsestre in svaka 30 let zapora"/>
    <meta property="og:description" content="Za vsak umor po 25 let in enotno kazen 30 let zapora je včeraj popoldne 71-letnemu Koprčanu Marku Matiću, ki je avgusta lani v Krkavčah umoril svojo polsestro in svaka, izrekel sodnik Julijan Glavina. Ni verjel obtoženčevemu zagovoru, da se je le branil, ampak je poudaril, da je umor načrtoval. Ne Matića ne njegovega odvetnika včeraj ni bilo na sodišču."/>
  </head>
  <body>
    <article>
      <h1>Morilcu polsestre in svaka 30 let zapora</h1>
      <address><time datetime="2019-11-12T06:00:00+00:00">12 Nov 2019, 06:00</time> by <a rel="author">Danijel Cek</a></address>
      <p>
        <b>Za vsak umor po 25 let in enotno kazen 30 let zapora je včeraj popoldne 71-letnemu Koprčanu Marku Matiću, ki je avgusta lani v Krkavčah umoril svojo polsestro in svaka, izrekel sodnik Julijan Glavina. Ni verjel obtoženčevemu zagovoru, da se je le branil, ampak je poudaril, da je umor načrtoval. Ne Matića ne njegovega odvetnika včeraj ni bilo na sodišču.</b>
      </p>
      <figure>
        <img src="https://static.primorske.si/foto/highres/kronika/719353_260-krkavce-umor.jpg"/>
        <figcaption>15 mesecev po grozovitem dejanju v Krkavčah je zgodba dobila (prvi) sodni epilog.  Foto: Tomaž Primožič/FPA</figcaption>
      </figure>
      <p><b>KOPER</b> &gt; “Ni bilo nobenega napada nanj in ne silobrana, kakor se je obtoženi zagovarjal. Pa tudi če bi sledili njegovemu zagovoru, ta ne bi zdržal, ker je sam povedal, da naj bi pokojnemu Angelu vzel palico iz rok. In v tem trenutku ne bi bil več v nevarnosti, zato ne bi obstajali razlogi za silobran,” je včeraj popoldne poudaril okrožni sodnik <b>Julijan Glavina</b>, potem ko je za lanski dvojni umor v Krkavčah obsodil 71-letnega <b>Marka Matića</b>.</p>
      <p>Zaradi umora 83-letnega svaka Angela Grbca mu je sodnik prisodil 25, zaradi umora 74-letne polsestre Milke Grbac še 25 let zapora, nato pa kazni združil v enotno, pri nas najvišjo možno kazen, 30 let zapora. Kot je ugotovil sodnik, ju je obtoženi umoril iz koristoljubnosti, da zadrži denar in posest s hišo v Krkavčah, ki bi ju morala njegova družina vrniti po dveh pravnomočnih sodbah. “Dejanje je storil iz maščevanja in sovraštva do umorjenih,” je poudaril sodnik.</p>
      <blockquote><b>Usodni kratici M.M.</b><br/>Odkar je po novem kazenskem zakoniku leta 1999 začela veljati najvišja možno kazen 30 let zapora, so tako kazen na koprskem okrožnem sodišču izrekli dvema obsojencema. Včeraj Matiću, pred njim pa aprila leta 2014 <b>Marku Markoviču</b>, ki je skupaj z bolgarskim pajdašem (tega so obsodili na 22 let) spomladi leta 2013 v Čežarjih na grozovit način umoril Oliankija Vatovca. Oba obsojena imata enako ime, enako pa se začenjata tudi njuna priimka.</blockquote>
      <p>V kratki obrazložitvi je Glavina pojasnil, da je Matić svoja sorodnika avgusta lani nedvomno pokončal s 97,5 centimetra dolgo kovinsko cevjo premera dveh centimetrov, da njegovi ženi ne bi bilo treba pokojnima vrniti kmetije in hiše v Krkavčah ter 50.000 evrov. “Za 24. avgusta je bila razpisana obravnava za ničnost izročilne pogodbe, s katero je Matićeva žena posest prenesla na njunega sina. Ravno ta obravnava je bila drastična sprememba in povod za napad,” je menil sodnik.</p>
      <h3>Pokončal brez prepira</h3>
      <p>Nadaljeval je, da sta zakonca Grbac in družina Matićevih nekaj let sobivali v složnosti, nato pa naj bi se Milka in Marko sprla zaradi dedovanja nepremičnin v Bosni. To je ohladilo njune odnose do te mere, da naj bi družina Matić postala sovražna do njiju, ju celo preganjala iz njune hiše, vse skupaj pa jih je pripeljalo na sodišče.</p>
      <p>“Očitno je takoj pristopil do Angela in ga z najmanj tremi udarci zbil na tla ter mu nato zadal še najmanj šest udarcev. Angel ni izustil niti besede, Matić pa je le kričal in preklinjal. Potem je šel v hišo in svojo polsestro udaril od zadaj ter jo prav tako potolkel na tla. Pokojna zakonca nista bila pred hišo skupaj, kot je zatrdil obtoženi,” je razsodil sodnik.</p>
      <p>Po njegovem mnenju tiste sobote lanskega avgusta Matić ni prišel v Krkavče, da bi se pogovoril o grožnjah njegovemu sinu <b>Ivici</b>, ampak z naklepom, da bo umoril polsestro in svaka. “Izvedenec je potrdil, da je v noči pred napadom slabo spal, zjutraj je šel tja in čeprav ga je videla soseda umorjenih, se ni ustavil. Šel je do konca, izpeljal, kar si je zamislil. Dejanja na koncu ni niti obžaloval, ampak se je celo predstavil kot žrtev,” je povedal sodnik Glavina.</p>
      <h3>Bo še kdaj prišel na prostost?</h3>
      <p>Hčerki umorjenih, ki sta od Matića zahtevali vsaka po 15.000 evrov odškodnine, je sodnik napotil na civilno tožbo, obsojeni pa bo moral plačati stroške sojenja in sodno takso. Sodnik je odločil tudi, da mora do pravnomočnosti sodbe ostati v priporu, v katerem je od 4. avgusta lani.</p>
      <p>Matića včeraj ni bilo na sodišče, ker ni želel prisostvovati razglasitvi, prav tako ni bilo njegovega odvetnika <b>Branka Gvozdića</b>. Oba sta sicer že na zadnji obravnavali napovedala, da na razglasitev ne bosta prišla. Zagotovo pa se bosta na sodbo pritožila.</p>
      <p>“Jasno je, da silobrana ni bilo, da ju je hladnokrvno ubil in kazen je temu primerna. Glede na to, da gre vendarle za dve osebi, ki sta bili umorjeni,” je povedal odvetnik hčerk pokojnih zakoncev <b>Franci Matoz</b>. Sodbo je včeraj poslušala le hčerka <b>Mirjana Radovac</b>, ki je za obsojenega strica dejala, da je taka kazen skoraj enaka kot dosmrtna. “Glede na njegovo starost ven itak ne bo več prišel,” je dejala in priznala, da po sodbi vseeno čuti neko olajšanje.</p>
      <slideshow>
        <figure>
          <img src="https://static.primorske.si/foto/highres/kronika/719353_f260sojenje_matic05t.jpg"/>
          <figcaption>Sodnik Julijan Glavina ni verjel zagovoru obtoženega Marka Matića in ga obsodil na 30 let zapora. Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/kronika/719353_f257sojenje_matic04z.jpg"/>
          <figcaption>Matić sodbe včeraj ni poslušal, na sodišču je bil zadnjič v četrtek. Foto: Zdravko Primožič/FPA</figcaption>
        </figure>
      </slideshow>
    </article>
  </body>
</html>