<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/bil/Sent-ute-med-a-klargjore-bilen-for-vinteren-Dette-ma-du-huske-pa-13491b.html"/>
    <meta property="og:site_name" content="adressa.no"/>
    <meta property="article:published_time" content="2019-11-12T06:30:00+00:00"/>
    <meta property="og:title" content="Sent ute med å klargjøre bilen for vinteren? Dette må du huske på."/>
    <meta property="og:description" content="Ekspertene anbefaler hva du bør ha i bilen når kulden slår inn."/>
  </head>
  <body>
    <article>
      <h1>Sent ute med å klargjøre bilen for vinteren? Dette må du huske på.</h1>
      <address><time datetime="2019-11-12T06:30:00+00:00">12 Nov 2019, 06:30</time> by <a rel="author">Jon Roar Solset</a></address>
      <p>Ekspertene anbefaler hva du bør ha i bilen når kulden slår inn.</p>
      <aside><a href="https://www.adressa.no/bil/javascript:void(0);">Del denne artikkelen på Facebook</a> <a href="https://www.adressa.no/bil/javascript:void(0);">Del denne artikkelen på Twitter</a> <a href="https://www.adressa.no/bil/javascript:void(0);">Del denne artikkelen på e-post</a></aside>
      <p>Den er gammel, grønn og lite elegant. Og den ligner på noe som ble designet i Sovjetunionen på 70-tallet: verdens beste isskrape.</p>
      <p>Det mener i alle fall Benny «Broom» Christensen, TV 2s bilekspert.</p>
      <p>– Jeg har nesten et kjærlighetsforhold til isskrapen min, som jeg fant i en brukt Volvo for sikkert 20 år siden. Bilen min er ikke vinterklar uten den, forteller den tidligere mekanikeren.</p>
      <p>Han har nærmest et manisk forhold til god sikt, og det er flere grep han gjør før vinteren som sørger for at den er best mulig.</p>
      <h3>Det handler om tre ting</h3>
      <p>Christensen mener det er viktig å klargjøre bilen for vinteren. Og det er tre gode grunner for det:</p>
      <ol>
        <li>Vedlikehold, som polering og vask både innvendig og utvendig, gjør at bilen holder seg i verdi.</li>
        <li>Du sørger for at du faktisk får start på bilen og at den fungerer som den skal.</li>
        <li>Bilen er sikker å kjøre.</li>
      </ol>
      <figure>
        <img src="https://vertical.snd.no/images/dfd290dd-6738-4635-a237-3bc689d8f041?fit=crop&amp;q=80&amp;w=680"/>
        <figcaption>Andre ganger kan det hende du trenger litt mer enn en liten og lett snøspade. Som for eksempel en traktor med snøfreser.  Foto: Jan T. Espedal</figcaption>
      </figure>
      <p>– Tiltakene er viktige fordi du sparer penger og får en behageligere kjøreopplevelse, sier Ståle Frydenlund, seniorrådgiver i Norsk Elbilforening.</p>
      <h3>Snøkost, sikt og silikon</h3>
      <p>Frydenlund og Christensen anbefaler alle bileiere å gjøre følgende:</p>
      <ul>
        <li><b>Dekk:</b> Sjekk at vinterdekkene har riktig lufttrykk. Snø gir mer rullemotstand. For lite luft i dekkene øker motstanden og energiforbruket. Bilen bruker mindre energi når lufttrykket er riktig. Dermed sparer du penger. Piggfrie dekk gir også mindre rullemotstand og er bra for lokalmiljøet.</li>
        <li><b>Sikt:</b> Benny «Broom» Christensen monterer alltid nye vindusviskere på høsten og har alltid med seg en flaske vindusrens og lofrie kluter i bilen.</li>
        <li><b>Silikon:</b> Bruk silikonspray eller -stift på alle gummilistene. Det vil både motvirke kondens og hindre at dører, vinduer og lade-/bensinluke fryser fast.</li>
        <li><b>Vask: </b>Poler og vask bilen både inn- og utvendig. Snø, is, salt og skitt er sliter på lakken og et godt lag med polish beskytter den.</li>
        <li><b>Frostvæske:</b> Sjekk at den holder minimum −30 grader.</li>
        <li><b>Batteri:</b> Få det gjerne målt for å vite at det er i god stand. Det er også smart å lade det en eller to ganger i løpet av vinteren.</li>
        <li><b>Lys:</b> Sjekk at alle lys fungerer som de skal.</li>
        <li><b>Olje:</b> Et oljeskift før kulden kommer er ikke dumt. Dette sikrer god driftssikkerhet.</li>
      </ul>
      <figure>
        <img src="https://vertical.snd.no/images/1921ddd2-02b4-4227-a6c7-c03b30ded30c?fit=crop&amp;q=80&amp;w=680"/>
        <figcaption>Husk å sjekke mønsteret på dekkene. Minimumskravet for vinterdekk er 3 millimeter (NAF anbefaler minimum 4 mm).   Foto: Ingar Storfjell</figcaption>
      </figure>
      <h3>Dette bør du legge i bilen:</h3>
      <ul>
        <li>Snøkost</li>
        <li>Isskrape</li>
        <li>Hurtigkjettinger</li>
        <li>Slepetau</li>
        <li>Startkabler</li>
        <li>Liten og lett snøspade</li>
        <li>Vindusrens og lofrie kluter</li>
        <li>Tykke vinterklær</li>
      </ul>
      <p>Ståle Frydenlund er særlig opptatt av det siste:</p>
      <p>– Generelt, uansett biltype, er det lurt å være godt kledd dersom noe uforutsett skulle oppstå på vinterveien.</p>
      <p>Samtidig minner han om at refleksvest og varseltrekant alltid skal ligge i bilen.</p>
      <figure>
        <img src="https://vertical.snd.no/images/74374ad9-770c-4cc8-9f5b-84030196bb9c?fit=crop&amp;q=80&amp;w=680"/>
        <figcaption>Om man ikke nødvendigvis trenger utstyret selv, så kan det være at man trenger det for å hjelpe andre, mener Christensen.  Foto: Haakon Nordvik</figcaption>
      </figure>
      <h3>Kan redusere rekkeviddetapet med 20 prosent</h3>
      <p>Elbilene starter som regel alltid vinterstid, men de sliter til gjengjeld med andre problemer. Hovedsakelig én ting: kortere rekkevidde.</p>
      <p>Når det er kaldt i luften, er det mindre kapasitet tilgjengelig i batteriet. I tillegg øker energiforbruket som følge av rullemotstand i snø og slaps, samt hyppig bruk av varmeapparatet. I verste fall kan tapet av rekkevidde ligge på 50 prosent.</p>
      <p>Men det finnes råd.</p>
      <figure>
        <img src="https://vertical.snd.no/images/a576bc65-de13-4f97-b417-16e454e75e9b?fit=crop&amp;q=80&amp;w=680"/>
        <figcaption>Piggdekk kan kun brukes fra og med 1. november til og med første søndag etter 2. påskedag. I Nordland, Troms og Finnmark er tilsvarende datoer 16. oktober og 30. april.  Foto: Dan P. Neegaard</figcaption>
      </figure>
      <p>Frydenlund anbefaler følgende tiltak:</p>
      <ol>
        <li><b>Sett på forvarming før du kjører: </b>Da bruker du ikke batterikapasitet på oppvarming og kan sette deg inn i en varm og isfri elbil om morgenen.</li>
        <li><b>Bruk setevarme:</b> Hvis du bruker ratt- og setevarme, kan du gjerne gå en grad eller to ned på kupévarmen. Dette sparer strøm.</li>
        <li><b>Varmepumpe = vinterbonus:</b> Flere moderne elbilmodeller er utstyrt med varmepumpe som varmer effektivt. Noen modeller kan også varme opp bare området rundt fører, ikke hele kupeen. Det sparer energi.</li>
        <li><b>Tilpass kjørestilen etter forholdene:</b> Ha en avbalansert kjørestil og hold god oversikt over trafikken. Da blir det også enklere å la elbilen regenerere bremseenergi i stedet for å bruke fysisk brems. Husk at elbilen ikke vil regenerere når temperaturen i batteripakken er på minussiden, for å hindre slitasje.</li>
        <li><b>Hurtiglad når batteriet er varmt:</b> Det tar gjerne en halvtime før batteriet er klart til å lades ved 15–20 minusgrader. Derfor lønner det seg å hurtiglade ved siste stopp før hytta, mens batteriet er varmt.</li>
      </ol>
      <figure>
        <img src="https://vertical.snd.no/images/349382c1-78a8-4004-b0be-5b374641cd13?fit=crop&amp;q=80&amp;w=680"/>
        <figcaption>Med gode forberedelser kan vinterens bilkjøring gå som en lek.  Foto: Magne Johansen</figcaption>
      </figure>
    </article>
  </body>
</html>