<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76478-Ostrov-plny-mladych-zien-alkoholu-a-vrazdenia-Tvorcovia-Insidious-prinasaju-horor-s-kraskou-Lucy-Hale"/>
    <meta property="og:site_name" content="REFRESHER"/>
    <meta property="article:published_time" content="2019-11-12T11:16:00+00:00"/>
    <meta property="og:title" content="Ostrov plný mladých žien, alkoholu a vraždenia. Tvorcovia Insidious prinášajú horor s kráskou Lucy Hale"/>
    <meta property="og:description" content="Na ostrove sa ti splnia najtajnejšie fantázie. Aj tie, o ktoré si sa veľmi neprosil."/>
  </head>
  <body>
    <article>
      <h1>Ostrov plný mladých žien, alkoholu a vraždenia. Tvorcovia Insidious prinášajú horor s kráskou Lucy Hale</h1>
      <address><time datetime="2019-11-12T11:16:00+00:00">12 Nov 2019, 11:16</time> by <a rel="author">Jakub Paulík</a></address>
      <p>
        <b>Na ostrove sa ti splnia najtajnejšie fantázie. Aj tie, o ktoré si sa veľmi neprosil.</b>
      </p>
      <p>Partia turistov sa v horore <b>Fantasy Island</b> dostáva na rovnomenný ostrov, kde im hostitelia sľubujú, že čarovné miesto, na ktoré prišli, splní ich želania. Každého predstavy sú, pochopiteľne, úplne odlišné, ale v konečnom dôsledku majú jedno spoločné. Bez ohľadu na to, čo si individuálny návštevník želá, pôjde mu o život.</p>
      <p>Hororová novinka od <b>Blumhouse Productions</b> (Paranormal Activity, Sinister, Insidious) nezaváňa podľa traileru ani náznakom komédie, ale s prítomnosťou zabávača <b>Michaela Peñu</b> by sme mohli očakávať aspoň jeden nemiestny vtip. Mexický herec (Ant-Man, Narcos: Mexiko) vo filme stvárni rolu hlavného hostiteľa pána Roarka. Určite sa však nedaj oklamať jeho falošným úsmevom.</p>
      <figure>
        <iframe src="https://www.youtube.com/embed/a6O30nJ02PU" width="700" height="370" data-service="Youtube" scrolling="no"/>
      </figure>
      <p>Okrem neho vo filme uvidíš hercov, ako <i>Maggie Q, Portia Doubleday, Kim Coates, Michael Rooker </i>a v neposlednom rade aj sympatickú <i>Lucy Hale</i>. Tú môžeš poznať napríklad z hororu <b>Truth or Dare</b> alebo zo známeho seriálu <b>Pretty Little Liars</b>.</p>
      <p>Námet snímky vychádza z televízneho seriálu Fantasy Island z 80. rokov, z ktorého si tvorcovia vzali základnú myšlienku – priviesť na ostrov partiu mladých ľudí užívajúcich si slobodu. V prípade hororového Blumhouse Productions sa ale atmosféra projektu sfarbí do krvavého odtieňu zavraždených hrdinov.</p>
      <p>Film režíruje <b>Jeff Wadlow</b> (Truth or Dare, Kick-Ass 2, Never Back Down) a scenár napísal spoločne s <b>Jillian Jacobs</b> a <b>Christopherom Roachom</b>. Fantasy Island sa do slovenských a českých kín dostane <b>13. februára 2020</b>.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76480-ScoobyDoo-a-Shaggy-su-stale-rovnako-sialeni-ako-pred-rokmi-Takto-sa-predstavili-v-traileri-na-celovecerak"/>
        <a href="https://refresher.sk/76432-Joker-sa-stal-najziskovejsim-komiksovym-filmom-vsetkych-cias"/>
        <a href="https://refresher.sk/76383-Paranormal-Activity-7-ma-urceny-datum-premiery-Na-novu-cast-hororovej-serie-si-este-pockame"/>
        <a href="https://refresher.sk/76384-Disney-tlaci-Roberta-Downeyho-Jr-na-Oscara-za-vykon-v-Endgame-napriek-tomu-ze-si-to-herec-nezelal"/>
        <a href="https://refresher.sk/76382-Vreskot-caka-restart-O-scenar-sa-postara-cerstva-krv"/>
        <a href="https://refresher.sk/76377-Apple-TV-ma-vraj-uz-miliony-pouzivatelov-Uvodne-serialy-preto-dostanu-aj-druhu-seriu"/>
        <a href="https://refresher.sk/76352-Neviditelny-muz-nafingoval-svoju-smrt-aby-priviedol-svoju-byvalu-zenu-do-sialenstva-Kvoli-pomste-zacne-aj-zabijat"/>
        <a href="https://refresher.sk/76351-Leia-sa-mala-stat-poslednym-Jediom-zobudit-obrovsku-Silu-a-bit-sa-so-svetelnym-mecom-Co-zmenila-smrt-Carrie-Fisher"/>
      </related>
    </article>
  </body>
</html>