<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T11:10:00+00:00"/>
    <meta property="og:title" content="وزیر صمت: تولید مس افزایش یافته"/>
    <meta property="og:description" content="به گزارش فارس، رضا رحمانی امروز در سالن فجر مجتمع مس سرچشمه در حاشیه افتتاح طرح‌های مجتمع از طریق ارتباط ویدیو کنفرانس با حضور رئیس جمهور اظهار داشت: ۱۱هزارو ۶۰۰ میلیارد تومان طرح در استان کرمان افتتاح کردیم و امروز در سرچشمه شاهد افتتاح مهمترین طرح زیست محیطی کشور هستیم."/>
  </head>
  <body>
    <article>
      <h1>وزیر صمت: تولید مس افزایش یافته</h1>
      <address>
        <time datetime="2019-11-12T11:10:00+00:00">12 Nov 2019, 11:10</time>
      </address>
      <p>وزیر صنعت، معدن و تجارت گفت: در ۶ ماهه اول امسال ۱۵ درصد تولید مس افزایش داشته و ۱۸ درصد از برنامه جلوتر هستیم.</p>
      <p>به گزارش فارس، رضا رحمانی امروز در سالن فجر مجتمع مس سرچشمه در حاشیه افتتاح طرح‌های مجتمع از طریق ارتباط ویدیو کنفرانس با حضور رئیس جمهور اظهار داشت: ۱۱هزارو ۶۰۰ میلیارد تومان طرح در استان کرمان افتتاح کردیم و امروز در سرچشمه شاهد افتتاح مهمترین طرح زیست محیطی کشور هستیم.</p>
      <p>وزیر صنعت، معدن و تجارت تصریح کرد: شرکت مس عنصر استراتژیک است و در ذخایر رتبه هشتم  است و با اکتشافات جدید ۳۴.۵ میلیون تن ذخایر مس است و با اقدامات پیش رو امسال پیش‌بینی و هدفگذاری شده که به رتبه هفتم جهان برسیم.</p>
      <p>وی با بیان اینکه در ۶ ماهه اول امسال ۱۵ درصد تولید مس افزایش داشته و ۱۸ درصد از برنامه جلوتر هستیم، خاطرنشان کرد: امسال رکورد تولید مس کاتدی با ۲۶۰ هزارتن در طول تاریخ شرکت محقق شد و برای سال ۹۹ برنامه‌ریزی ۳۰۰ هزار تن انجام شده است.</p>
      <p>رحمانی افزود: در حال حاضر غیر از طرح‌های امروز ۲.۵ میلیارد یورو طرح فقط در شرکت مس داریم که کارخانجات جدید در کرمان، آذربایجان، سیستان و بلوچستان و یزد داریم.</p>
      <p>وی اظهار کرد: مس می تواند استان کرمان را متحول کند که بسته به همت ماست‌.</p>
      <p>رحمانی گفت: در حوزه انتقال آب از خلیج فارس که ابرپروژه انتقال آب با ۱۲ هزار میلیاردتومان سرمایه‌گذاری توسط شرکت‌های مس، گلهر و چادرملو است تا پایان سال به سیرجان و اواسط سال آینده به سرچشمه و تا پایان سال آینده تا چادرملو خواهد رسید.</p>
      <p>وی عنوان کرد: لوله‌گذارای پروژه انتقال آب ۸۲۵ کیلومتر است.</p>
    </article>
  </body>
</html>