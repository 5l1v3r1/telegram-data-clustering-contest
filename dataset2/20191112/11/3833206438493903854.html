<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Postradala-pri-incident-s-asansyor-ima-nuzhda-ot-pomosht-913131"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T11:04:00+00:00"/>
    <meta property="og:title" content="Пострадала при инцидент с асансьор има нужда от помощ"/>
    <meta property="og:description" content="Вече 5 години няма виновни за инцидента с асансьор в София, при който една жена загина, а друга пост..."/>
  </head>
  <body>
    <article>
      <h1>Пострадала при инцидент с асансьор има нужда от помощ</h1>
      <address>
        <time datetime="2019-11-12T11:04:00+00:00">12 Nov 2019, 11:04</time>
      </address>
      <p>Вече 5 години няма виновни за инцидента с асансьор в София, при който една жена загина, а друга пострада тежко. Оцелялата се казва Мария Ваклинова. Тя беше приета в болница в много тежко състояние и няколко дни беше в кома. Въпреки това успя да се пребори.</p>
      <p>Днес тя ходи на работа, гледа децата си, но все още има травми, заради които трябва да й се направят две операции, разказа пред Нова телевизия.</p>
      <p>Инцидентът стана сутринта на 19 август 2014 г. в жилищна сграда на булевард "Цариградско шосе" в София. Последвалата проверка на Държавната агенция за метрология и технически надзор показа, че причината за трагедията е некачествен ремонт - шайбата на асансьора била с 2 въжета, а не с 4.</p>
      <p>Шайбата също била монтирана некачествено, като по този начин въжетата са се търкали в двата края на ролката. Бяха констатирани и други нередности. При падането на асансьора 46-годишната Цветелина Радулчева загина, а Мария Ваклинова - пострада тежко и няколко дни беше в кома. Била е с разкъсване на далака, пикочния мехур, червата, фрактура на прешлен, счупени глезени, три ребра и лицево-черепна травма. Въпреки това успя да се пребори.</p>
      <p>През септември 2019 г. държавата внесе обвинение. Дотогава имаше само две прекратени заседания по делото. Това лято самата Мария заведе дела за причинените страдания. Всичко е в самото начало. Пострадалата не разчита да й бъде изплатено обезщетение в близките месеци, а може би и години. Тя ходи на работа, грижи се за двамата си сина (вече са на 14 г. и 19 г.), но все още има травми и болките не спират, поради което трябва да й се направят две операции - на крака и на гръбнака.</p>
      <p>Лекуващите лекари и хирурзи на Мария обаче не се наемат да ги направят. През септември т.г. тя прави консултация с проф. Рудолф Шабус във виенската клиника "Винер приватклиник", който се е ангажирал да ги направи. Операцията на крайника включва декомпресия на нерв и артродеза, като за това ще бъде направена присадка от тазовата кост. Интервенцията на гръбнака е за отстраняване на металната стабилизираща система, поставена поради получените при падането фрактури на прешлените, съобщава Нова тв.</p>
      <p>Освен че търси справедливост за случилото се, Мария има нужда и от финансова помощ за операциите си. Тя започва кампания, в която се включиха и известни актьори като Филип Аврамов. За двете операции жената трябва да плати 18 140 евро, но не разполага със средствата.</p>
      <p>
        <b>Ако искате да помогнете, може да го направите по следните начини:</b>
      </p>
      <p>Дарителска сметка в Eurobank:</p>
      <p>IBAN BG 41 BPBI 7940 40 66 34 1102</p>
      <p>Мария Илиева Ваклинова</p>
    </article>
  </body>
</html>