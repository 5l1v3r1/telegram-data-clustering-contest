<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Marxen-ocupes-havien-Tajo-Barcelona_0_2342765802.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:20:44+00:00"/>
    <meta property="og:title" content="&quot;Hem pagat desenes de milers d'euros per fer fora els ocupes del bloc&quot;"/>
    <meta property="og:description" content="Els propietaris expliquen que les famílies que hi vivien il·legalment n'han sortit de matinada"/>
  </head>
  <body>
    <article>
      <h1>"Hem pagat desenes de milers d'euros per fer fora els ocupes del bloc"</h1>
      <h2>Els propietaris expliquen que les famílies que hi vivien il·legalment n'han sortit de matinada</h2>
      <address>
        <time datetime="2019-11-12T11:20:44+00:00">12 Nov 2019, 11:20</time>
      </address>
      <p>Els ocupes que dissabte van entrar de matinada en una promoció de pisos del barri d'Horta que s'estava a punt d'estrenar han marxat aquest dimarts, també de matinada, gràcies a la pressió veïnal i també "a les desenes de milers d'euros" que els promotors els han pagat. "I encara hem tingut sort", valorava Xavi Mera, el director financer de la immobiliària afectada, Household Makers. Els diners van servir per fer marxar <a href="https://www.ara.cat/societat/Ocupen-vuit-pisos-dies-estrenin-habitatge-finques-barcelona-mossos_0_2342765761.html#a_comments">les famílies que havien ocupat set dels dotze pisos d'una promoció del carrer Tajo</a>. L'acord es va tancar a partir de la mediació d'una veïna advocada que es va oferir voluntàriament a fer la gestió i es va segellar sobre les dues de la matinada. Es van pagar els diners i els ocupes van agafar les pertinences que havien anat portant els habitatges i van marxar. "N'hi havia un que tenia una tele el doble de gran que la meva", assegurava un dels veïns</p>
      <p>Els pisos estaven en bon estat i només ha calgut lamentar el trencament d'una persiana. Aquest matí encara es podien veure les restes d'una pizza i una cervesa mig buida en un dels domicilis. Jo encara no he pogut entrar al meu pis, signo la setmana vinent", explicava la Joana, una de les propietàries afectades. El seu cas és el de la majoria de propietaris. Gran part dels 12 habitatges s'entreguen d'aquí 15 dies i només en dos ja hi viuen veïns. Els ocupes van entrar des del terrat, sense fer gaire soroll, i van anar rebentant els panys de les portes de tots els pisos menys dels que ja estaven habitats. "Ens vam salvar perquè havíem posat l'estora a la porta de casa i teníem el nom a la bústia i suposo que van deduir que ja hi vivíem", deia la Lourdes, l'única veïna que era dins de casa durant aquest malson que ha durat 48 hores. L'altre pis que ja s'ha entregat i que es va lliurar de l'ocupació estava buit però també tenia una estora a la porta.</p>
      <p>Només entrar als pisos els ocupes es van instal·lar ràpidament. Fins i tot van utilitzar un camió de mudances per instal·lar les seves pertinences als domicilis. Als pisos també hi havia nadons, un fet que va dificultar la intervenció policial. Per desallotjar els ocupes un cop ja estan instal·lats cal una ordre judicial. Els veïns i els promotors acusen, de fet, els Mossos de no haver fet res per evitar l'ocupació. Diumenge, mentre els propietaris i alguns veïns que es van solidaritzar amb ells es concentraven a la porta de l'edifici, alguns ocupes entraven amb matalassos davant la presència dels Mossos, segons la versió dels testimonis. Fonts dels Mossos van explicar que, diumenge, quan van arribar a l'edifici van comprovar que els ocupes ja havien entrat als immobles i que havien canviat els panys, de manera que la única opció possible era que els afectats presentessin denúncia i esperar una ordre del jutge.</p>
      <p>Els ocupes deien en tot moment que havien estat estafats i que els havien llogat els pisos assegurant-los que eren legals. El relat, segons el promotor, no coincideix gaire amb el fet que entressin de matinada i sense fer soroll. "Ells no volien viure aquí, volien diners". Asseguraven que havien pagat per entrar uns 5.000 euros i aquest és l'import que demanaven a canvi de marxar. "La xifra que hem pagat és millor que no transcendeixi perquè podria provocar un efecte crida", deia Mera. Sobre aquesta operació, els agents es limiten a dir que "es tracta d'un acord entre privats" en què ells no poden actuar.   </p>
      <figure>
        <img src="https://www.ara.cat/2019/11/12/societat/agent-parlant-ocupes-propietaris-protestaven_2342775766_67321285_117x66.jpg"/>
      </figure>
      <p>
        <a href="https://www.ara.cat/societat/Ocupen-vuit-pisos-dies-estrenin-habitatge-finques-barcelona-mossos_0_2342765761.html">Ocupen vuit pisos 15 dies abans que s’estrenin</a>
      </p>
      <p>Durant aquests dos dies, mentre els ocupes s'anaven instal·lant als pisos, els propietaris i els veïns els ho recriminaven, i els Mossos intentaven que no hi haguessin enfrontaments, la Lourdes estava tancada a casa seva, completament angoixada. "No m'atrevia a sortir perquè em feia por que m'ocupessin el pis", explica. La seva germana, la Gemma, l'ha ajudat durant aquests dies.</p>
      <h3>"Jo ja soc d'Horta"</h3>
      <p>Dilluns al vespre, abans de l'acord, un centenar de veïns van respondre a la crida dels propietaris afectats a través de les xarxes socials per concentrar-se davant l'edifici i demanar als ocupes que se n'anessin. Ho van fer amb crits, des del carrer, amb xiulets i fins i tot amb el tall del passeig Maragall, al costat de l'edifici. Tant els agents de la promotora com els propietaris han quedat sorpresos i agraïts de la solidaritat del barri. Els diners pagats han sigut claus per desbloquejar l'ocupació, però sense la pressió dels veïns, que aquesta matinada han estat concentrats fins que s'ha tancat l'acord, no s'hauria aconseguit. "La força de la gent és el millor que tenim contra les injustícies", diu emocionada la Lourdes, que conclou: "Quan vaig veure aquest barri em vaig sentir molt a gust i vaig decidir venir-hi a viure, però jo en realitat soc de Barcelona, no soc d'Horta. Bé, més ben dit no era d'Horta, després d'això sí que ho soc".</p>
      <p>
        <b>"Si em podeu deixar a casa meva, millor"</b>
      </p>
      <p>Aquesta matinada, quan s'ha tancat l'acord i els ocupes han abandonat els pisos, els propietaris estaven concentrats a la porta. Alguns d'ells s'han quedat afectats de veure com les famílies ocupants amb nens petis marxaven enmig de la negra nit i amb el fred que feia. "Amb els diners que us hem pagat podeu anar a un hotel", va recomanar Mera a un dels ocupes que, segons assegura, li va respondre: "No, no, si jo tinc pis". Un dels propietaris va preguntar a una mare amb el seu fill ocupes si els podia portar amb el cotxe a algun lloc i la dona va respondre: "Doncs sí, sisplau, visc al Clot, si em pots portar a casa em faràs un favor". I així és com a quarts de tres de la matinada, l'amo del pis va retornar a casa seva la família que fins feia una estona estava ocupant el seu habitatge.    </p>
    </article>
  </body>
</html>