<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/borsisti-regione-marche-stipendio-1.4881880"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-12T11:48:26+00:00"/>
    <meta property="og:title" content="Borsisti della Regione Marche senza stipendi"/>
    <meta property="og:description" content="La protesta dei beneficiari: &quot;Siamo in servizio da luglio, ma non è arrivato un euro&quot;. La replica: colpa dell’Inps"/>
  </head>
  <body>
    <article>
      <h1>Borsisti della Regione Marche senza stipendi</h1>
      <h2>La protesta dei beneficiari: "Siamo in servizio da luglio, ma non è arrivato un euro". La replica: colpa dell’Inps</h2>
      <address><time datetime="2019-11-12T11:48:26+00:00">12 Nov 2019, 11:48</time> by <a rel="author">il Resto del Carlino</a></address>
      <p>Macerata, 12 novembre 2019 - Protestano i beneficiari delle <b>borse lavoro</b> e delle <b>borse di ricerca </b>della Regione, impegnati dal primo luglio e ancora in attesa di ricevere una busta paga. Dietro ai ritardi, secondo la Regione, ci sarebbe un problema dell’Inps, ente che deve erogare i compensi. Lo scorso aprile la Regione ha approvato un avviso per assegnare<b> 1.200 borse lavoro </b>dedicate agli over 30 e 300 borse di ricerca per laureati under 30: un sistema per facilitare l’inserimento lavorativo dei disoccupati, consentendo loro di mettersi alla prova in aziende, studi e associazioni, con la previsione anche di incentivi in caso di assunzioni o proroghe.</p>
      <p>Il bando prevedeva un contratto di sei mesi, a 700 euro al mese per gli over 30 e 800 euro per i laureati under 30. Per la <b>provincia di Macerata,</b> sono state autorizzate 207 borse, destinate ad altrettante persone che, così, speravano di poter avere una chance. Da luglio, i vincitori delle borse hanno iniziato a lavorare. Ma finora nessuno è stato pagato. L’accordo prevedeva che le indennità venissero accreditate a bimestre, dopo un termine di 30-60 giorni, utilizzando per inserire i dati un portale apposito chiamato Janet. Ma il tempo è passato, e gli accrediti non si sono visti. Un problema per chi non ha reddito, e faceva affidamento su quei 700 euro.</p>
      <p>I borsisti hanno contattato gli uffici regionali ad Ancona e a Macerata. Ma le risposte sono state finora poco confortanti. A metà settembre, da Ancona è arrivato ai borsisti e ai tutor l’invito «alla collaborazione e alla pazienza», mentre gli uffici si impegnavano «a rendere il procedimento più breve possibile, riconoscendogli la priorità assoluta», come si legge nella mail inviata dalle responsabili borse lavoro<b> Simona Traini</b> e <b>Laura Caponi.</b> A fine settembre, un aggiornamento: «La nostra struttura si sta rapportando quotidianamente con l’Inps al fine di rimuovere le criticità che ancora persistono nel trasferimento dei dati fra il sistema regionale e l’Inps e provvedere quindi al più presto all’accredito delle indennità».</p>
      <p>L’ultimo aggiornamento è dell’8 ottobre, quando da Ancona è arrivata la comunicazione di una approvazione urgente, da parte della giunta, della modifica della convenzione sul provvedimento, come richiesto il 2 ottobre dalla direzione centrale dell’Inps, con un aumento dell’onere a carico della Regione: da 4,71 a 4,82 euro. «I primi pagamenti dovrebbero essere effettuati entro la prima settimana di novembre. Questo servizio può essere espletato solo dall’Inps.</p>
      <p>Già a luglio la Regione si era impegnata affinché non si registrassero ritardi nei pagamenti: gli elenchi dei beneficiari sono stati redatti e le verifiche di competenza sono state effettuate e concluse già a metà settembre, ma non è stato possibile trasferire i nominativi e gli emolumenti, perché la non approvazione da parte dell’Inps della convenzione nei tempi concordati non ha permesso di accedere alla banca dati nazionale dalla quale viene disposto l’accredito».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>