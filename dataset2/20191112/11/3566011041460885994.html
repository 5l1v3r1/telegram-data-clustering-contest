<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546675.html/%D9%85%D9%88%D8%A7%D8%B6%D8%B9%D9%85-%D8%AF%D8%B1-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D8%B5%D8%B1%D9%81%D8%A7-%D8%A7%D8%B2-%D8%B1%D9%88%DB%8C-%D8%AA%DA%A9%D9%84%DB%8C%D9%81-%D8%A8%D9%88%D8%AF-%D9%86%D8%A8%D8%A7%DB%8C%D8%AF-%D9%81%D8%B6%D8%A7-%D8%B1%D8%A7-%D8%AF%D9%88%D9%82%D8%B7%D8%A8%DB%8C-%D9%88-%D9%85%D8%AA%D8%B4%D9%86%D8%AC-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:31:00+00:00"/>
    <meta property="og:title" content="مواضعم در استانداری صرفا از روی تکلیف بود/نباید فضا را دوقطبی و متشنج کرد"/>
    <meta property="og:description" content="مدیرکل سازمان تبلیغات اسلامی استان همدان با بیان اینکه نباید فضا را دوقطبی و متشنج کرد گفت: مواضع اعلام شده در جلسه استانداری همدان صرفا از روی تکلیف بوده و به وظیفه خود عمل کردیم."/>
  </head>
  <body>
    <article>
      <h1>مواضعم در استانداری صرفا از روی تکلیف بود/نباید فضا را دوقطبی و متشنج کرد</h1>
      <h2>مدیرکل سازمان تبلیغات اسلامی استان همدان:</h2>
      <address>
        <time datetime="2019-11-12T11:31:00+00:00">12 Nov 2019, 11:31</time>
      </address>
      <p>مدیرکل سازمان تبلیغات اسلامی استان همدان با بیان اینکه نباید فضا را دوقطبی و متشنج کرد گفت: مواضع اعلام شده در جلسه استانداری همدان صرفا از روی تکلیف بوده و به وظیفه خود عمل کردیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31266">عصر همدان</a>؛ فعالان فرهنگی، سیاسی و اجتماعی همدان در اداره کل تبلیغات اسلامی استان همدان برای تشکر و حمایت  از مواضع انقلابی و فعالیت های فرهنکی کارآمد حجت‌الاسلام والمسلمین محمد هادی نظیری، رئیس سازمان تبلیغات اسلامی  گرد هم آمدند.</p>
      <p>حجت الاسلام والمسلمین محمد هادی نظیری مدیرکل سازمان تبلیغات اسلامی در این دیدار با بیان اینکه انسجام در جبهه نیروهای انقلاب اسلامی برای تحقق تمدن اسلامی ضروری است اظهار داشت: امید است با فعالیت های انقلابی و فرهنگی شاهد شکل گیری تمدن اسلامی به رهبری رهبر و مولایمان باشیم.</p>
      <p>وی افزود: بنده مسئولیت را یک امانت الهی می‌دانم اما بعد از پذیرش مسئولیت، شل و سست هم وارد میدان نمی شوم.</p>
      <p>حجت الاسلام نظیری با اشاره به جلسه چند روز پیش معتمدین اصلاح طلب استان با معاون سیاسی وزیر کشور در استانداری افزود: در اتفاقی که در استانداری پیش آمد و ما در آن جلسه صحبت هایی داشتیم، اگر ورود نمی کردیم جای جلاد و شهید عوض می شد.</p>
      <p>مدیرکل سازمان تبلیغات اسلامی استان همدان با بیان اینکه نباید فضا را دوقطبی و متشنج کرد گفت: مواضعی که در آن جلسه ما گرفتیم صرفا از روی تکلیف بوده و به وظیفه خود عمل کردیم.</p>
      <p>وی با بیان اینکه برخی مدیران و مسئولان نسبت به مواضع این جانب هجمه وارد کردند عنوان کرد: فرماندار دو شهرستان در جلسات خود به شدت بنده را مورد هجمه قرار داده‌اند.</p>
      <p>حجت الاسلام نظیری گفت: بسیاری از خانواده‌های شهدا در خصوص مواضعم در استانداری پیام تقدیر و تشکر ارسال کردند و حمایت های شما نیز ما را به ظن قوی می رساند که در مسیر شهدا و انقلاب باشیم و نباید بگذاریم راه شهدا گم شود.</p>
      <p>مدیرکل سازمان تبلیغات اسلامی استان همدان با بیان اینکه باید در سطح کلان فضا را رصد، تحلیل و بررسی کنیم تاکید کرد: جبهه انقلاب خیلی باید منسجم تر از این باشد که هست و باید با یک وحدت و انسجام حول محور آیت الله شعبانی ، نماینده ولی فقیه در استان شکل بگیرد.</p>
      <p>در ادامه احمد حسین فلاحی، دبیر جبهه پایداری استان همدان با بیان اینکه سازمان تبلیغات با آمدن آقای نظیری بعد از سالها از رکود خارج شد اظهار داشت: جریانی که میخواست راه ورود جریان انقلاب به این سازمان را بگیرند به اهداف خود نرسیدند.</p>
      <p>وی افزود: برخی مشکلاتی که در سازمان تبلیغات وجود دارد با هماهنگی و همکاری ها این مشکلات حل می شود و لازم است که در این راستا به سازمان تبلیغات کمک کنیم.</p>
      <p>دبیر جبهه پایداری استان همدان با بیان اینکه فعالیت های انقلابی باید مستمر باشد عنوان کرد: فعالیت ها و حرکات انقلابی نباید مقطعی باشد و باید در کنار مدیران انقلابی باشیم.در این نشست صمیمی برخی دیگر از فعالان فرهنگی و سیاسی به حمایت از مدیران انقلابی، موفقیت جریان انقلاب در حوزه رسانه و دیگر حوزه ها، تقویت جبهه انقلاب، گفتمان سازی و ضرورت جذب افراد اشاره کردند.</p>
      <p>انتهای پیام/</p>
    </article>
  </body>
</html>