<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621127/%D8%B1%D9%88%D8%B2%D8%A7%D9%86%D9%87-%DB%B4%DB%B0%DB%B0-%D8%A7%DB%8C%D8%B1%D8%A7%D9%86%DB%8C-%D8%B3%DA%A9%D8%AA%D9%87-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:42:00+00:00"/>
    <meta property="og:title" content="روزانه ۴۰۰ ایرانی سکته می‌کنند"/>
    <meta property="og:description" content="مشاور وزیر بهداشت در امور توانبخشی گفت: در ایران سالانه ۱۵۰ هزار نفر و روزانه ۴۰۰ نفر به سکته مغزی دچار می شوند که این بیماری رتبه نخست بیماری‌های کشور است."/>
  </head>
  <body>
    <article>
      <h1>روزانه ۴۰۰ ایرانی سکته می‌کنند</h1>
      <h2>در همایش توانبخشی عصبی ابن‌سینا مطرح شد؛</h2>
      <address>
        <time datetime="2019-11-12T11:42:00+00:00">12 Nov 2019, 11:42</time>
      </address>
      <p>
        <i>مشاور وزیر بهداشت در امور توانبخشی گفت: در ایران سالانه ۱۵۰ هزار نفر و روزانه ۴۰۰ نفر به سکته مغزی دچار می شوند که این بیماری رتبه نخست بیماری‌های کشور است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر محمدتقی جغتایی سه شنبه ۲۱ آبان در چهارمین همایش توانبخشی عصبی ابن سینا(سکته مغزی و ام اس) که در مرکز همایش های دانشگاه علوم پزشکی ابن سینای همدان برگزار شد، با بیان اینکه خدمات بهداشتی روز به روز گسترده تر شده و نیاز به توانبخشی نه تنها کم بلکه افزایش می یابد، افزود: افزایش امید به زندگی، تغییر سبک زندگی، تغییر الگو بیماری ها از واگیر به غیرواگیر، تغییر رویکرد و تعریف توانبخشی و زنده ماندن کودکان کم توان از دلایل توسعه توانبخشی در جامعه است.</p>
      <p>مشاور وزیر بهداشت در امور توانبخشی با تأکید بر اینکه خدمات توانبخشی روز به روز گسترش می یابد، بیان کرد: هدف توانبخشی بازگرداندن فرد به جامعه است از این رو خدمات توانبخشی به صورت زنجیره ای، پیوسته، مداوم و قابل جدا شدن از نظام سلامت و رفاه نیست‌.</p>
      <p>وی با اشاره به اینکه توانبخشی باید در سطح اول خدمات قرار بگیرد و بیمارستان ها یونیت هایی برای این بیماران داشته باشند، تصریح کرد: در آمریکا سالانه ۸۰۰ هزار نفر به سکته مغزی دچار می شوند که ۲۰ درصد آنها می میرند و دوم سوم آنها به توانبخشی نیاز دارند.</p>
      <p>جغتایی با بیان اینکه ۳۰ درصد کسانی که در ایران به سکته مغزی دچار می شوند، زیر ۵۰ سال هستند و میانگین این عارضه در کشور ما ۵۰ سال است که کاهش سن سکته عاملی هشداردهنده است، خاطرنشان کرد: اگر درمان در چهار ساعت اول وقوع سکته صورت بگیرد، ۳۰ درصد بیماران بهبود می یابند از این رو توانبخشی سکته مغزی جزء ضروریات است.</p>
      <p>مشاور وزیر بهداشت با بیان اینکه وزارت بهداشت طی دو سه سال اخیر پیشنهاد داده که شناسنامه استاندارد خدمات سکته مغزی ایجاد شود چرا که سکته مغزی به مدیریت نیاز دارد، اضافه کرد: توانبخشی کار تنهایی نیست و باید تیمی انجام شود.</p>
      <p>
        <b>توانبخشی باید وارد منازل شود</b>
      </p>
      <p>رئیس دانشگاه علوم پزشکی ابن سینا نیز با بیان اینکه این همایش برای چهارمین سال است که برگزار می شود و آرزو داریم در مرحله بین المللی نیز برگزار شود، اظهار کرد: این واقعیت تلخ را باید بپذیریم که از جمعیت جوان دهه ۶۰ عبور کرده ایم و تا سال ۲۰۳۰ جمعیت کشور ما سالخورده خواهد بود.</p>
      <p>دکتر رشید حیدری مقدم با اشاره به اینکه ما با تعریفی از توانبخشی که کلینیکی با فضای بسته است، عبور خواهیم کرد و اگر نتواند نیاز روز را جواب دهد با چالش بزرگی مواجهه خواهیم شد، ادامه داد: کاهش ازدواج و افزایش طلاق پیری جمعیت را در پی خواهد داشت و با عوارض زیادی مواجه خواهیم بود پس از الان باید توانبخشی را به عنوان نیاز اصلی جامعه در دستور کار قرار دهیم.</p>
      <p>وی با بیان اینکه در حوزه کیفیت توانبخشی رشد زیادی داشتیم، تصریح کرد: اگر توانبخشی را به داخل خانواده نبریم ما را زمین گیر خواهد کرد و اگر فرد را مدیریت کنیم که مشکلات خود را حل کند،<br/>نیاز جامعه بسیار بیشتر از این خواهد بود.</p>
      <p>حیدری مقدم تصریح کرد: تا سال ۲۰۳۰ حدود ۷۰ درصد مشاغل از بین خواهد رفت و خانه ها هوشمند خواهد شد و اگر توانبخشی به روز شده و نیازها مطابق اکنون به روز شود، مشکلات ما را برطرف خواهند کرد.</p>
      <p>وی با بیان اینکه افزایش وزن، بی تحرکی و جزیره ای زندگی کردن مشکلات زیادی را برای ما به وجود آورده است، گفت: برنامه ای برای مدیریت فضای مجازی انجام دادیم و از ۱۰۰ دانش آموز یک مدرسه مرفه نشین تست دو گرفتیم و دریافت کردیم که چهار درصد این دانش آموزان نمی توانند بدوند که این میزان برای آینده جامعه ما فاجعه است.</p>
      <p>رئیس دانشگاه علوم پزشکی ابن سینا بیان کرد: بخش عمده نگاه ما این است که بچه ما به پول نیاز دارد و باید نیازهای مادی وی را برطرف کنیم درحالیکه این اشتباه است و فرزندان ما به پدر و مادر نیاز دارند.</p>
      <p>
        <b>وجود ۱۸۰۰ بیمار ام اس در همدان</b>
      </p>
      <p>دبیر همایش توانبخشی عصبی نیز گفت: از هر پنج ایرانی یک نفر زیر ۵۰ سال سکته مغزی و سالانه ۱۰۰ هزار نفر در ایران سکته می کنند.</p>
      <p>دکتر امیر رحمانی سبک زندگی مدرنیته را از دلایل بروز سکته مغزی عنوان و تصریح کرد: در کل دنیا از هر چهار نفر یک نفر در معرض سکته است و باید تلاش کنیم تا ما جز آن چهار نفر نباشیم.</p>
      <p>وی با بیان اینکه ما رکورددار بروز ام اس در خاورمیانه هستیم، تأکید کرد: تعداد ۷۲ هزار ایرانی دچار بیماری ام اس هستند که بیشترین شمار مبتلایان به این بیماری در اصفهان و تهران ساکن هستند.</p>
      <p>رحمانی با بیان اینکه ۱۸۰۰ بیمار مبتلا به ام اس در همدان وجود دارد، یادآور شد: در دو روز برگزاری همایش ۵۰ سخنرانی از اساتید کاردرمانی، پروتز، مغز و اعصاب ارائه خواهد شد.</p>
    </article>
  </body>
</html>