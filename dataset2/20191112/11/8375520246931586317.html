<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nardepi-prosyat-ryaboshapku-zvilniti-odioznogo-prokurora-gpu-kulika-dokument-639381.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T11:00:00+00:00"/>
    <meta property="og:title" content="Нардепи просять Рябошапку звільнити одіозного прокурора ГПУ Кулика (Документ)"/>
    <meta property="og:description" content="Під відповідним запитом поставили підписи 62 обранці"/>
  </head>
  <body>
    <article>
      <h1>Нардепи просять Рябошапку звільнити одіозного прокурора ГПУ Кулика (Документ)</h1>
      <address>
        <time datetime="2019-11-12T11:00:00+00:00">12 Nov 2019, 11:00</time>
      </address>
      <h4>Під відповідним запитом поставили підписи 62 обранці</h4>
      <p>62 народних депутати звернулися до генпрокурора Руслана Рябошапки з вимогою звільнити прокурора Костянтина Кулика з органів прокуратури.</p>
      <p>Про це повідомляє «<a href="https://glavcom.ua/">Главком</a>» з посиланням на текст відповідного депутатського запиту.</p>
      <p>«До нас як до народних депутатів надійшли звернення ГО «Стоп корупції» щодо неможливості подальшого перебування на посаді у генеральній прокуратурі Костянтина Кулика… Прокурор Кулик відомий всій Україні своїм скандальним корупційним минулим та здійсненням замовних політичних розправ над опонентами за завданнями колишнього керівництва держави. У рамках проведення реформи органів прокуратури було організоване тестування, на яке не з’явився вказаний прокурор», - сказано у запиті.</p>
      <p>Депутати додали, що реформа прокуратури спрямована на очищення відомства і надання можливості доброчесним кандидатам обійняти посаду прокурора.</p>
      <p>«Прокурор Кулик таким критеріям явно не відповідає», - підсумували обранці.</p>
      <figure>
        <a href="https://glavcom.ua/pub/pdf/78/7885/10_0659_00_G_C_ZAP.PDF">
          <img src="https://glavcom.ua/pub/pdf/78/7885/10_0659_00_G_C_ZAP.PDF.jpg"/>
        </a>
      </figure>
      <p>
        <b>(для перегляду повного варіанту документу натисніть на зображення)</b>
      </p>
      <p>Нагадаємо, що у жовтні 2019<a href="https://www.pravda.com.ua/rus/news/2019/10/24/7229966/"> Костянтин Кулик не з’явився на обов’язкову переатестацію</a>, яка є необхідною умовою для роботи в Офісі генерального прокурора. Попри це досі немає наказу про його звільнення.</p>
      <p>У коментарі «Главкому» звільнений з посади голови Управління спеціальних розслідувань ГПУ Сергій Горбатюк <a href="https://glavcom.ua/news/skandalniy-prokuror-kulik-proyde-atestaciyu-pislya-likarnyanogo-636184.html">повідомив</a>, що прокурор Кулик перебуває на лікарняному і зможе пройти атестацію після одужання. </p>
      <p>Натомість головний військовий прокурор Віктор Чумак на запитання <a href="https://glavcom.ua/country/politics/viktor-chumak-pislya-matiosa-nam-distalas-prokuratura-silna-seryozna-z-nadutimi-shchokami-639148.html"> «Главкому»</a>, чи не отримає реформована прокуратура в спадок від ГПУ недобросовісних прокурорів на кшталт Кулика або Столярчука, заявив, що «їх вже немає».</p>
      <p>На початку листопада журналісти Bihus.info <a href="https://glavcom.ua/news/skandalniy-prokuror-kulik-dobuduvav-poverh-do-elitnogo-budinku-v-kijevi-637729.html">з’ясували</a>, що над житловим комплексом «Дипломат Хол», що на Жилянській, 59 в Києві, без дозвільних документів добудовують цілий поверх, доступ до якого матиме лише прокурор генпрокуратури Костянтин Кулик та матір його дітей Ірина Німець. </p>
      <p>Будівельні роботи по зведенню нового поверху почалися ще у 2015 році, коли Костянтин Кулик був військовим прокурором сил АТО. Саме тоді Костянтин Кулик став першим в Україні посадовцем, якого<a href="https://nabu.gov.ua/nezakonne-zbagachennya-viyskovogo-prokurora-syl-ato"> звинуватили у незаконному збагаченні</a>.</p>
      <p>У лютому 2019 року<a href="https://www.pravda.com.ua/news/2019/02/26/7207773/"> Конституційний суд визнав  неконституційною статтю</a> Кримінального Кодексу,  яка передбачала покарання для чиновників за незаконне збагачення. Через це НАБУ вимушене було закрити 65 справ про незаконне збагачення, у тому числі щодо Костянтина Кулика.</p>
      <p>Наприкінці березня 2019 року на телеканалі «1+1» була <a href="https://glavcom.ua/news/poroshenka-pislya-zavershennya-kadenciji-mozhut-viklikati-na-dopit-u-rezonansnih-korupciynih-spravah-avakov-585432.html">оприлюднена заява</a> прокурора Кулика, в якій сказано, фігурантами справи олігарха-втікача Сергія Курченка, яким ГПУ оголосила про підозру, є ексголова АПУ Борис Ложкін, ексголова Нацбанку Валерія Гонтарева, ексміністр екології Микола Злочевський, на той час чинний заступник голови АПУ Олексій Філатов та інші топ-чиновники.</p>
      <p>Пізніше в Генпрокуратурі повідомили, що підозри Ложкіну, Гонтаревій і Філатову були скасовані.</p>
      <blockquote> Читайте також:  <br/><b><a href="https://glavcom.ua/publications/who-is-mr-kulik-oblichchya-prokuraturi-prezidenta-zelenskogo--586604.html">Who is Mr. Kulik? Обличчя нової прокуратури<br/></a></b><br/><b><a href="https://glavcom.ua/country/politics/viktor-chumak-pislya-matiosa-nam-distalas-prokuratura-silna-seryozna-z-nadutimi-shchokami-639148.html">Віктор Чумак: Після Матіоса нам дісталась прокуратура «сильна», «серйозна» – з надутими щоками</a></b></blockquote>
    </article>
  </body>
</html>