<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/assicurazioni-nei-primi-nove-mesi-2019-e-boom-delle-polizze-malattia/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-12T11:40:58+00:00"/>
    <meta property="og:title" content="Assicurazioni, nei primi nove mesi 2019 è boom delle polizze malattia"/>
    <meta property="og:description" content="Ancora un segno meno a settembre, il secondo consecutivo, per la nuova produzione di polizze vita individuali raccolta in Italia. È quanto emerge dalle ultime statistiche dell’Ania (l’associazione di categoria delle imprese assicurative italiane), che rileva per il mese in questione un valore pari a  6,6 miliardi di euro, in calo del 7,2% rispetto allo stesso mese del 2018. Premi vita toccano 72 miliardi in nove mesi Da gennaio i nuovi premi vita emessi hanno raggiunto 62,4 miliardi di euro, uguale importo rispetto all’analogo periodo dell’anno precedente. Considerando anche i nuovi premi vita del campione delle rappresentanze di imprese U.E., pari a 1,1 miliardi, i nuovi affari vita complessivi a settembre sono stati pari a 7,7 miliardi di euro (-1,7% rispetto allo stesso mese del 2018) mentre da inizio anno hanno raggiunto  72 miliardi, in calo (-1,5%) rispetto al corrispettivo periodo dell’anno precedente. Boom delle polizze di malattia Analizzando le diverse tipologie di prodotto, nel mese di settembre i…"/>
  </head>
  <body>
    <article>
      <h1>Assicurazioni, nei primi nove mesi 2019 è boom delle polizze malattia</h1>
      <address><time datetime="2019-11-12T11:40:58+00:00">12 Nov 2019, 11:40</time> by <a rel="author">Mariangela Tessa</a></address>
      <p>Ancora un segno meno a settembre, il secondo consecutivo, per l<b>a nuova produzione di polizze vita individuali</b> raccolta in Italia.<br/>È quanto emerge dalle <a href="http://www.ania.it/export/sites/default/it/pubblicazioni/COLLANE-PERIODICHE/ANIA-Trends/ANIA-Trends-Nuova-Produzione-Vita/2019/Newsletter-Vita_settembre-2019.pdf">ultime statistiche dell’Ania (l’associazione di categoria delle imprese assicurative italiane)</a>, che rileva per il mese in questione un valore pari a  6,6 miliardi di euro, in calo del 7,2% rispetto allo stesso mese del 2018.</p>
      <h3>Premi vita toccano 72 miliardi in nove mesi</h3>
      <p>Da gennaio i<b> nuovi premi vita</b> emessi hanno raggiunto 62,4 miliardi di euro, uguale importo rispetto all’analogo periodo dell’anno precedente.<br/>Considerando anche i<b> nuovi premi vita del campione</b> <b>delle rappresentanze di imprese U.E.,</b> pari a 1,1 miliardi, i nuovi affari vita complessivi a settembre sono stati pari a 7,7 miliardi di euro (-1,7% rispetto allo stesso mese del 2018) mentre<b> da inizio anno hanno raggiunto  72 miliardi,</b> in calo (-1,5%) rispetto al corrispettivo periodo dell’anno precedente.</p>
      <h3>Boom delle polizze di malattia</h3>
      <p>Analizzando le diverse <b>tipologie di prodotto</b>, nel mese di settembre i<b> nuovi premi di ramo I afferenti a polizze individuali</b> sono stati pari a € 4,6 mld (il 70% dell’intera nuova produzione vita), in calo del 12,7% rispetto allo stesso mese del 2018. Un valore che spinge  a 45,2 mld il saldo a settembre, il 12,4% in più rispetto all’analogo periodo del 2018, quando il ramo registrava un aumento molto più contenuto e pari al 6,1%.</p>
      <p>Positivo l’andamento della raccolta dei <b>nuovi premi di polizze di ramo V,</b> in crescita (+48,6%), per il quarto mese consecutivo, rispetto all’analogo mese del 2018, a fronte di un importo pari a € 70 mln, mentre da inizio anno il volume di nuovi premi (€ 947 mln) risulta ancora in calo (-2,6%) rispetto all’analogo periodo dell’anno precedente.</p>
      <p>La restante quota della nuova produzione vita, pari al 29% del totale emesso nel mese di settembre, ha riguardat<b>o il ramo III (nella forma unit-linked)</b> con un ammontare di € 1,9 mld, in aumento (+7,5%), per la prima volta da inizio anno, rispetto allo stesso mese del 2018; di questi, più della metà (54%) provengono da nuovi premi di polizze multiramo investiti in fondi unit- linked, in crescita del 24,7%. Da gennaio la raccolta del new business di ramo III è stata pari a € 16,2 mld, il 23,3% in meno rispetto allo stesso periodo del 2018.</p>
      <p>Da segnalare, le <b>polizze di malattia di lunga durata</b> (ramo IV) che hanno registrato, anche nel mese di settembre, un ammontare premi in significativo aumento che, sommato a quello raccolto nei mesi precedenti,<b> raggiunge da inizio anno un volume di oltre 20 milioni, con un incremento annuo del 77,1%.</b></p>
      <figure>
        <img src="https://www.wallstreetitalia.com/app/uploads/2019/11/ania.png"/>
      </figure>
    </article>
  </body>
</html>