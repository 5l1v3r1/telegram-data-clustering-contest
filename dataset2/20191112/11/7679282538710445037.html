<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-two-lawyers-gunman-killed-in-thailand-courtroom-shootout-2845333.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T11:58:36+00:00"/>
    <meta property="og:title" content="थाईलैंड की अदालत में गोलीबारी, दो वकील और एक शूटर की मौत"/>
    <meta property="og:description" content="थाईलैंड में मंगलवार (12 नवंबर) को उत्तराधिकार विवाद से संबंधित सुनवाई के दौरान अदालत कक्ष में हुई गोलीबारी में तीन लोगों की मौत हो गयी जिसमें दो अधिवक्ता शामिल हैं। चंथाबुरी की प्रांतीय अदालत में एक..."/>
  </head>
  <body>
    <article>
      <h1>थाईलैंड की अदालत में गोलीबारी, दो वकील और एक शूटर की मौत</h1>
      <address><time datetime="2019-11-12T11:58:36+00:00">12 Nov 2019, 11:58</time> by <a rel="author">एएफपी,बैंकाक</a></address>
      <p>थाईलैंड में मंगलवार (12 नवंबर) को उत्तराधिकार विवाद से संबंधित सुनवाई के दौरान अदालत कक्ष में हुई गोलीबारी में तीन लोगों की मौत हो गयी जिसमें दो अधिवक्ता शामिल हैं। चंथाबुरी की प्रांतीय अदालत में एक विवाद पर जारी सुनवाई के दौरान बंदूकधारी ने अदालत में अंधाधुंध गोलीबारी शुरू कर दी। इसके बाद अदालत के एक सुरक्षा गार्ड ने हमलावर को गोली मार कर गंभीर रूप से घायल कर दिया।</p>
      <p>राष्ट्रीय पुलिस कार्यालय के प्रवक्ता क्रिस्साना पत्तानाचारोएन ने बताया कि हमलावर समेत तीन लेागों की मौत हो गयी जबकि अन्य हाथापाई में घायल हो गए। उन्होंने बताया, ''मरने वालों में दो अधिवक्ता हैं और एक शूटर (हमलावर) है।" उन्होंने बताया कि इस बात की जांच की जा रही है कि अदालत कक्ष का झगड़ा घातक क्यों हुआ।</p>
      <p>पीड़ितों की पहचान जारी नहीं की गयी है। अदालत कक्ष की खून सनी तस्वीरें सोशल मीडिया पर वायरल हो रही है। यह घटना बैंकाक से 250 किलोमीटर दूर हुई है। थाईलैंड में बड़ी संख्या में लोगों के पास बंदूकें हैं और आपसी विवाद, प्रेम विवाद और व्यापारिक शत्रुता जैसे छोटे छोटे विवादों में अक्सर गोलियां चलती रहती हैं।</p>
    </article>
  </body>
</html>