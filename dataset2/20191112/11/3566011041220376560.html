<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546709.html/%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%AF%D8%B1---%D8%A7%D8%B3%D8%AA%D8%A7%D9%86-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:46:00+00:00"/>
    <meta property="og:title" content="ثبت‌نام مسکن ملی در ۴ استان آغاز شد"/>
    <meta property="og:description" content="ثبت‌نام طرح اقدام ملی مسکن در استان‌های سیستان و بلوچستان، قم، خراسان شمالی و جنوبی فردا آغاز می‌شود."/>
  </head>
  <body>
    <article>
      <h1>ثبت‌نام مسکن ملی در ۴ استان آغاز شد</h1>
      <address>
        <time datetime="2019-11-12T11:46:00+00:00">12 Nov 2019, 11:46</time>
      </address>
      <p>ثبت‌نام طرح اقدام ملی مسکن در استان‌های سیستان و بلوچستان، قم، خراسان شمالی و جنوبی فردا آغاز می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از تسنیم، معاون مسکن و شهرسازی وزارت راه و شهرسازی گفت: مرحله اول ثبت‌نام طرح اقدام ملی مسکن در چهار استانِ سیستان و بلوچستان، قم، خراسان شمالی و خراسان جنوبی امروز آغاز شد.</p>
      <p>محمود محمودزاده افزود: در سه روز کاری بعد، ثبت‌نام مسکن طرح اقدام ملی برای استان‌های کردستان، گلستان و کهگیلویه و بویراحمد و سه روز کاری بعد از آن نیز برای استان‌های یزد، همدان و چهارمحال و بختیاری انجام می‌شود.   وی با اشاره به اینکه به متقاضیان مهلتی برای جمع‌آوری مدارک داده شده است تا از امروز سه‌شنبه بتوانند مدارک خود را بارگذاری کنند، تصریح کرد: ثبت‌نام به‌صورت مرحله‌ای انجام می‌شود و‌ سایت برای وارد کردن اطلاعات متقاضیان در این چهار شهر باز می‌شود و تا پایان تکمیل ظرفیت در این شهر‌ها فعال است.   محمودزاده گفت: زمان ثبت‌نام برای کلان‌شهر تهران و شهر‌های جدید نیز تا پایان آبان صورت می‌گیرد.   شرایط ثبت‌نام در مسکن ملی   شرایط ثبت‌نام در طرح ملی مسکن به‌شرح زیر است؛‌   ۱ ــ متقاضی و افراد تحت تکفل، فاقد زمین مسکونی یا واحد مسکونی (از ۱۳۸۴/۰۱/۰۱ به بعد) بوده و از تاریخ ۱۳۵۷/۱۱/۲۲ از هیچ یک از امکانات نهاد‌های عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد، به‌عبارتی سبز بودن فرم ‹‹ج›› در استعلام از سامانه مربوطه (موضوع ماده یک آیین‌نامه اجرایی قانون ساماندهی عرضه و تأمین مسکن)   ۲ ــ متقاضی متأهل یا سرپرست خانوار   ۳ ــ زنان خودسرپرست مشروط به داشتن حداقل ۳۵ سال سن   ۴ ــ دارای حداقل ۵ سال سابقه سکونت در پنج سال اخیر در شهر مورد تقاضا   • در شهر‌های جدید سابقه سکونت حداقل ۵ سال در شهر جدید مورد تقاضا و یا در شهر مادر ملاک است   ۵ ــ نداشتن منع قانونی برای دریافت تسهیلات بانکی (نظیر چک برگشتی، تسهیلات معوقه و...)   ۶ ــ توانایی تأمین هزینه ساخت مسکن (مازاد بر تسهیلات بانکی)   ۷ ــ امکان سپرده‌گذاری حداقل سی درصد هزینه ساخت مازاد بر تسهیلات بانکی، در خصوص متقاضیان واجد شرایط بر اساس اعلام دستگاه یا نهاد مربوطه   ۸ ــ توانایی پرداخت اقساط ماهیانه بانکی تسهیلات دریافتی</p>
    </article>
  </body>
</html>