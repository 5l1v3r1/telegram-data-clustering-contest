<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/12/news/hong_kong_scontri_cina_accusa_gb_usa-240916500/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T11:31:00+00:00"/>
    <meta property="og:title" content="Nuovi scontri a Hong Kong. E la Cina blocca l'espatrio di Joshua Wong"/>
    <meta property="og:description" content="Pechino: &quot;Ripristino dell'ordine nostra priorità&quot;. L'attivista simbolo della rivolta democratica non potrà essere a Milano a"/>
  </head>
  <body>
    <article>
      <h1>Nuovi scontri a Hong Kong. E la Cina blocca l'espatrio di Joshua Wong</h1>
      <h2>Pechino: "Ripristino dell'ordine nostra priorità". L'attivista simbolo della rivolta democratica non potrà essere a Milano a fine mese</h2>
      <address>
        <time datetime="2019-11-12T11:31:00+00:00">12 Nov 2019, 11:31</time>
      </address>
      <p><b>HONG KONG</b> - Mentre a Hong Kong, per il secondo giorno consecutivo torna la violenza nelle strade, la Cina blocca la partenza per l'Italia di Joshua Wong: l'attivista simbolo della rivolta democratica avrebbe dovuto essere a Milano su invito della Fondazione Feltrinelli per un evento il 27 novembre.<br/><br/>In una nota, l'ufficio del portavoce del Ministero degli Esteri cinese ha ribadito l'opposizione da parte di Pechino a quelle che percepisce come "interferenze" nelle vicende di Hong Kong da parte di "governi, organizzazioni o individui stranieri". Già nei giorni scorsi i cinesi avevano espresso il timore che fossero offerte "piattaforme" per chi è impegnato nelle "attività per l'indipendenza di Hong Kong". La Cina, conclude il comunicato, è pronta a lavorare con l'Italia "per promuovere ulteriormente la partnership strategica complessiva tra Cina e Italia e la cooperazione concreta tra i due Paesi".<br/><br/>A Hong Kong intanto la polizia antisommossa è stata dispiegata nel distretto finanziario per sgombrare migliaia di manifestanti antigovernativi e i dipendenti in abito da lavoro scesi in strada accanto a loro. Poche ore prima scontri erano scoppiati nelle università, tra cui l'Università cinese nel distretto di Sha Tin. La rete di trasporti della città è stata paralizzata dalle barricate erette nei diversi quartieri, i mezzi pubblici sono stati vandalizzati, i passeggeri costretti a scendere dai treni.<br/><br/>L'escalation delle violenze "ha spinto la nostra società sul punto di rottura", ha commentato il sovrintendente di polizia <b>Kong Wing-cheung</b>, durante il briefing di oggi. Secondo i dati delle forze dell'ordine, gli atti di vandalismo hanno colpito oltre cinquanta aree della città e provocato danni ad almeno 160 semafori, oltre a danni alla circolazione del trasporto ferroviario, che anche oggi è in parte rimasto fermo.<br/><br/>La polizia ha anche confermato il numero di persone arrestate ieri, per le violenze avvenute durante le proteste, segnate dallo <a href="https://www.repubblica.it/esteri/2019/11/11/news/hong_kong_polizia_spara_manifestanti-240817396/">sparo di un agente a un manifestante</a> e dall'uomo a cui è stato dato fuoco durante un diverbio: sono 287, di età compresa tra i 12 e gli 82 anni, e di queste i due terzi circa (190) sono studenti. Sempre nella giornata di ieri sono state lanciate dagli agenti 255 raffiche di gas lacrimogeni e sono stati usati 204 proiettili di gomma e 96 granate a spugna negli scontri con i manifestanti.<br/><br/>All'indomani del picco di violenze, la Cina ha anche accusato Stati Uniti e Gran Bretagna di adottare due pesi e due misure sulla situazione nell'ex colonia britannica. "Se gli Stati Uniti e la Gran Bretagna chiedono davvero moderazione e si oppongono alla violenza, perché non condannano simili attacchi ai civili?", ha dichiarato il portavoce del ministero degli Ester, <b>Geng Shuang</b>, riferendosi all'uomo dato alle fiamme durante un diverbio su un ponte pedonale.<br/><br/>Gli Stati Uniti si sono detti "gravemente preoccupati" e la Gran Bretagna ha definito "profondamente inquietanti" le violenze.</p>
      <h3> </h3>
    </article>
  </body>
</html>