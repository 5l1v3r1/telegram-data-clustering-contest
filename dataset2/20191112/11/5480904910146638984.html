<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-svatopetrske-bazilice-lide-dekovali-za-svatoreceni-anezky/1820040?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:48:00+00:00"/>
    <meta property="og:title" content="Ve svatopetrské bazilice lidé děkovali za svatořečení Anežky"/>
    <meta property="og:description" content="Vatikán - Ve svatopetrské bazilice ve Vatikánu se dnes, přesně 30 let od svatořečení Anežky České znovu sešli čeští a moravští duchovní a poutníci. V chrámu se konala mše ke cti sv. Jana Pavla II., který patronku českého národa kanonizoval. Přítomní se za papeže, který podle mnohých převedl středoevropské národy od totality ke svobodě, modlili a pomocný pražský biskup Zdenek Wasserbauer Janu Pavlu II. věnoval kázání."/>
  </head>
  <body>
    <article>
      <h1>Ve svatopetrské bazilice lidé děkovali za svatořečení Anežky</h1>
      <address><time datetime="2019-11-12T11:48:00+00:00">12 Nov 2019, 11:48</time> by <a rel="author" href="http://www.ctk.cz/" target="_blank">ČTK</a></address>
      <p>Vatikán - Ve svatopetrské bazilice ve Vatikánu se dnes, přesně 30 let od svatořečení Anežky České znovu sešli čeští a moravští duchovní a poutníci. V chrámu se konala mše ke cti sv. Jana Pavla II., který patronku českého národa kanonizoval. Přítomní se za papeže, který podle mnohých převedl středoevropské národy od totality ke svobodě, modlili a pomocný pražský biskup Zdenek Wasserbauer Janu Pavlu II. věnoval kázání.</p>
      <slideshow>
        <figure>
          <img src="https://i3.cn.cz/6/1573578983_P201911120916701.jpg"/>
        </figure>
        <figure>
          <img src="https://i3.cn.cz/6/1573578907_P201911120915901.jpg"/>
        </figure>
        <figure>
          <img src="https://i3.cn.cz/6/1573578818_P201911120914301.jpg"/>
        </figure>
        <figure>
          <img src="https://i3.cn.cz/6/1573578725_P201911120912301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3377">Fotogalerie: 30. výročí svatořečení Anežky České</a>
        </figcaption>
      </slideshow>
      <p>Lidé v bazilice jeho procítěný projev odměnili potleskem. Ne všichni však jeho kázání vyslechli celé, mnozí přicházeli až k jeho konci. Fronta před bazilikou kvůli bezpečnostní prohlídce byla totiž přes celé Svatopetrské náměstí, poutníci v ní stáli s dalšími návštěvníky baziliky, mnozí přišli i více než dvě hodiny před začátkem mše, ale stejně její úvod nestihli. Podle některých, které oslovila ČTK, to bylo ze strany italských organizátorů fiasko, mnozí ale přijímali vše s pokorou a nezlobili se.</p>
      <p>Pro mši, kterou vedl kardinál Dominik Duka, byla vyhrazena přední část baziliky. Personál ji označoval jako soukromou a pouštěl do prostoru jen české poutníky. Před mší také jako před pondělní v jiné bazilice mohli věřící přispět do sbírky. Jak uvedl jeden z duchovních, prostory pro mši je třeba si pronajmout. V případě české pouti jeden pronájem uhradilo české velvyslanectví ve Vatikánu, další se musí zaplatit.</p>
      <p>Wasserbauer dnes připomněl ranou lásku Karola Wojtyly, jak znělo občanské jméno tehdejšího papeže z Polska, k divadlu a herectví. "Možná by byl získal i několik Oskarů a my bychom se mohli po večerech dívat na skvělé filmy... ale neměli bychom Jana Pavla II." řekl.</p>
      <p>Připomněl jeho 146 pastoračních cest po Itálii a 104 po dalších zemích, 1338 mužů a žen, které prohlásil za blahoslavené a 482 za svaté i jeho podíl na pádu totalitního režimu. Slova Jana Pavla II. při inaugurační mši 22. října 1978 podle něj "otevřela první trhlinu v bariérách vybudovaných komunismem". Vzpomněl, že svatořečení Anežky se dělo v době, kdy se ve Vatikánu připravovala návštěva tehdejšího sovětského prezidenta Michaila Gorbačova. Do Vatikánu přijel 1. prosince 1989. "A byl to on, kdo řekl: Komunismus jsem nezničil já, ale Jan Pavel II.! Gorbačov považoval Jana Pavla za člověka, který změnil běh dějin," řekl Wasserbauer.</p>
      <p>Podle biskupa stojí Jan Pavel II. po boku politiků, kteří se o pád železné opony zasloužili. "On nepodněcoval, nedělal intriky, nepořádal zákulisní vyjednávání, ale vystupoval jako nástroj v rukou božích svými jasnými slovy, dobrotou, modlitbami, neustálým poukazováním na nezastupitelnou hodnotu každé lidské osoby a její důstojnost a svobodu," řekl biskup.</p>
      <p>Po bohoslužbě se ve svatopetrské bazilice duchovní modlili za vlast u oltáře sv. Václava a v katakombách chrámu u sochy sv. Anežky, u hrobu sv. Petra i na místě dlouhodobého odpočinku kardinála Josefa Berana. Loni byly jeho ostatky dle jeho poslední vůle převezeny do vlasti.</p>
    </article>
  </body>
</html>