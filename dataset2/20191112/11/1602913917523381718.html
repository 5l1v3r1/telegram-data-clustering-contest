<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/lovitura-de-teatru-americanii-de-la-ford-dau-sah-la-dacia-duster-cat-costa-in-romania-noul-ford-puma-cel-de-al-doilea-suv-produs-de-americani-la-craiova-18571944"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T11:31:06+00:00"/>
    <meta property="og:title" content="Lovitură de teatru, americanii de la Ford dau şah la Dacia Duster: Cât costă în România noul Ford Puma, cel de-al doilea SUV produs de americani la Craiova"/>
    <meta property="og:description" content="Ford România a comunicat oficial astăzi preţurile noului Puma, cel de-al doilea SUV produs de americani la Craiova, model care va concura inclusiv cu Dacia Duster. În versiunea standard – Titanium, Ford Puma poate fi achiziţionat la un preţ special de lansare de 16.500 de euro, TVA inclus. Astfel, cu toate că Puma vine cu cinci stele şi nu trei la testele la EuroNCAP şi dispune de mult mai multe sisteme de siguranţă, modelul vine la un preţ similar cu cel al Dacia Duster."/>
  </head>
  <body>
    <article>
      <h1>Lovitură de teatru, americanii de la Ford dau şah la Dacia Duster: Cât costă în România noul Ford Puma, cel de-al doilea SUV produs de americani la Craiova</h1>
      <address><time datetime="2019-11-12T11:31:06+00:00">12 Nov 2019, 11:31</time> by <a rel="author">Ştefan Stan, Bogdan Alecu</a></address>
      <p>Ford România a comunicat oficial astăzi preţurile noului Puma, cel de-al doilea SUV produs de americani la Craiova, model care va concura inclusiv cu Dacia Duster. În versiunea standard – Titanium, Ford Puma poate fi achiziţionat la un preţ special de lansare de 16.500 de euro, TVA inclus. Astfel, cu toate că Puma vine cu cinci stele şi nu trei la testele la EuroNCAP şi dispune de mult mai multe sisteme de siguranţă, modelul vine la un preţ similar cu cel al Dacia Duster.</p>
      <p>Printre tehnologiile disponibile în standard la acest preţ, se află: scaune faţă cu suport lombar şi masaj, încărcare wireless pentru smartphone-uri, faruri cu tehnologie LED, precum şi multe tehnologii de asistenţă a şoferului, cum ar fi Active City Stop, Lane Keeping Aid, Active Cruise Control.</p>
      <p>Oferit cu tehnologia avansată de propulsie electrică EcoBoost Hybrid de 48 de volţi, noul Ford Puma este primul vehicul hibrid fabricat în România, alăturându-se astfel gamei extinse de SUV-uri şi de crossovere Ford din Europa, inclusiv Fiesta Active, Focus Active, EcoSport, Kuga, Edge şi noul Explorer Plug-In Hybrid.</p>
      <p>Pe lângă tehnologia sofisticată de motorizare mild-hybrid*, carismaticul Ford Puma oferă versatilitatea unui spaţiu de încărcare de 456 litri, inclusiv inovatorul Ford MegaBox.</p>
      <p>„Ne bucurăm şi suntem foarte mândri să anunţăm că începând de azi, îi aşteptăm în showroom-urile Ford din toată ţara, pe toţi cei interesaţi să-şi comande noul Ford Puma. Preţul special de lansare anunţat astăzi este disponibil cu sprijinul acordat atât de către Ford România, dar şi de către dealerii săi, ca parte a eforturilor noastre susţinute de a încuraja vânzările de vehicule noi pe piaţa locală”, a declarat Cristian Prichea, Director General Ford România – Compania Naţională de Vânzări.</p>
      <p>Ford Puma este disponibil în acest moment în 3 variante de echipare: Titanium, Titanium X şi ST-Line X. Începând cu februarie 2020 va fi disponibilă şi varianta de echipare ST-Line.</p>
      <p>În ceea ce priveşte motorizarea, pentru variantele de echipare mai sus menţionate, clienţii Ford Puma pot alege dintr-o gamă avansată de motoare pe benzină Ford EcoBoost de 1.0 litru, produse tot la uzina Ford de la Craiova, iar din luna mai a anului viitor, se poate opta şi pentru versiunea diesel de 1.5 l EcoBlue.</p>
      <p>Ford Puma este produs exclusiv la uzina Ford din Craiova, alături de modelul Ford EcoSport, fiind pentru prima dată de la preluarea uzinei din Craiova în 2008 când se fabrică în paralel două vehicule. În plus, volumele  anticipate de producţie pentru modelele EcoSport şi Puma, fac ca Fabrica de Asamblare Vehicule să lucreze în trei schimburi.</p>
      <p>Pentru introducerea în producţie a noului Ford Puma, Ford a investit 200 de milioane de euro, astfel că investiţia totală a Ford la Craiova se ridică la aproximativ 1,5 miliarde euro de la preluarea uzinei în 2008. </p>
      <p>Noul Ford Puma este unul dintre cele 17 vehicule electrificate pe care Ford le va lansa în Europa până în 2024, din care 8 vor fi lansate în anul 2019. La începutul acestui an, Ford a anunţat că fiecare nou autoturism pe care îl va lansa va include o opţiune electrificată - mild-hybrid, full-hybrid, plug-in hybrid sau full-electric - oferind una dintre cele mai cuprinzătoare game de opţiuni electrificate pentru clienţii europeni. Ford se aşteaptă ca motoarele electrice să reprezinte mai mult de jumătate din vânzările de autoturisme ale companiei până la sfârşitul anului 2022.</p>
      <p>În prezent, mai mult de unul din cinci vehicule Ford vândute în Europa este SUV, iar vânzările au crescut cu peste 19% în 2018.</p>
    </article>
  </body>
</html>