<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeman-si-pad-komunismu-pripomene-16-listopadu-v-bratislave/1820036?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T11:39:00+00:00"/>
    <meta property="og:title" content="Zeman si pád komunismu připomene 16. listopadu v Bratislavě"/>
    <meta property="og:description" content="Praha - Prezident Miloš Zeman vzpomene na výročí pádu komunismu 16. listopadu v Bratislavě společně se slovenskou prezidentkou Zuzanou Čaputovou. V den oslav 17. listopadu historickému výročí &quot;věnuje tichou vzpomínku&quot;. Na tiskové konferenci to dnes řekl jeho mluvčí Jiří Ovčáček. Premiér Andrej Babiš (ANO) výročí uctí společně s premiéry zemí visegrádské čtyřky (V4), tedy Slovenska, Polska a Maďarska, a s předsedou německého Spolkového sněmu Wolfgangem Schäublem. V neděli otevřou výstavu v Národním muzeu v Praze. V tiskové zprávě to uvedl úřad vlády. Představitelé V4 budou odpoledne pokračovat v oslavách na Slovensku. Události z listopadu 1989 ještě dnes v Praze uctí i Čaputová."/>
  </head>
  <body>
    <article>
      <h1>Zeman si pád komunismu připomene 16. listopadu v Bratislavě</h1>
      <address><time datetime="2019-11-12T11:39:00+00:00">12 Nov 2019, 11:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Prezident Miloš Zeman vzpomene na výročí pádu komunismu 16. listopadu v Bratislavě společně se slovenskou prezidentkou Zuzanou Čaputovou. V den oslav 17. listopadu historickému výročí "věnuje tichou vzpomínku". Na tiskové konferenci to dnes řekl jeho mluvčí Jiří Ovčáček. Premiér Andrej Babiš (ANO) výročí uctí společně s premiéry zemí visegrádské čtyřky (V4), tedy Slovenska, Polska a Maďarska, a s předsedou německého Spolkového sněmu Wolfgangem Schäublem. V neděli otevřou výstavu v Národním muzeu v Praze. V tiskové zprávě to uvedl úřad vlády. Představitelé V4 budou odpoledne pokračovat v oslavách na Slovensku. Události z listopadu 1989 ještě dnes v Praze uctí i Čaputová.</p>
      <p>Třicáté výročí potlačení pražské studentské demonstrace v Praze 17. listopadu připomene řada akcí. Zeman chce na tehdejší události vzpomenout již o den dříve v Bratislavě u pamětní desky u Univerzity Komenského. V hlavním městě Slovenska se protesty uskutečnily o den dříve 16. listopadu 1989.</p>
      <p>Na dotaz ČTK, zda prezident plánuje uctít i památku pražských událostí, Ovčáček řekl, že Zeman 17. listopad věnuje tiché vzpomínce. Připomněl, že prezident se listopadových událostí 1989 zúčastnil. "Je to mnohem vzácnější než vzletná slova, velké projevy a halasné burácení, kterého budeme svědky," řekl mluvčí k Zemanovu plánu.</p>
      <p>Uctít 17. listopad projevy plánují společně představitelé V4 a Německa v pražském Národním muzeu, kde otevřou výstavu Sametová revoluce.</p>
      <p>V pondělí po společném zasedání české a slovenské vlády Babiš s premiérem Peterem Pellegrinim řekli, že po prohlídce výstavy bude následovat oběd v Kramářově vile. Následně předsedové vlád přeletí na Slovensko na ceremoniál u památníku Brána svobody na soutoku Dunaje a Moravy pod hradem Děvín na okraji slovenské metropole u hranic s Rakouskem. Vzpomenou tam na oběti a perzekuci těch, kteří přes přísně chráněnou hranici utíkali.</p>
      <p>Na 30 let od sametové revoluce už dnes v Praze vzpomene i Čaputová, která položí věnec k památníku 17. listopadu na pražské Národní třídě. Večer se pak s předsedou českého Ústavního soudu Pavlem Rychetským zúčastní diskuse v České televizi o boji za pravdu.</p>
    </article>
  </body>
</html>