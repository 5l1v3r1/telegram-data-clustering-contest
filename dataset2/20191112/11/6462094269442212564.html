<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/h-clinton-jk-vyriausybes-sprendimas-nepaskelbti-tyrimo-del-rusijos-isvadu-gedingas-54327/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-12T11:35:10+00:00"/>
    <meta property="og:title" content="H. Clinton: JK vyriausybės sprendimas nepaskelbti tyrimo dėl Rusijos išvadų – „gėdingas“"/>
    <meta property="og:description" content="JAV prezidento posto siekusi Demokratų partijos veikėja Hillary Clinton (Hilari Klinton) antradienį pareiškė, kad Jungtinės Karalystės vyriausybė elgiasi „gėdingai“, iki šiol delsdama paskelbti parlamento tyrimo ataskaitą dėl galimo Rusijos kišimosi į Britanijos politiką, artėjant gruodį vyksiantiems pirmalaikiams parlamento rinkimams."/>
  </head>
  <body>
    <article>
      <h1>H. Clinton: JK vyriausybės sprendimas nepaskelbti tyrimo dėl Rusijos išvadų – „gėdingas“</h1>
      <address><time datetime="2019-11-12T11:35:10+00:00">12 Nov 2019, 11:35</time> by <a rel="author">BNS</a></address>
      <p>JAV prezidento posto siekusi Demokratų partijos veikėja Hillary Clinton (Hilari Klinton) antradienį pareiškė, kad Jungtinės Karalystės vyriausybė elgiasi „gėdingai“, iki šiol delsdama paskelbti parlamento tyrimo ataskaitą dėl galimo Rusijos kišimosi į Britanijos politiką, artėjant gruodį vyksiantiems pirmalaikiams parlamento rinkimams.</p>
      <p>Britanijos premjero Boriso Johnsono vyriausybė anksčiau atmetė kaltinimus, jog ataskaitą vengiama viešinti, kad ji nesukeltų skandalo prieš visuotinius rinkimus.</p>
      <p>„Kiekvienas asmuo, balsuojantis šioje šalyje, nusipelnė pamatyti tą ataskaitą prieš įvykstant jūsų rinkimams“, – BBC radijo 4-ajam kanalui sakė amerikiečių politikė, 2016 metais prezidento rinkimus pralaimėjusi Donaldui Trumpui (Donaldui Trampui).</p>
      <p>H. Clinton sakė, kad „nėra abejonių“, jog Rusija „pasiryžusi mėginti formuoti Vakarų demokratijų politiką“.</p>
      <p>„Ne mūsų, o savo naudai“, – patikslino H. Clinton, kurios kandidatavimą 2016-aisiais, anot JAV žvalgybos vadovų, žlugdė Rusijos kišimasis.</p>
      <p>„Man atrodo nesuprantama, kodėl jūsų vyriausybė neskelbia vyriausybės ataskaitos apie Rusijos kišimąsi. Nesuprantama ir gėdinga“, – ji kalbėjo duodama interviu radijui „BBC Radio 5 Live“.</p>
      <p>Britanijos parlamentas anksčiau buvo informuotas, kad Žvalgybos ir saugumo komiteto ataskaita buvo spalio 17 dieną išsiųsta tvirtinti ministrui pirmininkui.</p>
      <p>Tyrimas dėl įtariamų slaptų Rusijos veiksmų kišantis į Britanijos demokratijos procesus, kaip pranešama, apėmė analizę, ar Maskva mėgino kištis į 2016 metais vykusį „Brexito“ referendumą ir 2017 metų parlamento rinkimus.</p>
      <p>Maskva buvo kaltinama ne vienoje šalyje organizavusi įmantrias dezinformacijos kampanijas, siekdama savų interesų.</p>
      <p>Britanijos parlamento žemųjų rūmų Žvalgybos ir saugumo komitetas, prižiūrintis šalies žvalgybos agentūrų darbą, prieš viešindamas savo ataskaitas teikia jas tvirtinti vyriausybei, kas netyčia nebūtų atskleista kokios nors jautrios informacijos.</p>
      <p>Komiteto pirmininkas Jonathanas Evansas (Džonatanas Evansas), buvęs kontržvalgybos agentūros MI5 vadovas, kėlė prielaidą, kad B. Johnsonas galbūt vilkina 50 puslapių ataskaitos paskelbimą dėl artėjančių parlamento rinkimų, vyksiančių gruodžio 12 dieną.</p>
      <p>J. Evansas, vadovavęs MI5 2007–2013 metais, paragino vyriausybę paaiškinti, kodėl delsiama.</p>
      <p>Už santykius su Europa ir Amerika atsakingas JK vyriausybės narys Chrisas Pincheris (Krisas Pinčeris) anksčiau sakė, kad vykdomas „nuodugnus [ataskaitos] tikrinimas saugumo klausimu“.</p>
      <p>Ch. Pincheris taip pat atmetė reiškiamą susirūpinimą ir tvirtino, kad nėra „jokių įrodymų“ teigti, esą Rusijai sėkmingais sekėsi kištis į Britanijos demokratijos procesus.</p>
    </article>
  </body>
</html>