<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/eurpe-must-label-israeli-settlement-products"/>
    <meta property="og:site_name" content="euronews"/>
    <meta property="article:published_time" content="2019-11-12T11:48:50+00:00"/>
    <meta property="og:title" content="در اروپا وجود برچسب «ساخت سرزمین‌های اشغالی» برای محصولات اسرائیلی اجباری شد"/>
    <meta property="og:description" content="دیوان دادگستری اروپا از مقامات اسرائیلی خواست از این پس به جای برچسب «ساخت اسرائیل» از برچسب «ساخت سرزمین‌های اشغالی» برای محصولات تولیدی در این مناطق استفاده کند."/>
  </head>
  <body>
    <article>
      <h1>در اروپا وجود برچسب «ساخت سرزمین‌های اشغالی» برای محصولات اسرائیلی اجباری شد</h1>
      <address><time datetime="2019-11-12T11:48:50+00:00">12 Nov 2019, 11:48</time> by <a rel="author">نیما قدکپور </a></address>
      <figure>
        <img src="https://static.euronews.com/articles/stories/04/28/00/94/773x435_cmsv2_9288b079-8582-511f-a693-af5132e4c0e9-4280094.jpg"/>
      </figure>
      <p>دیوان دادگستری اروپا روز سه‌شنبه با صدور حکمی بی‌سابقه از مقامات کشورهای اروپایی خواست محصولات غذایی تولیدی در «سرزمین‌های اشغالی فلسطین» را از این پس به جای برچسب «ساخت اسرائیل» با برچسب «ساخت سرزمین‌های اشغالی فلسطین» وارد اروپا کنند.</p>
      <p>به گفته این نهاد قضایی اروپایی، مهم است که برچسب یک محصول نشانگر «قلمرو و مبدا» آن باشد.</p>
      <p>سرزمین‌های اشغالی به مجموع مناطقی شامل کرانه باختری رود اردن و نوارغزه و بیت‌المقدس شرقی اطلاق می‌شود که اسرائیل پس از آغاز جنگ با اعراب در سال ۱۹۶۷ میلادی به خاک خود اضافه کرد.</p>
      <p>اسرائیل با شهرک سازی هم چنان سعی دارد مناطق فلسطینی‌ نشین سرزمین‌های اشغالی را از شهروندان عرب تخلیه و شهروندان اسرائیلی عمدتا یهود را جایگزین آنها کند. جامعۀ جهانی بارها مخالفت خود را با این شهرک سازی‌ها اعلام کرده است.</p>
      <p>به گفتۀ جامعه جهانی شهرک سازی‌ها باعث تضعیف تاسیس یک فلسطین مستقل در کنار اسرائیل خواهد شد.</p>
      <p>هم اکنون نزدیک به هفتصد هزار اسرائیلی در سرزمین‌های اشغالی اسکان یافته‌اند که ده درصد از کل جمعیت اسرائیل را تشکیل می‌دهند.</p>
      <p>دیوان دادگستری اروپا می‌گوید عدم شناساییِ نقطه ابتدایی تولید محصولات غذایی، به مصرف کننده امکان انتخاب درست محصول را نمی‌دهد.</p>
      <p>سازمان دیده‌بان حقوق بشر از حکم دیوان دادگستری اروپا حمایت کرده است. به گفته این سازمان حکم دیوان دادگستری «اقدامی مهم از سوی کشورهای اروپایی برای عدم حمایت از شهرک سازی‌های غیرقانونی اسرائیل است.»</p>
      <p>به گفته دیده‌بان حقوق بشر مصرف کنندگان اروپایی می‌خواهند اطمینان حاصل کنند که محصولاتی که به خانه می‌برند با نقض جدی قوانین بین‌المللی بشردوستانه مرتبط نیستند.</p>
    </article>
  </body>
</html>