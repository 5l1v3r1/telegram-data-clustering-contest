<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5c45510340c28a62/reactia-lui-iohannis-dupa-demiterea-guvernului-sandu-sprijinul-financiar-din-partea-romaniei-va-fi-strict-conditionat.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T11:09:00+00:00"/>
    <meta property="og:title" content="Reacția lui Iohannis după demiterea guvernului Sandu: „Sprijinul financiar din partea României va fi strict condiționat”"/>
    <meta property="og:description" content="Demersul inițiat de Partidul Socialiștilor din Republica Moldova (PSRM) de înlăturare a Guvernului Maia Sandu, într-un moment esențial pentru reforma Justiției, este îndreptat împotriva intereselor pe termen mediu și lung ale Republicii Moldova și ale cetățenilor săi. Este declarația președintelui României, Klaus Iohannis, emisă la scurt timp după demiterea Guvernului Maia Sandu de către PSRM și PD."/>
  </head>
  <body>
    <article>
      <h1>Reacția lui Iohannis după demiterea guvernului Sandu: „Sprijinul financiar din partea României va fi strict condiționat”</h1>
      <address><time datetime="2019-11-12T11:09:00+00:00">12 Nov 2019, 11:09</time> by <a rel="author">Jurnal.md</a></address>
      <p>
        <b>Demersul inițiat de Partidul Socialiștilor din Republica Moldova (PSRM) de înlăturare a Guvernului Maia Sandu, într-un moment esențial pentru reforma Justiției, este îndreptat împotriva intereselor pe termen mediu și lung ale Republicii Moldova și ale cetățenilor săi. Este declarația președintelui României, Klaus Iohannis, emisă la scurt timp după <a href="http://jurnal.md/ro/news/ccbc3b9ee0d3d800/ultima-ora-guvernul-a-fost-demis-cu-voturile-psrm-si-pd-maia-sandu-toti-vor-raspunde-pentru-ca-isi-bat-joc-de-un-popor.html">demiterea Guvernului Maia Sandu de către PSRM și PD</a>.</b>
      </p>
      <p>Mai mult, președintele României a avertizat autoritățile de la Chișinău că, în urma demiterii Guvernului Maia Sandu prin moțiune de cenzură introdusă de socialișii, sprijinul financiar din partea României va fi strict condiționat de continuarea reformelor esențiale pentru dezvoltarea democratică a Republicii Moldova și avansarea parcursului său european.</p>
      <p><b><i>„În cele cinci luni de la preluarea mandatului, Guvernul condus de Maia Sandu a făcut progrese importante în implementarea reformelor necesare apropierii de UE, în scopul promovării valorilor democrației și statului de drept, în lupta împotriva corupției și asigurarea independenței justiției, precum și în domeniul economic și social, reforme menite să asigure creșterea nivelului de prosperitate și securitate al cetățenilor RM. Totodată, Guvernul Maia Sandu a reușit să restabilească încrederea partenerilor de dezvoltare, mai ales a UE, premisă esențială pentru reluarea sprijinului politic și financiar internațional pentru RM”</i></b>, se spune în declarația președintelui român.</p>
      <p>Iohannis a mai spus că România a exprimat ferm sprijinul pentru eforturile Guvernului de la Chișinău, „în condițiile angajamentului clar și hotărât al coaliției guvernamentale pentru parcursul european și pentru avansarea Parteneriatului Strategic bilateral pentru integrarea europeană a RM”.</p>
      <p><b><i>„În perioada premergătoare moțiunii de cenzură, România a adresat direct, pe multiple canale, un apel ferm forțelor politice de la Chișinău pentru responsabilitate și depășirea impasului politic, încurajând identificarea unei soluții care să asigure stabilitatea, să continue reforma Justiției și să permită Guvernului să mențină parcursul european. În contextul actual, sprijinul României, inclusiv financiar, va continua să urmărească cu prioritate interesele cetățenilor din Republica Moldova, realizarea proiectelor bilaterale strategice și va fi strict condiționat de continuarea reformelor esențiale pentru dezvoltarea democratică a Republicii Moldova și avansarea parcursului său european”</i></b>, a punctat Klaus Iohannis.</p>
    </article>
  </body>
</html>