<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460239/%E0%A6%AC%E0%A6%B2%E0%A6%BF%E0%A6%AD%E0%A6%BF%E0%A7%9F%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F%E0%A7%87%E0%A6%B0-%E0%A6%AA%E0%A6%A6%E0%A6%A4%E0%A7%8D%E0%A6%AF%E0%A6%BE%E0%A6%97-%E0%A6%85%E0%A6%A8%E0%A7%8D%E0%A6%AF%E0%A6%A6%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%B8%E0%A6%A4%E0%A6%B0%E0%A7%8D%E0%A6%95%E0%A6%AC%E0%A6%BE%E0%A6%B0%E0%A7%8D%E0%A6%A4%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-12T11:21:00+00:00"/>
    <meta property="og:title" content="বলিভিয়ার প্রেসিডেন্টের পদত্যাগ অন্যদের জন্য সতর্কবার্তা ॥ ট্রাম্প"/>
    <meta property="og:description" content="অনলাইন ডেস্ক ॥ বলিভিয়ার বামপন্থী প্রেসিডেন্ট ইভো মোরালেস-এর পদত্যাগকে অন্যদের জন্য সতর্কবার্তা হিসেবে আখ্যায়িত করেছেন যুক্তরাষ্ট্রের প্রেসিডেন্ট ডোনাল্ড ট্রাম্প। সেনাবাহিনীর চাপের মুখে রবিবার মোরালেসের পদত্যাগের পর সোমবার এক বিবৃতিতে এমন মন্তব্য করেন ট্রাম্প। এক প্রতিবেদনে এ খবর জানিয়েছে তুরস্কভিত্তিক সংবাদমাধ্যম আনাদোলু এজেন্সি। ট্রাম্প বলেন, বলিভিয়ার প্রেসিডেন্টের ..."/>
  </head>
  <body>
    <article>
      <h1>বলিভিয়ার প্রেসিডেন্টের পদত্যাগ অন্যদের জন্য সতর্কবার্তা ॥ ট্রাম্প</h1>
      <address>
        <time datetime="2019-11-12T11:21:00+00:00">12 Nov 2019, 11:21</time>
      </address>
      <figure>
        <img src="http://www.dailyjanakantha.com/files/201911/1573561271_08.jpg"/>
      </figure>
      <p>অনলাইন ডেস্ক ॥ বলিভিয়ার বামপন্থী প্রেসিডেন্ট ইভো মোরালেস-এর পদত্যাগকে অন্যদের জন্য সতর্কবার্তা হিসেবে আখ্যায়িত করেছেন যুক্তরাষ্ট্রের প্রেসিডেন্ট ডোনাল্ড ট্রাম্প। সেনাবাহিনীর চাপের মুখে রবিবার মোরালেসের পদত্যাগের পর সোমবার এক বিবৃতিতে এমন মন্তব্য করেন ট্রাম্প। এক প্রতিবেদনে এ খবর জানিয়েছে তুরস্কভিত্তিক সংবাদমাধ্যম আনাদোলু এজেন্সি।</p>
      <p>ট্রাম্প বলেন, বলিভিয়ার প্রেসিডেন্টের পদত্যাগের বিষয়টি অন্য আঞ্চলিক নেতাদের জন্য সতর্কতা হিসাবে কাজ করবে। এটি ভেনেজুয়েলা ও নিকারাগুয়ার অবৈধ শাসকদের একটি শক্তিশালী বার্তা। গণতন্ত্র ও মানুষের আকাঙ্ক্ষাই বিজয়ী হবে।</p>
      <p>ইভো মোরালেসের বিদায়কে বলিভিয়ার গণতান্ত্রিক, সমৃদ্ধশালী ও পশ্চিমমুখী অভিযাত্রা হিসেবেও আখ্যায়িত করেন ট্রাম্প।</p>
      <p>সেনাবাহিনীর চাপের মুখে রবিবার এক টেলিভিশন ভাষণে পদত্যাগের ঘোষণা দেন সাম্রাজ্যবাদবিরোধী হিসেবে পরিচিত বলিভিয়ার প্রেসিডেন্ট ইভো মোরালেস। ভাষণে দেশে সহিংসতা ও নিরাপত্তাহীনতা ছড়িয়ে দেওয়ার জন্য সরকারবিরোধীদের তীব্র সমালোচনা করেন তিনি। এর আগে সরকারবিরোধী বিক্ষোভে সেনাবাহিনী সাফ জানিয়ে দেয়, বিক্ষোভকারীদের সঙ্গে কোনও সংঘাতে জড়াবে না তারা। উদ্ভূত পরিস্থিতিতে মোরালেসকে পদত্যাগের আহ্বান জানান দেশটির সামরিক বাহিনীর কমান্ডার উইলিয়ামস কালিম্যান।</p>
      <p>সম্প্রতি অনুষ্ঠিত নির্বাচনে প্রতিদ্বন্দ্বী কার্লোস মেসাকে পরাজিত করে পুনরায় প্রেসিডেন্ট নির্বাচিত হন ইভো মোরালেস। তবে কারচুপির অভিযোগ তুলে ওই নির্বাচনের ফল প্রত্যাখ্যান করেন পরাজিত প্রার্থী কার্লোস মেসা। দেশজুড়ে সরকারবিরোধী আন্দোলনের ডাক দেন তিনি। যুক্তরাষ্ট্রের সঙ্গে মেসার সুসম্পর্ক রয়েছে বলে মনে করা হয়।</p>
      <p>সাংবাদিকদের সঙ্গে আলাপকালে কমান্ডার উইলিয়ামস কালিম্যান বলেন, দেশের সংঘাতপূর্ণ পরিস্থিতি বিশ্লেষণ করে শান্তি ও স্থিতিশীলতার স্বার্থে আমরা প্রেসিডেন্টকে পদত্যাগ করতে বলেছি।</p>
      <p>২০০৬ সাল থেকে বলিভিয়ার নির্বাচিত প্রেসিডেন্ট হিসেবে দায়িত্ব পালন করে আসছিলেন ইভো মোরালেস (৬০)। বিরোধী নেতা কার্লোস মেসা-র ডাকে বিক্ষোভের মুখে সেনাবাহিনীর পক্ষ থেকেও তাকে পদত্যাগের আহ্বান জানানো হয়। উদ্ভূত পরিস্থিতিতে রবিবার জাতির উদ্দেশে দেওয়া ভাষণে ফের নির্বাচন দেওয়ার প্রতিশ্রুতি দেন তিনি। তবে এর কয়েক ঘণ্টার মাথায় ক্ষমতা থেকে সরে দাঁড়ানোর ঘোষণা দেন এই রাজনীতিক।</p>
      <p>টেলিভিশনে সম্প্রচারিত ভাষণে মোরালেস বলেন, আমাদের লড়াই এখানেই শেষ হয়ে যায়নি। সমতা ও শান্তি প্রতিষ্ঠায় এই লড়াই অব্যাহত থাকবে। সূত্র: আনাদোলু এজেন্সি, আল জাজিরা।</p>
    </article>
  </body>
</html>