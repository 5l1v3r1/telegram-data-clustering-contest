<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/analisi/Antoni-Jonquera-Behobia-Estrasburg-Parlament_0_2342765813.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:42:54+00:00"/>
    <meta property="og:title" content="L’anàlisi d’Antoni Bassas: ‘La Jonquera, Behobia, Estrasburg i el Parlament: 4 fronts en un dia’"/>
    <meta property="og:description" content="&quot;L’Estat vol continuar jugant al gat i a la rata, bloquejat políticament per Catalunya?&quot;"/>
  </head>
  <body>
    <article>
      <h1>L’anàlisi d’Antoni Bassas: ‘La Jonquera, Behobia, Estrasburg i el Parlament: 4 fronts en un dia’</h1>
      <h2>"L’Estat vol continuar jugant al gat i a la rata, bloquejat políticament per Catalunya?"</h2>
      <address>
        <time datetime="2019-11-12T11:42:54+00:00">12 Nov 2019, 11:42</time>
      </address>
      <p>La Gendarmeria ha actuat avui per dissoldre el tap que centenars de manifestants havien fet a la frontera del Pertús, a l’AP-7. </p>
      <p>A l’hora en què els parlo els concentrats ja havien estat retirats de la calçada a base d’empentes i d’òbvia superioritat armamentística i s’havien detingut 19 persones, però el trànsit rodat encara no s’havia restablert i una part de la protesta s’havia traslladat a la Nacional II. Just cap a les 11, Tsunami Democràtic ha cridat a <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">bloquejar la frontera amb França</a> pel País Basc a la tarda.</p>
      <p>
        <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">El Tsunami crida a col·lapsar la frontera al País Basc després que la Gendarmeria hagi desallotjat els manifestants del Pertús</a>
      </p>
      <p>Aquesta és la nova normalitat: una part de la societat catalana no es quedarà de braços plegats i continuarà reclamant diàleg polític, perquè convocar i celebrar un referèndum no pot ser delicte ni li pot costar ni l’exili ni un total de 100 anys de presó a un govern. <a href="https://www.ara.cat/politica/Mapes-interactius-resultats-comunitats-provincies_0_2341565946.html">Les urnes han tornat a parlar a Catalunya</a>: els favorables d’un referèndum són el 57%, i els vots a partits independentistes el 42%. Que la gent està determinada ho explica el fet que el canal de Telegram del Tsunami és seguit per 402.000 persones. No sabem qui són exactament els convocants, però la gent els segueix. “Escàndol!”, criden alguns. “Com es pot seguir algú que no saps qui és?” Bé, en condicions normals haurien de donar la cara, però quan penses que Jordi Sànchez i Jordi Cuixart són a la presó per la manifestació del 20-S, condemnats a 9 anys, és evident que les condicions no són normals i que la gent manté la cautela davant la cada vegada més gran tendència autoritària de l’Estat.</p>
      <p>L’Estat vol continuar jugant al gat i a la rata, bloquejat políticament per Catalunya? </p>
      <p>Avui hem assistit a una cursa contra rellotge entre el Parlament i el Tribunal Constitucional. <a href="https://www.ara.cat/politica/Parlament-CUP-impugnada-despres-ERC_0_2342765785.html">Roger Torrent ha avançat al matí un ple previst per a la tarda</a> i poder votar així la moció de la CUP a favor de l'autodeterminació en el mateix moment en què el TC en suspenia la tramitació i avisava Torrent i la mesa de conseqüències penals. Torrent ha assegurat que la mesa no havia rebut cap requeriment. El punt que refermava la voluntat de la cambra d'exercir el dret a l'autodeterminació ha sigut aprovat per JxCat, ERC i la CUP. Els comuns s'hi han abstingut i el PSC i el PP no han votat, mentre que els diputats de Cs han abandonat l'hemicicle. I així estem. </p>
      <p>La nova normalitat és enutjosa per a tothom, també per a l’Estat, que continua amb dificultats per explicar la seva posició a Europa. Mirin què ha passat avui:</p>
      <p><a href="https://www.ara.cat/politica/junqueras-TJUE-immunitat_0_2342165948.html">L’advocat general de la Unió Europea, que és un polonès, s’ha manifestat oficialment a favor d’Oriol Junqueras</a> i ha tombat la tesi del Tribunal Suprem espanyol. L’advocat de la UE diu que s’accedeix a la condició d’eurodiputat en el moment de ser escollit pels electors, i que cap estat pot afegir-hi tràmits addicionals com ara fer jurar la Constitució. Ara, amb aquest dictamen, els jutges de la UE han de dictar sentència. Normalment els jutges fan cas del que diu l’advocat general, que és com un assessor, o sigui que Junqueras podria derrotar el Suprem. Però,  fins i tot en el cas que li acabessin donant la raó, Junqueras no seria eurodiputat perquè encara que va ser escollit, està inhabilitat per la sentència. Senzillament, el que diu l’advocat de la UE és que Junqueras, quan va ser escollit, era jutjat i, per tant, el Suprem hauria hagut de demanar permís a Estrasburg per continuar el judici. No ho va fer i, per tant, Europa torna a deixar en una mala posició la justícia espanyola. Però atenció, perquè el president Puigdemont i el conseller Comín no han sigut jutjats i, per tant, el que pugui dir el tribunal pot afectar la seva condició d’eurodiputats.</p>
      <p>No hi cap sortida política a la vista.</p>
      <p>Llibertat per als presos polítics, per als processats, per als exiliats. I que tinguem un bon dia.</p>
    </article>
  </body>
</html>