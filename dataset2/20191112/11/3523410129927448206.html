<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639588/%D8%B7%D8%B1%D8%AD-%DA%AF%D9%88%D8%A7%D9%87%DB%8C-%D8%A7%D8%B9%D8%AA%D8%A8%D8%A7%D8%B1-%D9%85%D9%88%D9%84%D8%AF-%DA%AF%D8%A7%D9%85-%D8%AF%D8%B1-%D8%B4%D9%88%D8%B1%D8%A7%DB%8C-%D9%BE%D9%88%D9%84-%D9%88-%D8%A7%D8%B9%D8%AA%D8%A8%D8%A7%D8%B1-%D9%85%D8%B7%D8%B1%D8%AD-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:57:00+00:00"/>
    <meta property="og:title" content="طرح گواهی اعتبار مولد گام در شورای پول و اعتبار مطرح می‌شود"/>
    <meta property="og:description" content="رئیس کل بانک مرکزی از آماده شدن طرح گام (گواهی اعتبار مولد) به منظور حل بخشی از مشکل سرمایه در گردش واحدهای تولیدی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639588/%D8%B7%D8%B1%D8%AD-%DA%AF%D9%88%D8%A7%D9%87%DB%8C-%D8%A7%D8%B9%D8%AA%D8%A8%D8%A7%D8%B1-%D9%85%D9%88%D9%84%D8%AF-%DA%AF%D8%A7%D9%85-%D8%AF%D8%B1-%D8%B4%D9%88%D8%B1%D8%A7%DB%8C-%D9%BE%D9%88%D9%84-%D9%88-%D8%A7%D8%B9%D8%AA%D8%A8%D8%A7%D8%B1-%D9%85%D8%B7%D8%B1%D8%AD-%D9%85%DB%8C%E2%80%8C%D8%B4%D9%88%D8%AF">طرح گواهی اعتبار مولد گام در شورای پول و اعتبار مطرح می‌شود</a>
      </h1>
      <h2>رئیس کل بانک مرکزی از آماده شدن طرح گام (گواهی اعتبار مولد) به منظور حل بخشی از مشکل سرمایه در گردش واحدهای تولیدی خبر داد.</h2>
      <address><time datetime="2019-11-12T11:57:00+00:00">12 Nov 2019, 11:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالناصر همتی در جلسه اتاق تعاون ایران با حضور روسای اتاق های تعاون، بازرگانی و اصناف، از آماده شدن طرح گام (گواهی اعتبار مولد) به منظور حل بخشی از مشکل <b>سرمایه</b> در گردش <b>واحدهای تولیدی</b> خبر داد.</p>
      <p>وی در خصوص طرح گام گفت: کارهای کارشناسی و اخذ نظرات کارشناسی انجام شده است و در جلسه آتی شورای پول و اعتبار مطرح خواهد شد.</p>
      <p>وی افزود: امیدواریم با تصویب این طرح، بخشی از مشکل سرمایه در گردش واحدهای تولیدی رفع و شاهد رونق بیش از پیش تولید باشیم.</p>
      <p>رییس کل بانک مرکزی با بیان اینکه شرایط اقتصادی کشور ویژه است گفت: علیرغم محدودیتها و تحریم ها، شاخص های اقتصادی در زمینه های متعدد از جمله صنعت و کشاورزی مثبت است و لازم است همه ما به آرامش موجود و ثبات ایجاد شده در بازار ‌توجه کرده و به تداوم آن کمک کنیم.</p>
      <p>همتی ثبات اقتصادی توأمان با رشد اقتصادی را از سیاست‌های اصلی بانک مرکزی خواند و گفت: با تداوم تدابیر و سیاست‌های اقتصادی دولت و بانک مرکزی در عمده بازارها از جمله بازار ارز شاهد ثبات هستیم.</p>
      <p>رییس شورای پول و اعتبار با اشاره به اینکه بخش خدمات مولد بسیار مهم است افزود: بخش خدمات کشور سهم مهمی در ارزش افزوده و اشتغال دارد و بانک مرکزی از آن حمایت خواهد کرد.</p>
      <p>همتی تاکید کرد خوشبختانه به مدد نگاه به درون و اتکا به ظرفیت‌های داخلی، اقتصاد غیر نفتی شاهد رشد و شکوفایی است.</p>
      <p>همتی در بخش دیگری از سخنان خود به موضوع کنترل تورم پرداخت و گفت: آمارهای استخراجی نشان دهنده کنترل و کاهش مداوم ماهانه تورم توام با مدیریت نقدینگی است.</p>
      <p>رئیس کل بانک مرکزی در خصوص تامین ارز توسط بانک مرکزی گفت: آمارها نشان دهنده تامین ۲۴ میلیارد دلار در سال جاری برای واردات است و این خود موید موفقیت کشور در کاستن از فشار تحریم ها است ضمن آنکه روند بازگشت ارز حاصل از صادرات نیز رو به افزایش است.</p>
    </article>
  </body>
</html>