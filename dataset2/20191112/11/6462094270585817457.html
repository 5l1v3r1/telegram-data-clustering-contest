<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/danske-bank-klientams-siule-investuoti-i-auksa-kaip-buda-turtui-nuslepti-bloomberg-54333/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-12T11:46:03+00:00"/>
    <meta property="og:title" content="„Danske Bank“ klientams siūlė investuoti į auksą kaip būdą turtui nuslėpti – „Bloomberg“"/>
    <meta property="og:description" content="Itin plataus masto tarptautinio pinigų plovimo skandalo centre atsidūręs didžiausias Danijos komercinis bankas „Danske Bank“ turtingiems klientams siūlė investuoti į aukso lydinius ar monetas kaip būdą turtui nuslėpti, skelbia agentūra „Bloomberg“."/>
  </head>
  <body>
    <article>
      <h1>„Danske Bank“ klientams siūlė investuoti į auksą kaip būdą turtui nuslėpti – „Bloomberg“</h1>
      <address><time datetime="2019-11-12T11:46:03+00:00">12 Nov 2019, 11:46</time> by <a rel="author">BNS</a></address>
      <p>Itin plataus masto tarptautinio pinigų plovimo skandalo centre atsidūręs didžiausias Danijos komercinis bankas „Danske Bank“ turtingiems klientams siūlė investuoti į aukso lydinius ar monetas kaip būdą turtui nuslėpti, skelbia agentūra „Bloomberg“.</p>
      <p>Agentūra remiasi „Danske Bank“ Estijos filialo 2012 metų pasiūlymo pobūdžio dokumentu.</p>
      <p>Anot „Bloomberg“, toks pasiūlymas buvo skirtas siauram klientų ratui, daugiausia iš Rusijos. Be tradicinio rizikos mažinimo investicijomis į tauriuosius metalus „Danske Bank“ „anonimiškumą“ įvardijo kaip papildomą argumentą.</p>
      <p>Įtartinų finansinių operacijų, įskaitant pinigų plovimo, požymių ieškančių institucijų leidimai būtini norint atsiimti auksą, bet ilgalaikiam jo saugojimui banke leidimas nereikalingas, tvirtino bankas.</p>
      <p>„Danske Bank“ komisiniai tokioms investicijoms tiesiogiai priklausė nuo jų apimčių ir svyravo nuo 0,5 proc. iki 4 proc. įsigyjamo aukso vertės.</p>
      <p>Padalinius daugiau nei dešimtyje valstybių turintis „Danske Bank“ pernai rudenį paskelbė, jog ištyrus finansines operacijas per jo Estijos filialą 2007-2015 metais nustatyta įspūdinga įtartinų pervedimų suma – 200 mlrd. eurų. „Danske Bank“ tada pripažino nesugebėjęs tinkamai reaguoti į signalus apie įtartinus ir galimai nusikalstamus sandorius, negalįs nustatyti, kiek tiksliai pinigų buvo išplauta, paaiškinti jų kilmės.</p>
      <p>Šių metų pradžioje Estijos finansinės priežiūros tarnyba uždraudė „Danske Bank“ filialo veiklą, nurodė jį uždaryti iki 2019-ųjų pabaigos.</p>
      <p>Dėl skandalo atsistatydino „Danske Bank“ vadovas Thomas Borgenas (Tomas Borgenas), o įvairiose Europos Sąjungos šalyse imta stiprinti finansų sektoriaus kontrolės mechanizmus ir griežtinti taisykles.</p>
      <p>Šis vienas didžiausių visų laikų pagal mastą pinigų plovimo skandalas tiriamas kai kuriose Europos šalyse, įskaitant Daniją ir Estiją, bei Jungtinėse Valstijose.</p>
      <p>Šiemet rugsėjį Taline rasti „Danske Bank“ Estijos filialui 2008-2015 metais vadovavusio Aivaro Rehe (Aivaro Rehės) palaikai. Policijos duomenimis, jis nusižudė.</p>
      <p>Šio mėnesio pradžioje Rusijos centrinis bankas pranešė anuliavęs „Danske Bank“ antrinio banko veiklos licenciją jo paties prašymu.</p>
    </article>
  </body>
</html>