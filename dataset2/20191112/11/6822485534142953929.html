<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T11:51:00+00:00"/>
    <meta property="og:title" content="سردار جلالی: هیچ‌کس حق ندارد منافع ملی را اسیر منافع حزبی کند"/>
    <meta property="og:description" content="به گزارش ایسنا، سردار جلالی صبح امروز (سه شنبه) در کنفرانس پدافند غیرعامل در وزارت کشور با اشاره به اینکه امروز درگیر یک نزاع جدی با آمریکا هستیم، اظهار کرد: در سال 98فاصله خاکریز ایران و آمریکا کم شده و به هم نزدیک شدند. رویکرد آمریکا جنگ ترکیبی است یعنی  همه مولفه های قدرت خود را علیه ما به کار گرفته است."/>
  </head>
  <body>
    <article>
      <h1>سردار جلالی: هیچ‌کس حق ندارد منافع ملی را اسیر منافع حزبی کند</h1>
      <address>
        <time datetime="2019-11-12T11:51:00+00:00">12 Nov 2019, 11:51</time>
      </address>
      <p>رئیس سازمان پدافند غیرعامل با تاکید بر اینکه نباید منافع ملی را فدای منافع جناحی و حزبی کنیم، تصریح کرد: امنیت ملی یعنی امنیت کل کشور.</p>
      <p>به گزارش ایسنا، سردار جلالی صبح امروز (سه شنبه) در کنفرانس پدافند غیرعامل در وزارت کشور با اشاره به اینکه امروز درگیر یک نزاع جدی با آمریکا هستیم، اظهار کرد: در سال 98فاصله خاکریز ایران و آمریکا کم شده و به هم نزدیک شدند. رویکرد آمریکا جنگ ترکیبی است یعنی  همه مولفه های قدرت خود را علیه ما به کار گرفته است.</p>
      <p>وی ادامه داد: این جنگ ترکیبی و هوشمند در عرصه های مختلف است. این جنگ براساس نقاط ضعف طرف مقابل تنظیم می شود. در مقابل سه رویکرد در سال97 در برابر ما بود یعنی مذاکره، وادادگی و مقاومت. رهبری فرمودند رویکرد مقاوت فعال را دنبال کنیم و اشاره کردند نه جنگ می شود و نه مذاکره. استراتژی مقاومت فعال یعنی استفاده هم افزا از همه مولفه های قدرت خود علیه دشمن.</p>
      <p>سردار جلالی همچنین تصریح کرد: ما در عرصه نظامی توانستیم پاسخ قاطعی به دشمن داده و پهپاد دشمن را ساقط کردیم. با این پاسخ، بازدارندگی جدید در منطقه ایجاد شد. آمریکا به این نتیجه رسید که قادر نیست هیچ پاسخ نظامی به ایران بدهد. عربستان و امارات و رژیم صهیونیستی هم متوجه شدند که آمریکا توان دفاع از خودش را ندارد. مدتی بعد آمریکا در پاسخ عربستان که خواهان حمله به ایران بود، گفت به ما حمله نشده است که به ایران حمله کنیم. این یعنی موازنه امنیتی جدید در منطقه و حضور یک قدرت منطقه ای یعنی ایران.</p>
      <p>ریس سازمان پدافند غیرعامل با بیان اینکه باید مقاومت دفاعی را مقاومت غیرنظامی ترکیب  و استراتژی واحدی برای مقاومت ایجاد کنیم، گفت: همه مسئولان و مردم باید فهم دقیقی از استراتژی مقاومت فعال داشته باشند و با دقت بالا به آن عمل کنند. نیروهای مسلح، دستگاه های اجرایی و حاکمیتی و مردم به صورت هماهنگ این استراتژی را اجرا کنند زیرا ما در چند لایه با دشمن درگیر هستیم. از سویی کسی حق ندارد این استراتژی ملی را برهم بزند. کسی که آگاهانه این کار را انجام دهد به کشور خیانت کرده است. در این راستا نباید منافع ملی را فدای منافع جناحی و حزبی کنیم. امنیت ملی یعنی امنیت کل کشور. در این استراتژی، عناصر باید هم افزا بوده نه اینکه ضد هم کار کنند.</p>
      <p>سردار جلالی با بیان اینکه دفاع قاطع از منافع سرزمینی،  مشارکت و مقاومت مردمی، اصلاح مداوم رفتارها و تصمیمات اقتصادی، حل مشکلات اقتصادی، اصلاح و هوشمندکردن سیستم توزیع از عناصر استراتژی مقاومت فعال است، تصریح کرد: سپر امنیتی کشور باید ضمن به رسمیت شناختن اعتراضات  مردمی ناشی از فشار اقتصادی دشمن، باید صف دشمن را از خودی تفکیک کرده و  با مردم حداکثر لطافت و با دشمن حداکثر قاطعیت داشته باشد.</p>
      <p>سردار جلالی با بیان اینکه مفدسین اقتصادی ستون پنجم دشمن هستند، تاکید کرد: دفاع از سفره و معیشت مردم باید در اولویت باشد و سیستم هوشمندی برای حمایت از اقشار مختلف مردم داشته باشیم. از سویی باید با مفسد و مفسده مقابله کرد. خوشبختانه شمشیر عدالت توسط قوه قضائیه بلند شده است. ممکن است برخی هم از مقابله با فساد بدشان بیاید، ولی باید با فاسدین اقتصادی مقابله قاطع، شفاف، به موقع و به دور از سیاسی کاری کرد. با هر مفسدی در هر مقامی برخورد کرد و در این زمینه نباید دوقطبی ایجاد کرد.</p>
      <p>رئیس سازمان پدافند غیرعامل گفت: امکان سازماندهی مردم در شبکه های اجتماعی که از خارج از کشور هدایت می شود، وجود دارد و این شبکه ها می توانند مردم را علیه نظام تحریک کنند. البته این تهدید فقط علیه ایران نیست بلکه برای همه کشورها وجود دارد ولی ما نباید اجازه دهیم دشمن در فضای مجازی علیه کشور فعالیت کند.</p>
      <p>سردار جلالی خاطرنشان کرد: حفاظت از زیر ساخت ها یکی از مسائل اساسی پدافند غیرعامل است و ما به یک اکوسیستم جدید برای حفاظت از زیرساخت ها نیاز داریم زیرا زیر ساخت ها دیگر مثل گذشته نیست و ترکیبی شده است.به آیین نامه و مقررات بومی و تنظیم کار بین دستگاه ها برای حفاظت از زیرساخت ها نیاز داریم. آیین نامه مقابله با زلزله ژاپن به کار ما نمی آید. اتاق کنترل پالایشگاه ستاره خلیج فارس نباید براساس الگوی سایر کشورها باشد زیرا تهدیدات ما متفاوت است و آمریکا ما را رسما تهدید می کند.</p>
      <p>وی همچنین بیان کرد: نحوه ساخت شهر موشکی را کسی به ما نشان نداد، بلکه خودمان آن را  ایجاد کردیم. ما در حوزه ساخت های زیرزمینی به بلوغ رسیده ایم و موشک را در زیر زمین نگهداری کرده و آن را به سطح زمین آورده و آن را تا دو هزار کیلومتر می توانیم شلیک کنیم. در سایر حوزه ها هم به این الگو نیازمندیم. به نظام فنی مهندسی برای حفاظت از زیرساخت ها نیز نیازمندیم.</p>
      <p>سردار جلالی در ادامه تصریح کرد: ما باید مهندسی تهدیدشناسی داشته باشیم یعنی منبع تهدید را بشناسیم، تهدید را برآورد کنیم، اثر تهدیدات را اندازه بگیریم، تهدیدات را کمی سازی کنیم و بر اساس یک سیستم تهدید را رصد، پایش و مدیریت کنیم. این روند در دانشگاه های کشور انجام نمی شود.</p>
    </article>
  </body>
</html>