<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119195-poslanici-pitali-zasto-se-stvara-mali-sengen-i-sta-on-tacno-znaci?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T11:15:07+00:00"/>
    <meta property="og:title" content="Poslanici pitali zašto se stvara mali Šengen i šta on tačno znači"/>
    <meta property="og:description" content="Poslanike koji su na početku nove sednice Skupštine Srbije iskoristili svoje pravo da postavljaju pitanja Vladi i nadležnim institucijama, najviše je interesovalo šta u stvari znači &quot;mali Šengen&quot;, odnosno kakav sporazum je i iz kojih razloga potpisan sa Albanijom i Severnom Makedonijom.Lider Srpske radikalne stranke Vojislav Šešelj pitao je predsednika Srbije Aleksandra Vučića kada će javnosti &quot;do tančina objasniti zašto je krenuo sa inicijativom &quot;mali Šengen&quot; kad već imamo regionalnu medjunarodnu organizaciju CEFTA&quot;, kao i šta se to postiže novim dogovorom što se nije moglo uraditi primenom CEFTA sporazuma.Šešelj je dodao da se Crna Gora i Bosna i Hercegovina kolebaju, Albanci sa Kosova su protiv jer žele direktno u EU i NATO, ali ako na njih bude uticao albanski premijer, možda i dodju na sledeći sastanak u Draču.Lider radikala pitao je šta će da uradi srpska delegacija ako se na sastanku pojavi &quot;albanska separatističke delegacija iz Prištine&quot; kao delegacija nezavisne države, odnosno &quot;da li će Vučić da napusti…"/>
  </head>
  <body>
    <article>
      <h1>Poslanici pitali zašto se stvara mali Šengen i šta on tačno znači</h1>
      <address>
        <time datetime="2019-11-12T11:15:07+00:00">12 Nov 2019, 11:15</time>
      </address>
      <p><b>Poslanike koji su na početku nove sednice Skupštine Srbije iskoristili svoje pravo da postavljaju pitanja Vladi i nadležnim institucijama, najviše je interesovalo šta u stvari znači "mali Šengen", odnosno kakav sporazum je i iz kojih razloga potpisan sa Albanijom i Severnom Makedonijom.</b><br/><br/>Lider Srpske radikalne stranke Vojislav Šešelj pitao je predsednika Srbije Aleksandra Vučića kada će javnosti "do tančina objasniti zašto je krenuo sa inicijativom "mali Šengen" kad već imamo regionalnu medjunarodnu organizaciju CEFTA", kao i šta se to postiže novim dogovorom što se nije moglo uraditi primenom CEFTA sporazuma.<br/><br/>Šešelj je dodao da se Crna Gora i Bosna i Hercegovina kolebaju, Albanci sa Kosova su protiv jer žele direktno u EU i NATO, ali ako na njih bude uticao albanski premijer, možda i dodju na sledeći sastanak u Draču.<br/><br/>Lider radikala pitao je šta će da uradi srpska delegacija ako se na sastanku pojavi "albanska separatističke delegacija iz Prištine" kao delegacija nezavisne države, odnosno "da li će Vučić da napusti skup i potopi ono što je sam inicirao, ili da stisne zube i tako prećutno prizna nezavisnost Kosova".<br/><br/>I samostalni poslanik Djordje Vukadinović pitao "šta je Vučić u Ohridu zapravo potpisao", i dodao da ako su "malim Šengenom" dogovorene procedure na granici, onda nema potrebe da se to podiže na nivo predsednika i premijera.<br/><br/>Ako je potpisano nešto više, Vukadinović je pitao kako ni poslanici niti javnost ne znaju ništa o tome i pozvao predsednika ili premijerku Anu Brnabić da dodju u Skupštinu i kažu o čemu je reč, naročito jer je albanski premijer Edi Rama pred našim predsednikom izgovorio da Srbija treba da prizna Kosovo i da će ono takodje biti deo dogovora.<br/><br/>Vukadinović je pohvalio Ministarstvo trgovine od kojeg je dobio odgovor da je Krušik iz Valjeva 23. marta 2018. podneo zahtev za dozvolu izvoza mina u Jermeniju, da su za to potrebna četiri odobranja i da pošto nisu dobijene sve potrebne dozvole ministarstvo nije moglo da izda odobrenje "Krušiku". Poslanik je pitao MUP, BIA i Ministarstvo odbrane ko je uskratio dozvolu Krušiku za izvoz 2018. godine, a samo par meseci kasnije takvu dozvolu dobio je privatni posrednik.<br/><br/>Poslanik Socijalističke partije Srbije (SPS) Nedjo Jovanović govorio je o Danu primirja u Prvom svetskom ratu koji je obeležen juče u Evropi i kod nas. On je pitao, imajući u vidu posledice rata, žrtve, i velike vojskovodje koje je Srbija dala u borbi za slobodu, da li su tekovine ratova na pravilan i dovoljan način zastupljene u svakodnevnom životu, naročito u udžbenicima, kulturi i umetnosti.<br/><br/>Poslanik Srpske napredne stranke Miodrag Linta rekao je da je Ministarstvo za rad, boračka i socijalna pitanja izradilo Nacrt zakona o pravima boraca i vojnih invalida, ali da borci nisu zadovoljni jer nije prihvaćena odredba kojom bi se borcima Republike Srpske Krajine priznao radni staž za sve vreme rata.<br/><br/>Milija Miletić iz Ujedinjene seljačke stranke pitao je kada će se znati rezultati konkursa nadležnog ministarstva za dodelu subvencija zadrugama jer je rok za podnošenje zahteva bio avgust ove godine.</p>
    </article>
  </body>
</html>