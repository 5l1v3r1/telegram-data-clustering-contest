<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913146.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T11:03:00+00:00"/>
    <meta property="og:title" content="Зума каза тежката си дума: Локо може да атакува титлата!"/>
    <meta property="og:description" content="Почетният президент на Локомотив Пловдив Христо Бонев - Зума даде кратко интервю пред &quot;Тема спорт&quot;. ..."/>
  </head>
  <body>
    <article>
      <h1>Зума каза тежката си дума: Локо може да атакува титлата!</h1>
      <address>
        <time datetime="2019-11-12T11:03:00+00:00">12 Nov 2019, 11:03</time>
      </address>
      <p>Почетният президент на Локомотив Пловдив <a href="https://www.plovdiv24.bg/sport/persons/293.html">Христо Бонев</a> - Зума даде кратко интервю пред "Тема спорт". Той говори за представянето на черно-белите дотук и възможността <a href="https://www.plovdiv24.bg/sport/persons/39.html">Георги Илиев</a> да бъде накаран да не слага край на кариерата си и да остане за пролетта.</p>
      <p>
        <b>- Г-н Бонев, коментарът ви за отличното представяне на Локомотив дотук през сезона, на какво го отдавате?</b>
      </p>
      <p>- След загубата на Левски осигурихме вече второто място. Даже слушам от футболистите, че започват да гледат за още по-напред. Много важен ще е мачът след прекъсването срещу Лудогорец. Двубоят в Разград ще даде много отговори. Ако съумеем да ги победим там, което през миналия сезон вече направихме, а и този сме един от трите тима, които им взеха точки, тогава вече футболистите ще получат крила. И ще е съвсем нормално да погледнем към шампионската титла.</p>
      <p>
        <b>- Колко променен е отборът спрямо началото на сезона?</b>
      </p>
      <p>- С всеки изминал мач, като махнем този със Славия в София и отчасти последния с Ботев Враца, футболистите показват израстване. То е благодарение на сериозната и отговорна работа от <a href="https://www.plovdiv24.bg/sport/persons/5205.html">Бруно Акрапович</a>, който намери общ език с <a href="https://www.plovdiv24.bg/sport/persons/2073.html">Георги Иванов</a> - Гонзо. Това всичко, с отдадеността на <a href="https://www.plovdiv24.bg/sport/persons/5141.html">Христо Крушарски</a> води до очакваните резултати. Гонзо е наша рожба и защитава честта на клуба.</p>
      <p>
        <b>- Ще успеете ли да разубедите <a href="https://www.plovdiv24.bg/sport/persons/39.html">Георги Илиев</a> да продължи в Локо и през пролетта?</b>
      </p>
      <p>- За съжаление <a href="https://www.plovdiv24.bg/sport/persons/39.html">Георги Илиев</a> е непреклонен в решението си. И аз, и Крушарски, и Акрапович, и Гонзо сме разговаряли с него, но той е твърдо решен да сложи край. Донякъде вътре в себе си сигурно е прав, защото има три дечица, съпругата му е във Варна, а и той си е кореняк варненец. Все едно някой на мен да ми каже - ти няма да се прибираш в Пловдив. За мен това ще е равно на емигриране от България (смее се). <a href="https://www.plovdiv24.bg/sport/persons/39.html">Георги Илиев</a> е футболист, какъвто скоро няма да видим по българските терени. Лошото е, че може би и <a href="https://www.plovdiv24.bg/sport/persons/5212.html">Стивън Езе</a> няма да остане. Той заедно с другите момчета в ариергарда направиха така, че да имаме една от най-сигурните отбрани. А благодарение на двамата Илиевци - Митко и Георги, имаме и най-доброто нападение.</p>
      <p>
        <b>- Ще успее ли спортно-техническият щаб да намери точните хора за техните позиции?</b>
      </p>
      <p>- Вярвам, че Гонзо и Акрапович ще вземат правилните хора. Дори и да не са от класата на <a href="https://www.plovdiv24.bg/sport/persons/39.html">Георги Илиев</a> и Езе, но вярвам, че ще са горе-долу на тяхното ниво. И във времето вече да се развият. В защита е по-лесно, защото там имаме повече алтернативи - Масоеро, Густаво Уирис също може да бъде използван. Но в атака ще е по-трудно, защото искаме да вземем доказан голаджия. Ако намерим точните двама или трима играчи през зимата, то тогава вече с право ще може да атакуваме шампионската титла. Но пак казвам, мачът в Разград е много важен и се надявам да го спечелим.</p>
    </article>
  </body>
</html>