<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas"/>
    <meta property="og:site_name" content="infostart"/>
    <meta property="article:published_time" content="2019-11-12T11:31:00+00:00"/>
    <meta property="og:title" content="Nem volt vita Várhelyi Olivérről, jöhet a meghallgatás"/>
    <meta property="og:description" content="Nem állapított meg összeférhetetlenséget az új francia, magyar és román biztosjelölt esetében keddi ülésén az Európai Parlament (EP) jogi szakbizottsága, így folytatódhat a jóváhagyási folyamat a képviselőtestületben."/>
  </head>
  <body>
    <article>
      <h1>Nem volt vita Várhelyi Olivérről, jöhet a meghallgatás</h1>
      <address><time datetime="2019-11-12T11:31:00+00:00">12 Nov 2019, 11:31</time> by <a rel="author">Infostart / MTI</a></address>
      <h3>Nem állapított meg összeférhetetlenséget az új francia, magyar és román biztosjelölt esetében keddi ülésén az Európai Parlament (EP) jogi szakbizottsága, így folytatódhat a jóváhagyási folyamat a képviselőtestületben.</h3>
      <p>Erről Szájer József fideszes képviselő, a bizottság egyetlen magyar tagja számolt be Brüsszelben az után, hogy a testület megvizsgálta a francia Thierry Breton, a magyar Várhelyi Olivér és a román Adina Valean pénzügyi érdekeltségeit, illetve esetleges összeférhetetlenségeit.</p>
      <blockquote>Várhelyi esetében vita nélkül, egyhangúlag döntöttek a jóváhagyásról</blockquote>
      <p>- emelte ki.</p>
      <p>A következő lépés ennek megfelelően a három jelölt meghallgatása lesz csütörtökön a nekik szánt tárcákkal foglalkozó EP-bizottságokban, itt bizonyítaniuk kell a rátermettségüket és szakmai felkészültségüket. Alkalmasságukat háromórás kérdezz-felelek során próbálják felmérni. Az érintettek 15 perces bevezetőit követi 25 kérdés a képviselők részéről.</p>
      <p>Az első meghallgatás után a frakciók koordinátorai legalább kétharmados többséggel akár rögtön is jóváhagyhatják az érintettek kinevezését, akik ennek hiányában további kérdéseket kapnak írásban. Amennyiben a beérkezett válaszok sem meggyőzőek, akkor újra meg kell jelenniük a testület előtt, amely - ha még akkor sincsen meg a szükséges koordinátori többség - végül egyszerű többséggel fogadhatja el őket titkos szavazáson.</p>
      <p>Az EP házbizottságaként működő Elnökök Értekezlete november 21-én áttekinti az értékeléseket és ajánlásokat, majd hivatalosan is lezárja a meghallgatásokat.</p>
      <p>Az első magyar és román választottat, Trócsányi Lászlót és Rovana Plumbot a jogi bizottság, a francia Sylvie Goulard-t pedig az ipari és a belső piaci bizottság utasította el.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a Brexit halasztása miatt, még ha korábban ez ellen is foglalt is állást.</p>
      <p>Diplomáciai források szerint London hajlandó eleget tenni ezen kérésnek, egyelőre azonban nem terjesztette fel jelöltjét.</p>
      <p>A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <p>
        <i>Nyitókép: MTI/Miniszterelnöki Sajtóiroda / Szecsődi Balázs</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/08/varhelyi-oliver-megkapta-a-biztosi-vizsgabeosztast"/>
        <a href="https://infostart.hu/kulfold/2019/11/06/nem-lesz-portfoliocsere-bovitesi-biztos-lesz-varhelyi-oliver"/>
        <a href="https://infostart.hu/kulfold/2019/10/29/ursula-von-der-leyen-rabolintott-varhelyi-oliver-hivatalos-jelolt-lett"/>
      </related>
    </article>
  </body>
</html>