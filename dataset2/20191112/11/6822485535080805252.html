<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T11:52:00+00:00"/>
    <meta property="og:title" content="ترامپ: جانشین البغدادی در تیررس آمریکاست"/>
    <meta property="og:description" content="به گزارش ایسنا، به نقل از خبرگزاری فرانسه، گرچه روسای جمهوری آمریکا اغلب در روز کهنه‌ سربازان به قبرستان آرلینگتون در نزدیکی واشنگتن می‌روند و با گذاشتن حلقه گل به کشته‌شدگان جنگ ادای احترام می‌کنند، اما دونالد ترامپ دوشنبه به نیویورک رفت و پیش از رژه سالانه این شهر برای کهنه سربازان سخنرانی کرد."/>
  </head>
  <body>
    <article>
      <h1>ترامپ: جانشین البغدادی در تیررس آمریکاست</h1>
      <address>
        <time datetime="2019-11-12T11:52:00+00:00">12 Nov 2019, 11:52</time>
      </address>
      <p>رئیس‌جمهوری آمریکا در مراسم روز کهنه‌ سربازان، رهبر جدید گروه تروریستی داعش را در کانون توجه قرار داد. او بار دیگر کشته شدن ابوبکر البغدادی را هم دستاورد دانست.</p>
      <p>به گزارش ایسنا، به نقل از خبرگزاری فرانسه، گرچه روسای جمهوری آمریکا اغلب در روز کهنه‌ سربازان به قبرستان آرلینگتون در نزدیکی واشنگتن می‌روند و با گذاشتن حلقه گل به کشته‌شدگان جنگ ادای احترام می‌کنند، اما دونالد ترامپ دوشنبه به نیویورک رفت و پیش از رژه سالانه این شهر برای کهنه سربازان سخنرانی کرد.</p>
      <p>ترامپ ماه گذشته بابت اعلام خروج کامل نیروهای آمریکایی از سوریه مورد انتقاد قرار گرفت و مخالفان و حتی برخی از متحدان هم نسبت به فرصت احیای داعش ابراز نگرانی کرده و از اینکه نیروهای کرد متحد آمریکا در معرض تهاجم ترکیه قرار گرفتند، ناخشنود شدند.</p>
      <p>اما رئیس‌جمهوری آمریکا از فرصت سخنرانی در نیویورک استفاده کرد تا مدعی شود رهبری جدید داعش پس از مرگ البغدادی در عملیات ۲۶ اکتبر در استان ادلب، واقع در شمال غربی سوریه، از خطر یا احتمال شکست هراس دارد.</p>
      <p>او گفت: «همین چند هفته پیش، نیروهای ویژه آمریکا به ساختمان محل حضور رهبر داعش حمله کردند و رهبر تروریست شماره یک جهان را به سزای اعمالش رساندند. به لطف جنگجویان آمریکایی، البغدادی و نفر دوم داعش مرده‌اند و حواس ما به فرد شماره سوم هم هست. سلطه رعب و وحشت او به پایان رسید و دشمنان ما بسیار بسیار از خطر و احتمال شکست هراسان شده‌اند. آن کسانی که مردم ما را تهدید می‌کنند، فرصتی مقابل قدرت صالح ارتش آمریکا نخواهند یافت.»</p>
      <p>پس از مرگ البغدادی و اصلی‌ترین سخنگوی داعش موسوم به ابو حسن المهاجر در حمله‌ای، این سازمان تروریستی فردی نه چندان سرشناس به نام ابو ابراهیم الهاشمی القرشی را به عنوان رهبر جدید انتخاب کرد.</p>
      <p>از آنجا که نیویورک عمدتا حامی نامزدهای دموکرات شناخته می‌شود، استقبال چندان گرمی از ترامپ نشد. پنجره‌های یکی از برج‌های نزدیک میدان مدیسون که محل سخنرانی ترامپ بود، با نوشته "استیضاح" و "محکوم" پر شده بود. بنرهای ضد ترامپ با آغاز رژه پایین کشیده شد و مردم در خیابان شعار "بگیریدش" سر دادند.</p>
      <figure>
        <img src="https://cdn.isna.ir/d/2019/11/12/3/61484364.jpg"/>
      </figure>
    </article>
  </body>
</html>