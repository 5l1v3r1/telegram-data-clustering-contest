<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/12/ricerca-sensori-e-microrna-per-diagnosi-tumore-al-polmone-pn_20191112_00106/"/>
    <meta property="og:site_name" content="Askanews"/>
    <meta property="article:published_time" content="2019-11-12T11:00:32+00:00"/>
    <meta property="og:title" content="Ricerca, sensori e microRNA per diagnosi tumore al polmone"/>
    <meta property="og:description" content="Roma, 12 nov. (askanews) – Un nuovo dispositivo per la diagnosi del tumore al polmone, frutto della sinergia tra il mondo universitario e quello industriale, è stato messo a punto nell’ambito del progetto “miRNA DisEASY”, finanziato con 450mila euro dal programma Horizon 2020. Con due studi pubblicati su importanti riviste scientifiche (Analytical Chemistry e Talanta), […]"/>
  </head>
  <body>
    <article>
      <h1>Ricerca, sensori e microRNA per diagnosi tumore al polmone</h1>
      <h2>A Trento primi risultati progetto internazionale "miRNA DisEASY"</h2>
      <address>
        <time datetime="2019-11-12T11:00:32+00:00">12 Nov 2019, 11:00</time>
      </address>
      <figure>
        <img src="http://www.askanews.it/wp-content/uploads/2019/11/20191112_120018_3E42F498.jpg"/>
      </figure>
      <p>Roma, 12 nov. (askanews) – Un nuovo dispositivo per la diagnosi del tumore al polmone, frutto della sinergia tra il mondo universitario e quello industriale, è stato messo a punto nell’ambito del progetto “miRNA DisEASY”, finanziato con 450mila euro dal programma Horizon 2020.</p>
      <p>Con due studi pubblicati su importanti riviste scientifiche (Analytical Chemistry e Talanta), oggi il consorzio raccoglie i primi frutti e si prepara alla prossima fase operativa: passare alla realizzazione concreta di questi sistemi innovativi di diagnosi fruttando le competenze maturate in biologia molecolare, chimica e optoelettronica. Questa nuova fase del progetto sarà illustrata e discussa domani, 13 novembre, in occasione del seminario “Small but mighty: microRNAs and microtechnologies for the diagnosis of lung cancer”, nella sede del Dipartimento Cibio al Polo scientifico e tecnologico Fabio Ferrari, rivolto in particolare alla comunità scientifica e al personale medico.</p>
      <p>Il progetto “miRNA-DisEASY” (microRNA biomarkers in an innovative biophotonic sensor kit for high-specific diagnosis) è un progetto della durata di quattro anni promosso e coordinato da Optoelettronica Italia srl (Optoi), impresa trentina leader nella sensoristica ottica e nelle tecnologie microelettroniche. L’Università di Trento partecipa al consorzio con il Laboratorio di Biologia e Biotecnologia dell’RNA del Dipartimento CIBIO, diretto dalla professoressa Michela Alessandra Denti.</p>
      <p>Nell’ambito del progetto europeo l’attività del Laboratorio è finalizzata all’identificazione di microRNA utilizzabili come biomarcatori per i tumori del polmone e all’implementazione della loro misurazione mediante il dispositivo diagnostico sviluppato dalle aziende partecipanti. Al progetto – spiega l’Università di Trento in una nota – ha lavorato in particolare un giovane ricercatore trentino, Simone Detassis, dottorando di ricerca in Scienze Biomolecolari al Cibio. Detassis è anche il principale autore del lavoro scientifico “A new platform for the direct profiling of microRNAs in biofluids” pubblicato sul giornale Analytical Chemistry lo scorso aprile.</p>
      <p>(segue)</p>
    </article>
  </body>
</html>