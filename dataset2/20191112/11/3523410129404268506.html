<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639572/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%A8%DB%8C%D9%85%D9%87-%D9%86%D8%A7%D9%85%D9%87-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D8%A7%D9%84%D8%A7%DB%8C-%DB%B1%DB%B8%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:20:00+00:00"/>
    <meta property="og:title" content="جزئیات جدید از بیمه نامه خودرو‌های بالای ۱۸۰ میلیون تومان"/>
    <meta property="og:description" content="سلیمانی گفت: روند صدور بیمه نامه خودروهای نامتعارف اصلاح شد."/>
  </head>
  <body>
    <article>
      <h1>
        <a href="https://www.bultannews.com/fa/news/639572/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%A8%DB%8C%D9%85%D9%87-%D9%86%D8%A7%D9%85%D9%87-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D8%A7%D9%84%D8%A7%DB%8C-%DB%B1%DB%B8%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86">جزئیات جدید از بیمه نامه خودرو‌های بالای ۱۸۰ میلیون تومان</a>
      </h1>
      <h2>سلیمانی گفت: روند صدور بیمه نامه خودروهای نامتعارف اصلاح شد.</h2>
      <address><time datetime="2019-11-12T11:20:00+00:00">12 Nov 2019, 11:20</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> غلامرضا سلیمانی رئیس کل <b>بیمه مرکزی</b> با اشاره به همکاری بیمه مرکزی با سامانه جامع تجارت، اظهار کرد: بیمه‌ها در سطح کشور <b>محصولات و پوشش‌های متنوعی</b> را ارائه می‌دهند که از جمله این بیمه‌ها به حوزه کالا، انبار‌ها و باربری مربوط می‌شود.</p>
      <p> </p>
      <p> </p>
      <p><b>به گزارش بولتن نیوز، </b>او ادامه داد: به طور معمول ۳۲ شرکت بیمه که در کشور فعالیت می‌کنند به صورت جدی در حوزه <b>انبارداری و بیمه انبار‌ها</b> فعالیت می‌کنند که خوشبختانه به دلیل برنامه ریزی‌های صورت گرفته برای مبارزه با قاچاق در کشور سامانه‌ای با نام سامانه جامع تجارت راه اندازی شد تا بتواند <b>سیستم تجاری</b> کشور از جمله گمرک، وزارت صمت، بیمه‌ها و سایر دستگاه‌های مرتبط را به نوعی به یکدیگر مرتبط کند.</p>
      <p>سلیمانی بیان کرد: در این همکاری همه جانبه که ستاد مبارزه با قاچاق کالا و ارز متولی آن است، بیمه مرکزی نیز به عنوان یکی از سازمان‌های اصلی فعالیت خود را آغاز کرده است، نرم افزار‌های مورد نیاز جهت اتصال به سامانه جامع تجارت برنامه نویسی، نصب و راه اندازی شده است.</p>
      <p>این مقام مسئول ادامه داد: طبیعی است که ۳۲ شرکت بیمه در کشور هر یک با نرم افزار خاصی فعالیت‌های الکترونیکی و خدماتی خود را انجام می‌دادند، به همین دلیل بیمه مرکزی با هماهنگی لازم در حال حاضر ۱۵ شرکت بیمه‌ای را به نرم افزار یکپارچه خود متصل کرده است.<br/><br/>کدام یک از شرکت های بیمه ای حق صدور بیمه نامه باربری و انبارداری را ندارند؟<br/>رئیس کل بیمه مرکزی بیان کرد: این ۱۵ شرکت از لحاظ حجمی ۸۰ درصد بیمه نامه‌های باربری و انبارداری کشور را صادر می‌کنند و در واقع، قدم اصلی در اتصال بیمه‌ها به سامانه جامع تجارت برداشته شده است.</p>
      <p>سلیمانی تاکید کرد: شرکت‌هایی که هم چنان اختیار اتصال به سیستم یکپارچه بیمه انبار‌ها و کالا‌ها را ندارند، حق صدور بیمه نامه کالا، باربری و انبارداری را نخواهند داشت. در نتیجه بار صدور ۲۰ درصد باقی مانده از صدور بیمه نامه‌های باربری بر عهده ۱۵ شرکت متصل به سامانه جامع تجارت خواهد بود.</p>
      <p>او با اشاره شروع فرآیند صدور بیمه نامه‌های باربری و انبارداری در سامانه جامع تجارت از هفته گذشته اشاره کرده و گفت: بخشنامه این فرآیند در روزهای گذشته ابلاغ شده است.</p>
      <p>رئیس کل بیمه مرکزی با اشاره به نرم افزار طراحی شده توسط بیمه مرکزی برای اتصال به سامانه جامع تجارت، گفت: به طور عملی کالا‌هایی که در سامانه جامع انبار‌ها ثبت نشده باشند. بیمه نخواهند شد.</p>
      <p>سلیمانی گفت: همکاری‌های زیادی با دستگاه‌های مختلف از جمله سازمان توسعه تجارت، وزارت راه و شهرسازی، نیروی انتظامی و قوه قضائیه در ارتباط و همکاری متقابل هستیم. همین ارتباطات منجر شد تا بیمه مرکزی به عنوان یکی از بانک‌های اطلاعاتی قوی در کشور تعریف شود.بیشتر بخوانید: نرخ بیمه‌های شخص ثالث خودرو‌های سواری اعلام شد + جدول<br/>او ادامه داد: اختلال در سیستم اتصالی بیمه مرکزی تنها به همین یک مورد (اتصال به سامانه جامع تجارت) مربوط می‌شد که آن هم با پیگیری‌های مستمر مرتفع شد.<br/>روند صدور بیمه نامه خودروهای نا متعارف اصلاح شد<br/>رئیس کل بیمه مرکزی در ادامه به تشریح روند بیمه‌های خودرو‌های غیر متعارف با ارزش ریالی بالا اشاره کرد و گفت: طبق مصوبه شورای عالی بیمه و هماهنگی با دیوان عدالت اداری مشکل بیمه ای که مدتی است شهروندان با آن مواجه شده اند با شروطی برطرف شده است.</p>
      <p>او ادامه داد: شروط این مصوبه اینگونه است که در صورتی تصادف خودروی غیر متعارفی که ارزش ریالی آن بیش از ۱۸۰ میلیون تومان است با خودروی دیگر، خسارت وارده بر آن برمبنای خودروی ۱۸۰ میلیون تومانی محاسبه می‌شود.</p>
      <p>سلیمانی افزود: به طور مثال در صورت صدمه دیدن چراغ این خودرو، مبلغ چراغ خودرویی که ۱۸۰ میلیون تومان است به راننده پرداخت می‌شود و فرد مابقی ارزش خسارت را باید شخصا پرداخت کند. طبیعی است مبلغ ناچیز به نظر برسد چرا که برخی از خودرو‌ها ارزش میلیاردی داشته و قطعا رقم پرداختی کفاف خسارت وی را نخواهد داد.</p>
      <p>این مقام مسئول بیان کرد: علاوه بر اینکه رقم برخی از خودرو‌های خارجی بالاتر از یک میلیارد تومان است، این بین خودرو‌های داخلی نیز افزایش قیمت داشته اند.</p>
      <p>سلیمانی در پاسخ به این سوال که راه حل این مشکل چیست؟ گفت: بهترین راه حل، خرید بیمه نامه بدنه است چرا که این بیمه با توجه به سقف پرداختی راننده به وی خسارت پرداخت خواهد کرد. البته بیمه مرکزی در تلاش است تا اصلاحیه‌ای درخصوص بیمه خودرو‌های بالا ۱۸۰ میلیون تومان انجام شده و مجدد به مجلس شورای اسلامی ارائه شود.<br/><br/>رئیس کل بیمه مرکزی بیان کرد: درصورتی که شرکت بیمه‌ای در ارائه خدمات بیمه‌ای به خودرو‌های بالای ۱۸۰ میلیون تومان از قانون مصوب شورای عالی بیمه سرپیچی کند به عنوان متخلف به بیمه مرکزی معرفی شده و مورد برخورد جدی قرار خواهند گرفت.</p>
    </article>
  </body>
</html>