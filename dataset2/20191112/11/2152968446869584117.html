<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/12/petdeset-raketi-izstreliani-ot-gaza-po-izrael.429352"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T11:43:00+00:00"/>
    <meta property="og:title" content="Петдесет ракети изстреляни от Газа по Израел"/>
    <meta property="og:description" content="Израелската армия ликвидира палестински командир | Dnes.bg"/>
  </head>
  <body>
    <article>
      <h1>Петдесет ракети изстреляни от Газа по Израел</h1>
      <h2>Израелската армия ликвидира палестински командир</h2>
      <address><time datetime="2019-11-12T11:43:00+00:00">12 Nov 2019, 11:43</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Най-малко 50 ракети бяха изстреляни тази сутрин по Израел от палестински радикали от Ивицата Газа. Двайсет от тях бяха прехванати от израелската противовъздушна система "Железен купол", съобщи израелската армия, цитирана от ТАСС.</p>
      <p>Сирените за въздушна тревога няколко пъти прозвучаха днес в Тел Авив и околни селища, в големите градове Ашдод и Ашкелон и в районите около Газа.</p>
      <p>Според израелското държавно радио "Кан" една от ракетите е улучила и повредила жилищна сграда в южната част на страната. Няма данни за жертви.</p>
      <p>Израелската армия ликвидира командир на палестинската екстремистка групировка Ислямски джихад и неговата съпруга при удар по дома му в Ивицата Газа призори днес. Според радио "Кан" при атаката са ранени още трима души.</p>
      <p>Лидерите на палестинското ислямистко движение Хамас, което контролира Ивицата Газа, се заканиха да отмъстят за убийството на Баха Абу ал Ата, командир на военното крило на Ислямски джихад, предаде Асошиейтед прес, цитирана от БТА.<br/> </p>
    </article>
  </body>
</html>