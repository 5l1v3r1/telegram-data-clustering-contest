<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/chennithala-and-opening-police-secret-data-base-for-society.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T11:10:00+00:00"/>
    <meta property="og:title" content="ഊരാളുങ്കല്‍ സൊസൈറ്റിയ്ക്കു പൊലീസ് ഡാറ്റാ ബാങ്ക്; പ്രതിഷേധവുമായി ചെന്നിത്തല"/>
    <meta property="og:description" content="തിരുവനന്തപുരം ∙ ഊരാളുങ്കല്‍ ലേബര്‍ കോണ്‍ട്രാക്ട് സൊസൈറ്റിക്ക് പോലീസിന്റെ ഡാറ്റാ ബാങ്ക് നല്‍കുന്നത് സംസ്ഥാനത്തിന്റെ സുരക്ഷയെ ബാധിക്കുന്ന നടപടിയാണെന്ന്.kerala police. police database. crime and criminal tracking network. ക്രൈം ആന്റ് ക്രിമിനല്‍ ട്രാക്കിങ് നെറ്റവര്‍ക് . ramesh chennithala. dgp Loknath Behera. government of kerala. cpm. manorama online. manorama news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഊരാളുങ്കല്‍ സൊസൈറ്റിയ്ക്കു പൊലീസ് ഡാറ്റാ ബാങ്ക്; പ്രതിഷേധവുമായി ചെന്നിത്തല</h1>
      <address><time datetime="2019-11-12T11:10:00+00:00">12 Nov 2019, 11:10</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ ഊരാളുങ്കല്‍ ലേബര്‍ കോണ്‍ട്രാക്ട് സൊസൈറ്റിക്ക് പോലീസിന്റെ ഡാറ്റാ ബാങ്ക് നല്‍കുന്നത് സംസ്ഥാനത്തിന്റെ സുരക്ഷയെ ബാധിക്കുന്ന നടപടിയാണെന്ന് പ്രതിപക്ഷ നേതാവ് രമേശ് ചെന്നിത്തല. നടപടി സര്‍ക്കാര്‍ പുനപരിശോധിക്കണം. പബ്ബുകള്‍ തുടങ്ങുന്നത് കേരളത്തെ മദ്യത്തില്‍ മുക്കിക്കൊല്ലുമെന്നും രമേശ് ചെന്നിത്തല പറഞ്ഞു.</p>
      <p>കേരള പൊലീസിന്റെ അതീവ രഹസ്യ ഫയലുകള്‍ അടങ്ങിയ ഡേറ്റാബേസ് സിപിഎം നിയന്ത്രണത്തിലുള്ള ഊരാളുങ്കല്‍ സൊസൈറ്റിക്ക് തുറന്നുകൊടുത്തതിനോടു പ്രതികരിക്കുകയായിരുന്നു ചെന്നിത്തല. സുരക്ഷാവീഴ്ചയ്ക്കു കാരണമാകുന്ന നടപടിക്ക് ഉത്തരവിട്ടത് ഡിജിപിയെന്ന് രേഖകള്‍ വ്യക്തമാക്കുന്നു. എന്നാല്‍ പാസ്പോര്‍ട്ട് വേരിഫിക്കേഷന്‍ പദ്ധതിയുടെ ഭാഗമായി അതുമായി ബന്ധപ്പെട്ട ഫയലുകള്‍ മാത്രമാണ് തുറന്നതെന്നാണ് ഡിജിപിയുടെ വിശദീകരണം.</p>
      <p>കുറ്റവാളികളെക്കുറിച്ചും പൊലീസ് അന്വേഷിക്കുന്ന പിടികിട്ടാപ്പുള്ളികളെക്കുറിച്ചുമെല്ലാമുള്ള പൊലീസിന്റെ അതീവ രഹസ്യഫയലുകള്‍ സൂക്ഷിക്കുന്നതാണ് ക്രൈം ആന്റ് ക്രിമിനല്‍ ട്രാക്കിങ് നെറ്റവര്‍ക് എന്ന ഡേറ്റാബേസ്. ഈ ഡേറ്റാബേസ് ഊരാളുങ്കല്‍ സൊസൈറ്റി എന്ന സ്ഥാപനത്തിന് തുറന്ന് കൊടുക്കാനാണ് ഡിജിപി ലോക്നാഥ് ബെഹ്റ ഉത്തരവ് നൽകിയത്.</p>
      <p>ഒക്ടോബര്‍ 29ന് ഇറങ്ങിയ ഉത്തരവ് പ്രകാരം സൊസൈറ്റിയിലെ സാങ്കേതിക വിദഗ്ധര്‍ മൂന്ന് ദിവസത്തോളം ഡേറ്റാബേസ് തുറന്ന് പരിശോധിക്കുകയും ചെയ്തു. ഉന്നത ഉദ്യോഗസ്ഥര്‍ക്ക് മാത്രം അറിയാവുന്ന പലവിവരങ്ങളും ചോരാനിടയാക്കുന്ന സുരക്ഷാവീഴ്ചയാണിതെന്ന ആക്ഷേപം ശക്തമാണ്.</p>
      <p>പാസ്പോര്‍ട് വേരിഫിക്കേഷനായി ബ്ളോക്ചെയിന്‍ എന്ന പദ്ധതി പൊലീസ് തയാറാക്കിയിരുന്നു. ഇതിന്റെ പേരിലാണ് പൊലീസിന്റെ ഡാറ്റാബേസ് തുറക്കാനുള്ള അനുമതി കരാര്‍ കമ്പനിക്ക് നല്‍കിയത്. എന്നാല്‍ പാസ്പോര്‍ട് വേരിഫിക്കേഷനുമായി ബന്ധപ്പെട്ട ഫയലുകളല്ലാതെ രഹസ്യഫയലുകളൊന്നും തുറക്കാന്‍ അനുമതി നല്‍കിയിട്ടില്ലെന്നാണ് ഡിജിപിയുടെ വിശദീകരണം.</p>
      <p>അതേസമയം സിപിഎം നിയന്ത്രണത്തിലെ ഊരാളുങ്കല്‍ സൊസൈറ്റിക്ക് പദ്ധതിയുടെ കരാര്‍ ലഭിക്കാന്‍ അതിവേഗ നീക്കം പൊലീസ് തലപ്പത്ത് നടന്നതായും തെളിവുകളുണ്ട്. സൊസൈറ്റിയുടെ സാങ്കേതിക വൈദഗ്ധ്യം പരിശോധിക്കാന്‍ കമ്മിറ്റിയെ നിശ്ചയിക്കുന്നതിന് മുന്‍പാണ് ഡാറ്റാബേസ് തുറക്കാന്‍ അനുമതി നല്‍കിയത്. ഡാറ്റാബേസ് പരിശോധിച്ചതിനായി 35 ലക്ഷം രൂപയും പൊലീസ് കമ്പനിക്ക് അനുവദിച്ചു.</p>
      <p><b>English Summary</b>: Ramesh Chennithala against opening police secret data base for society</p>
    </article>
  </body>
</html>