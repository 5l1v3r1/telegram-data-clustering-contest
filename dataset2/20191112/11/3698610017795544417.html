<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/avtonomizaciya-medichnih-zakladiv-provoditsya-dlya-yihnoyi-efektivnosti-golova-nszu-329327_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T11:24:00+00:00"/>
    <meta property="og:title" content="Автономізація медичних закладів проводиться для їхньої ефективності — голова НСЗУ"/>
    <meta property="og:description" content="Іноді ми називаємо лікарнею те, що фактично не є лікарнею: там не можуть надати безпечну допомогу, і туди небезпечно потрапити. "/>
  </head>
  <body>
    <article>
      <h1>Автономізація медичних закладів проводиться для їхньої ефективності — голова НСЗУ</h1>
      <h2>Іноді ми називаємо лікарнею те, що фактично не є лікарнею: там не можуть надати безпечну допомогу, і туди небезпечно потрапити. </h2>
      <address>
        <time datetime="2019-11-12T11:24:00+00:00">12 Nov 2019, 11:24</time>
      </address>
      <p>Автономізація медичних закладів проводиться не для того, щоб пустити їх з молотка. Вони повинні почати працювати як економічні агенти, думати про те, як оптимізувати свою структуру, щоб відповідати сучасним вимогам. Іноді ми називаємо лікарнею те, що фактично не є лікарнею: там не можуть надати безпечну допомогу, і туди небезпечно потрапити. Під дією економічних стимулів це буде змінюватися. Але в цього некомерційного підприємства є власник — орган місцевого самоврядування, і він визначає, як саме витрачати кошти на основі фінансового плану підприємства.</p>
      <p>Про це у інтерв'ю для <a href="https://dt.ua/">DT.UA</a>  заявив голова Національної служби здоров'я України (НСЗУ) Олег Петренко. Но його думку, таке підприємство на те й некомерційне, щоб увесь дохід спрямовувати на власний розвиток. А в медичного підприємства основним активом є професіонали. І керівники закладів, які не інвестують у професіоналів, зазнаватимуть втрат.</p>
      <p>"Тому що пацієнти не обиратимуть таких закладів, що ми вже й спостерігаємо на первинці. Тож і гроші туди не йдуть. Конкурентне середовище формує такі обставини, які змушують власника, керівника закладу думати по-іншому", — зазначив голова НСЗУ. </p>
      <p>Крім автономізації, за його словам, другою умовою є комп'ютеризація. Коли звітування — і про послуги на первинці, і щодо електронних рецептів, і щодо реімбурсації — відбувається тільки в медичній інформаційній системі (МІС), яка підключена до центрального компоненту електронної системи охорони здоров'я. Ці дані, доступні для аналізу, в тому числі з позиції моніторингу, збиратимуться про всі види послуг, і в результаті ми отримаємо реальну картину споживання медичних послуг.</p>
      <p>"Ми маємо певну статистику захворюваності та поширеності хвороб, але не маємо реальної картини звернень до лікарів. Облік, що ведеться на папері, — сумнівної якості. Коли всі дані будуть в електронній системі — знатимем, яка ситуація насправді. Автономізація і комп'ютеризація — це базові складники реформи. Але є ще й інші", — каже Петренко. Це не тільки лікарі та медичні сестри, а і керівники, менеджмент, адже не всі готові до змін.</p>
      <p>"Ми об'їздили всі регіони України, і після цих поїздок у мене склалося приблизно таке співвідношення: 30:30:30. Що це означає? На мій критичний погляд, 30 відсотків керівників зрозуміли нові умови і хочуть працювати за цивілізованими правилами, інші 30 відсотків налаштовані робити те, що їм скажуть, і є третина тих, хто не хоче нічого змінювати, їх цілком улаштовує статус-кво, тільки кажуть, щоб дали більше грошей", — вказує урядовець.</p>
      <p>Він підкреслює, що місцева влада покликана приймати кадрові рішення в інтересах громади, а не за принципом кумівства. Успішні соціальні об'єкти вже є — люди отримали можливість працювати за правилами.</p>
      <p>"Зі мною не можна домовитися, правила для всіх однакові. Зайдіть на наш сайт: усі оплати, всі договори, всі місця надання допомоги, всі сімейні лікарі, всі декларації — все це відкриті дані на дешбордах НСЗУ. І ця прозорість багатьох лякає, декому дуже не хочеться, щоб усе це виходило на загал, не хочеться втрачати вигоду, яку мали досі. Змінити систему непросто, але іншого шляху в України, якщо вона хоче долучитися до цивілізованих народів в охороні здоров'я, я не бачу", — додає Олег Петренко.</p>
      <p>Детальніше про медичні гарантії від держави читайте в статті Лідії Суржик <b>"<a href="https://dt.ua/interview/oleg-petrenko-zi-mnoyu-ne-mozhna-domovitisya-pravila-dlya-vsih-odnakovi-328971_.html">Олег Петренко: "Зі мною не можна домовитися, правила для всіх однакові"</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>