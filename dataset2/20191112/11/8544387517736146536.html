<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/12/o-erastis-tou-harold-pinter-sto-theatro-epi-kolono/"/>
    <meta property="og:site_name" content="neolaia.gr"/>
    <meta property="article:published_time" content="2019-11-12T11:13:21+00:00"/>
    <meta property="og:title" content="«Ο Εραστής» του Χάρολντ Πίντερ στο Θέατρο Επί Κολωνώ"/>
    <meta property="og:description" content="Ο Ρίτσαρντ και η Σάρα είναι ένα παντρεμένο ζευγάρι που ζει απομονωμένο σ’ ένα καλόγουστο σπίτι σε προάστιο. Ο άνδρας εργάζεται ως οικονομικός σύμβουλος και η γυναίκα φροντίζει να δημιουργεί την ιδανική ατμόσφαιρα του σπιτιού: τον πρωινό αποχαιρετισμό, την υποδοχή του άνδρα ύστερα απ’ τη συνηθισμένη κουραστική μέρα στη δουλειά, το γεύμα, τη χαλαρή συζήτηση. Μερικές φορές την εβδομάδα, ύστερα από κανονισμένο ραντεβού, το σπίτι του ζευγαριού επισκέπτεται ο εραστής της γυναίκας."/>
  </head>
  <body>
    <article>
      <h1>«Ο Εραστής» του Χάρολντ Πίντερ στο Θέατρο Επί Κολωνώ</h1>
      <h2>Ένα απ’ τα πιο γοητευτικά θεατρικά έργα του Χάρολντ Πίντερ, "Ο Εραστής", ανεβαίνει για δεύτερη χρονιά από την Εταιρία Θεάτρου ΗΘΩ, σε σκηνοθεσία Λένας Φιλίπποβα στο Θέατρο Επί Κολωνώ από τις 14 Δεκεμβρίου</h2>
      <address><time datetime="2019-11-12T11:13:21+00:00">12 Nov 2019, 11:13</time> by <a rel="author">neolaia.gr Team</a></address>
      <p>Ο Ρίτσαρντ και η Σάρα είναι ένα παντρεμένο ζευγάρι που ζει απομονωμένο σ’ ένα καλόγουστο σπίτι σε προάστιο. Ο άνδρας εργάζεται ως οικονομικός σύμβουλος και η γυναίκα φροντίζει να δημιουργεί την ιδανική ατμόσφαιρα του σπιτιού: τον πρωινό αποχαιρετισμό, την υποδοχή του άνδρα ύστερα απ’ τη συνηθισμένη κουραστική μέρα στη δουλειά, το γεύμα, τη χαλαρή συζήτηση. Μερικές φορές την εβδομάδα, ύστερα από κανονισμένο ραντεβού, το σπίτι του ζευγαριού επισκέπτεται ο εραστής της γυναίκας.</p>
      <p>Ένα ευφυές παιχνίδι με τον έρωτα και το χρόνο στήνει ο Χάρολντ Πίντερ στον Εραστή (1963), καταγράφοντας την άβυσσο που κρύβεται κάτω απ’ την επιφάνεια της καθημερινής ζωής. Εκεί ζουν οι φαντασιώσεις, οι συνειδητές και οι ασυνείδητες επιθυμίες των ηρώων. Έχοντας από καιρό χάσει την προσωπική τους ταυτότητα και τη μεταξύ τους επαφή, φλυαρούν, θέλοντας να κρύψουν το εσωτερικό τους δράμα. Η ερωτική, όμως, απιστία θα αποκαλύψει με τον πιο αναπάντεχο τρόπο τη βαθιά μοναξιά που τους συνδέει, αλλά και την απεγνωσμένη τους ανάγκη για κατανόηση και αληθινή επικοινωνία.</p>
      <figure>
        <img src="https://neolaia.gr/wp-content/uploads/2019/11/%CE%95%CE%A1%CE%91%CE%A3%CE%A4%CE%97%CE%A3-7.jpg"/>
      </figure>
      <p>
        <b>Λίγα λόγια για τον συγγραφέα</b>
      </p>
      <p>Ο Χάρολντ Πίντερ γεννήθηκε το 1930 στο Λονδίνο. Θεατρικός συγγραφέας και σεναριογράφος, εκπρόσωπος του νεωτερικού θεάτρου, ο Πίντερ σφράγισε το ευρωπαϊκό θέατρο του 20ου αιώνα. Τα έργα του είναι ιδιαιτέρως γνωστά για την άνεση που διέπει τους χαρακτήρες τους, όταν εκφράζουν τις σκέψεις και τα συναισθήματά τους. Η πλοκή των έργων του είναι φαινομενικά απλή, γιατί το δράμα προκύπτει απ’ τα παιχνίδια εξουσίας και το κρυφτό του διαλόγου. Ο Πίντερ επανέφερε το θέατρο στα θεμελιώδη συστατικά του: έναν κλειστό χώρο με απρόβλεπτους διαλόγους, όπου οι άνθρωποι βρίσκονται ο ένας στο έλεος του άλλου, μέχρι να εξαφανιστούν όλα τα προσχήματα. Το 2005, ο Χάρολντ Πίντερ σε ηλικία 75 χρόνων, έλαβε απ’ τη Σουηδική Ακαδημία το Νόμπελ Λογοτεχνίας.</p>
      <p>Συγγραφέας: Χάρολντ Πίντερ<br/>Σκηνοθεσία: Λένα Φιλίπποβα<br/>Μετάφραση: Χρύσα Κοτταράκου<br/>Σκηνικά – κοστούμια: Γεωργία Μπούρδα<br/>Βοηθός σκηνοθέτη: Ιωάννα Ζέρβα<br/>Φωτογραφίες: Τσέτσι Τσάνκοβ<br/>Επιμέλεια αφίσας: Astrokids<br/>Trailer: Στέφανος Γκέκας<br/>Επικοινωνία: Χρύσα Ματσαγκάνη<br/>Παραγωγή: Εταιρεία Θεάτρου ΗΘΩ</p>
      <p>Παίζουν: Χρύσα Κοτταράκου, Κωνσταντίνος Παράσης</p>
      <p><b>Μέρες και ώρα παραστάσεων:</b> Σάββατο στις 21.30 και Κυριακή στις 19.00</p>
      <p>Τιμές εισιτηρίων: Γενική Είσοδος:13 €, Φοιτητικό/Ανέργων: 10 €</p>
      <p><b>Διάρκεια:</b> 70 λεπτά</p>
      <p>Κρατήσεις θέσεων: 2105138067, 6948298063</p>
      <p>
        <b>Προπώληση:</b>
      </p>
      <p>Viva.gr</p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/13/prosagoges-melon-tou-sek-tin-ora-pou-kolusan-afises-gia-to-politehnio/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/13/gntm-2-i-paiktria-pou-apohorise-vid/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/12/5-perierga-pragmata-gia-tis-vasilissa-tis-agglias/"/>
        <a href="https://neolaia.gr/neo/fun-paraxena"/>
        <a href="https://neolaia.gr/2019/11/12/7-illustrations-%ce%b3%ce%b9%ce%b1-%ce%bd%ce%b1-%ce%b1%ce%b3%ce%b1%cf%80%ce%ae%cf%83%ce%b5%ce%b9%cf%82-%cf%84%ce%bf%ce%bd-%ce%b5%ce%b1%cf%85%cf%84%cf%8c-%cf%83%ce%bf%cf%85-%cf%8c%cf%80%cf%89%cf%82/"/>
        <a href="https://neolaia.gr/neo/lifestyle"/>
        <a href="https://neolaia.gr/2019/11/12/rick-and-morty-4i-sezon/"/>
        <a href="https://neolaia.gr/neo/seires-dvd"/>
      </related>
    </article>
  </body>
</html>