<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621121/%D9%81%DB%8C%D9%84%D9%85-%D8%B3%DB%8C%D9%86%D9%85%D8%A7%DA%AF%D8%B1-%D8%A7%DB%8C%D8%B1%D8%A7%D9%86%DB%8C-%D8%A7%D8%B2-%D8%A7%D8%B3%DA%A9%D8%A7%D8%B1-%D8%AE%D8%A7%D8%B1%D8%AC%DB%8C-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:26:00+00:00"/>
    <meta property="og:title" content="فیلم سینماگر ایرانی از اسکار خارجی کنار گذاشته شد"/>
    <meta property="og:description" content="فیلم «جوی» ساخته سودابه مرتضایی از سوی آکادمی علوم و هنر‌های سینمایی اسکار به دلیل مغایرت با قوانین شاخه بهترین فیلم بین‌المللی از رقابت در این رویداد بازماند."/>
  </head>
  <body>
    <article>
      <h1>فیلم سینماگر ایرانی از اسکار خارجی کنار گذاشته شد</h1>
      <address>
        <time datetime="2019-11-12T11:26:00+00:00">12 Nov 2019, 11:26</time>
      </address>
      <p>
        <i>فیلم «جوی» ساخته سودابه مرتضایی از سوی آکادمی علوم و هنر‌های سینمایی اسکار به دلیل مغایرت با قوانین شاخه بهترین فیلم بین‌المللی از رقابت در این رویداد بازماند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> آکادمی اسکار اعلام کرد فیلم «جوی» به نویسندگی و کارگردانی سودابه مرتضایی که به عنوان نماینده سینمای اتریش در شاخه بهترین فیلم بین‌المللی جوایز سینمایی اسکار ۲۰۲۰ پذیرفته شده بود پس از بررسی به دلیل دیالوگ‌های غالبا انگلیسی واجد شرایط رقابت در این شاخه از این جوایز شناخته نشد.</p>
      <p>به گزارش هالیوود ریپورتر، هفته گذشته نیز فیلم «شیردل» به کارگردانی «ژنویو ناجی» که امسال به عنوان اولین نماینده سینمای نیجریه در شاخه بهترین فیلم بین‌المللی جوایز سینمایی اسکار انتخاب شده بود نیز به دلیلی مشابه از رقابت در اسکار جا ماند که این تصمیم با حواشی و اعتراضاتی همراه شد، چرا انگلیسی زبان رسمی نیجریه محسوب می‌شود.</p>
      <p>بر اساس قوانین آکادمی اسکار، فیلم‌های حاضر در شاخه بهترین فیلم بین‌المللی باید به زبانی غیر از انگلیسی ساخته شده باشند و یا بخش عمده‌ای از دیالوگ‌های فیلم به زبانی غیر از انگلیسی باشد؛ این در حالی است که دو سوم از دیالوگ‌های فیلم «جوی» انگلیسی است.<br/><br/>«جوی» درباره قاچاق بردگان جنسی آفریقایی به اتریش است، اولین نمایش خود را در جشنواره ونیز سال گذشته تجربه کرد و در نهایت موفق به کسب جایزه "لیبل سینمای اروپا" از این جشنواره شد و در ادامه نیز جوایزی، چون بهترین فیلم بخش رقابتی شصت و دومین جشنواره بین‌المللی فیلم لندن (BFI) و جایزه ستاره طلایی بهترین فیلم از هفدهمین جشنواره فیلم مراکش را کسب کرد.</p>
      <p>سینمای اتریش تاکنون چهار بار به جمع نامزد‌های نهایی جایزه شاخه بهترین خارجی راه یافته است و دوبار با فیلم‌های «جاعلان» ساخته «اشتفان روزویتسکی» (۲۰۰۷) و «عشق» از «میشائیل هانکه» (۲۰۱۲) موفق به کسب جایزه اسکار خارجی شده است.</p>
      <figure>
        <img src="https://aftabnews.ir/files/fa/news/1398/8/21/358274_256.jpg"/>
      </figure>
      <p>امسال در ابتدا نمایندگان ۹۳ کشور خود برای رقابت در شاخه بهترین فیلم خارجی جوایز سینمایی اسکار (که از امسال به شاخه فیلم بین‌المللی تغییر نام داده است) از سوی آکادمی پذیرفته شد تا رکوردی جدید در شمار کشور‌های شرکت‌کننده در این شاخه به ثبت برسد، اما حالا با حدف دو نماینده نیجریه و اتریش، شمار فیلم‌های رقابت کننده این شاخه به ۹۱ فیلم رسید.</p>
      <p>فهرست نامزد‌های اولیه شاخه بهترین فیلم خارجی (که از امسال به شاخه بهترین فیلم بین‌المللی تغییر نام داده است) شامل ۱۰ فیلم در ماه دسامبر اعلام می‌شود و پنج فیلم راه یافته به جمع نامزد‌های نهایی نیز روز ۱۳ ژانویه (۲۳ دی‌ماه) مشخص و مراسم اعطای جوایز نود و دومین دوره این رویداد سینمایی در تاریخ ۹ فوریه (بامداد دوشنبه ۲۱ بهمن) برگزار خواهد شد.</p>
    </article>
  </body>
</html>