<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546683.html/-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86--%D8%AF%D8%B1-%D9%87%D8%A7%D9%84%D9%87-%D8%A7%DB%8C-%D8%A7%D8%B2-%D8%A7%D8%A8%D9%87%D8%A7%D9%85-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:55:00+00:00"/>
    <meta property="og:title" content="&quot;طرح ملی مسکن&quot; در هاله‌ای از ابهام!"/>
    <meta property="og:description" content="نحوه اجرای “طرح ملی مسکن” برای مدیران و دست اندرکاران راه و شهرسازی و همچنین مردم  همدان در هاله‌ای از ابهام است!"/>
  </head>
  <body>
    <article>
      <h1>"طرح ملی مسکن" در هاله‌ای از ابهام!</h1>
      <address>
        <time datetime="2019-11-12T11:55:00+00:00">12 Nov 2019, 11:55</time>
      </address>
      <p>نحوه اجرای “طرح ملی مسکن” برای مدیران و دست اندرکاران راه و شهرسازی و همچنین مردم همدان در هاله‌ای از ابهام است!</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31268">عصر همدان</a>؛ معاون امور مسکن و ساختمان وزارت راه و شهرسازی در 18 آبان ماه از ثبت‌نام طرح ملی مسکن در مرحله نخست برای 10 استان کشور خبر داد به طوری که این خبر در روزهای اخیر در اولویت اصلی تیتر خبرگزاری‌ها و روزنامه‌های کثیرالانتشار سراسری قرار گرفته است. البته ثبت‌نام این طرح منجر به خرسندی بسیاری از هموطنان بویژه هم‌استانی‌ها برای خانه‌دار شدن قرار گرفت به طوری که براساس اطلاعات به دست آمده برای کسب کم و کیف بیشتر از جزییات ثبت‌نام این طرح، همشهریان خودشان را به ادارات مربوطه به ویژه اداره راه و شهرسازی استان همدان رساندند تا از نحوه اجرای این طرح که هنوز برای مدیران و دست اندرکاران راه و شهرسازی در هاله‌ای از ابهام است! مطلع شوند.</p>
      <p>براساس گفته‌های معاون امور مسکن و ساختمان وزارت راه و شهرسازی هدف از اجرای طرح ملی مسکن، تامین مسکن ارزان برای فاقدین مسکن در سراسر کشور و ثبات در بازار بی‌ثبات قیمت مسکن اعلام شده است، اما براساس مصاحبه‌هایی که با مدیران اداره راه و شهرسازی انجام شده شیوه اجرا، سهمیه قطعی هر شهر، مجری، نحوه ساخت و تعیین اولویت و زمین اجرای این طرح هنوز مشخص نشده و فقط یک سایت برای ثبت‌نام ابتدایی در استان‌های اعلام شده برای متقاضیان خرید مسکن باز شده و لاغیر.</p>
      <p>مدیر کل راه و شهرسازی استان همدان در این خصوص گفته هم استانی‌های متقاضی طرح ملی مسکن در سایت اعلام شده ثبت‌نام کنند تا براساس اولویت، پالایش‌ها برای خانه‌دار شدن متقاضیان این طرح انجام شود. خبر ساخت سهمیه2500واحد مسکن ملی در استان، ساخت 2 هزار واحد مسکن برای شهرهای زیر 100هزارنفر و همچنین ساخت یک هزار واحد در طرح ملی مسکن برای شهرهای همدان و ملایر نیز در این چند روز گذشته از زبان مدیران کل راه و شهرسازی استان همدان در حالی اعلام شده که هنوز زمین این طرح نه تنها خریداری نشده بلکه مکان آن نیز هنوز مشخص نیست.</p>
      <p>البته این نیز گفته شده در مرحله نخست، متقاضیان ۳۰ درصد قیمت تمام شده مسکن را به عنوان آورده وارد طرح می‌کنند که آورده متقاضیان براساس پروژه‌ها و شهرها و براساس قیمت تمام شده زمین خریداری شده متفاوت خواهد بود. حال با گذاشتن شرط آورده 30 درصدی که در برخی شهرها به گفته کارشناسان ذیربط شاید به  150 میلیون تومان هم برسد و همچنین تسهیلاتی که کارمزد آن 18 درصد است سوال ما از مجریان این طرح  این است که اقشار کم درآمد جامعه چگونه حداقل در هر ماه  یک میلیون و 200 هزار تومان بازپرداخت تسهیلات را در طول 12 سال برای خانه دار شدن با درآمدهای پایین خود باید بپردازند؟</p>
      <p>با تجربه ساخت مسکن مهر در کشور که در پایان با وجود تسهیلات طولانی و کارمزد 8 درصد (یعنی تسهیلاتی بهتر از شرایط فعلی طرح ملی مسکن) در برخی شهرهای کشور بدون متقاضی و خالی باقی مانده است، آیا طرح ملی مسکن با شرایطی که دارد می‌تواند عدم موفقیت طرح مسکن مهر دولت گذشته را تا حدودی جبران کند؟</p>
      <p>در پایان امیدواریم کارشناسان و مسوولان ذیربط وزارت راه و شهرسازی با یک دوراندیشی بهتر در یک برنامه منسجم، درست و دقیق طرح ملی مسکن را در روزهای آینده به سرانجامی خوب برای کسانی که از نداشتن مسکن در کشور رنج می‌برند باوجود حجم سنگین متقاضیان طرح به سرمنزل مقصود برسانند.</p>
      <p>انتهای پیام/</p>
    </article>
  </body>
</html>