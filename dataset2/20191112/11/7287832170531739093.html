<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/12/news/arcelor_mittal_nello_stabilimento_di_taranto_si_buca_caldaia_fiamme_altissime-240916979/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T11:37:00+00:00"/>
    <meta property="og:title" content="Incidente nell'ex Ilva di Taranto, fiamme altissime in acciaieria: nessun ferito"/>
    <meta property="og:description" content="La denuncia dei sindacati: nel reparto Acciaieria 2, la caldaia si sarebbe bucata &quot;sversando acciaio in fossa e procurando fiamme altissime che hanno"/>
  </head>
  <body>
    <article>
      <h1>Incidente nell'ex Ilva di Taranto, fiamme altissime in acciaieria: nessun ferito</h1>
      <h2>La denuncia dei sindacati: nel reparto Acciaieria 2, la caldaia si sarebbe bucata "sversando acciaio in fossa e procurando fiamme altissime che hanno raggiunto alcune tubazioni di gas"</h2>
      <address>
        <time datetime="2019-11-12T11:37:00+00:00">12 Nov 2019, 11:37</time>
      </address>
      <p>Nel reparto Acciaieria 2 dello stabilimento siderurgico Arcelor Mittal di Taranto una 'siviera' (una caldaia di colata che contiene metallo fuso) appena uscita dal 'Convertitore 1' si sarebbe bucata "sversando acciaio in fossa e procurando fiamme altissime che hanno raggiunto alcune tubazioni di gas".<br/><br/>È quanto denunciano Fim, Fiom e Uilm, precisando che "solo l'intervento tempestivo dei vigili del fuoco che hanno gestito l'emergenza in maniera professionale ha evitato il peggio".<br/><br/>Oltre al grave episodio - rilevano i sindacati - nell'intervento emerge una mancanza inaudita, la completa assenza della distribuzione d'acqua della linea d'emergenza che doveva essere utile al reintegro delle cisterne e di supporto a tutta l'acciaieria in caso di incendio".<br/><br/>Le Rsu di Fim, Fiom e Uilm ritengono "intollerabile l'intero accaduto a dimostrazione che l'Acciaieria 2 e tutti gli altri impianti necessitano di interventi immediati, e di una seria manutenzione ordinaria e straordinaria sino ad oggi solo annunciata senza nessun effettivo intervento".<br/><br/>I sindacati chiedono "un incontro urgente per trovare una soluzione definitiva, atta ad evitare ulteriori episodi, attraverso l'impiego concreto di attività manutentiva".</p>
    </article>
  </body>
</html>