<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10673--nekompromisni-vychova-medvedeva-co-stoji-za-jeho-uspechem"/>
    <meta property="og:site_name" content="Tenisový svět"/>
    <meta property="article:published_time" content="2019-11-12T11:00:00+00:00"/>
    <meta property="og:title" content="Nekompromisní výchova Medveděva! Co stojí za jeho úspěchem?"/>
    <meta property="og:description" content="Rus Daniil Medveděv prožívá nejlepší sezónu v kariéře, vždyť například vyhrál turnaj kategorie Masters v Šanghaji a na US Open prošel až do finále. Tyto výsledky ho posunuly až na čtvrté místo žebříčku ATP, avšak jak to u vrcholových sportovců bývá, nic mu do klína z nebe nespadlo. Jak se třiadvacetiletý ruský tenista nechal slyšet v rozhovoru pro web The Daily Mail, do jisté míry tomu pomohla i jeho domovina."/>
  </head>
  <body>
    <article>
      <h1>Nekompromisní výchova Medveděva! Co stojí za jeho úspěchem?</h1>
      <address>
        <time datetime="2019-11-12T11:00:00+00:00">12 Nov 2019, 11:00</time>
      </address>
      <p>
        <b>Rus Daniil Medveděv prožívá nejlepší sezónu v kariéře, vždyť například vyhrál turnaj kategorie Masters v Šanghaji a na US Open prošel až do finále. Tyto výsledky ho posunuly až na čtvrté místo žebříčku ATP, avšak jak to u vrcholových sportovců bývá, nic mu do klína z nebe nespadlo. Jak se třiadvacetiletý ruský tenista nechal slyšet v rozhovoru pro web The Daily Mail, do jisté míry tomu pomohla i jeho domovina.</b>
      </p>
      <p>„Skvělou vlastností Rusů je to, že se perou o vítězství až do samého konce. Nesnášíme prohry," nechal se slyšet Daniil Medveděv, jenž tyto slova potvrdil například v již zmíněném finále na US Open, kde se rval o výhru nad Rafaelem Nadalem až do pátého setu. Mrzet ho prohra dlouho nemusela, vzápětí ovládl turnaj v ruském Petrohradě. </p>
      <p>Dále Rus popsal i speciální výchovu ve své zemi: „Pokud spolu hrají otec se synem v jiných státech, vždy nechává táta svého potomka zvítězit. Tohle neplatí pro Rusko, tady si to musí dítě urvat samo," sdělil Medveděv portálu The Daily Mail. </p>
      <p>Právě otec hvězdného ruského hráče byl tím, který donutil svého syna k tomu, aby bral tenis vážně. Malému Daniilovi bylo šest roků, když se spolu se svým tátou Sergejem dal na dráhu budoucího profesionálního tenisty. </p>
      <p>Jenomže každá mince má dvě strany. „Špatná část charakteru Rusů je ta, že nedokážeme ovládat své emoce. Mám to tak stejně, na čemž se snažím neustále pracovat," dušuje se Medveděv. </p>
      <p>Jeden z momentů, kdy Medveděv nezvládl tíhu situace, nastal právě na letošním americkém grandslamu, když ve třetím kole porazil Španěla Lopéze. Následně byl vybučen místními diváky, na což nezareagoval příliš profesionálně, neboť se fanouškům doslova vysmál. </p>
      <p>O tom, zda něco ruský hráč na svých emočních výlevech změnil, se budeme moct přesvědčit již tento týden, jelikož právě probíhá Turnaj mistrů v Londýně. </p>
      <footer>Michal Hladký, foto: Twitter: Tennis World English</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10668--milovice-indoor-open-michnev-zahajil-kvalifikaci-uspesne-doplnili-ho-dalsi-cesi"/>
        <a href="https://www.tenisovysvet.cz/article/detail/10670--turnaj-mistru-zverev-zacal-obhajobu-vyhrou-poprve-porazil-nadala"/>
        <a href="https://www.tenisovysvet.cz/article/detail/10672--tajemny-vzkaz-strycove-kdo-ziska-odmenu"/>
      </related>
    </article>
  </body>
</html>