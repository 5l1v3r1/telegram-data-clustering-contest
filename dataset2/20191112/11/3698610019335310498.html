<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/nazarbayev-zaproponuvav-provesti-zustrich-zelenskogo-i-putina-u-kazahstani-329322_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T11:10:00+00:00"/>
    <meta property="og:title" content="Назарбаєв запропонував провести зустріч Зеленського і Путіна у Казахстані"/>
    <meta property="og:description" content="За словами колишнього президента Казахстану, Зеленський вже погодився на зустріч тет-а-тет."/>
  </head>
  <body>
    <article>
      <h1>Назарбаєв запропонував провести зустріч Зеленського і Путіна у Казахстані</h1>
      <h2>За словами колишнього президента Казахстану, Зеленський вже погодився на зустріч тет-а-тет.</h2>
      <address>
        <time datetime="2019-11-12T11:10:00+00:00">12 Nov 2019, 11:10</time>
      </address>
      <p>Колишній президент Казахстану Нурсултан Назарбаєв пропонує провести особисту зустріч президентів України і РФ Володимира Зеленського та Володимира Путіна на території Казахстану. Таку ідею він озвучив на засіданні форуму "Астана клуб" у вівторок, 12 листопада.</p>
      <p>"Зараз я зустрівся з паном Зеленським, послухав його. Буквально вчора говорив із Володимиром Путіним на тему, як далі вирішувати цю проблему... Я вважаю, що потрібна окрема особиста зустріч президентів Росії і України", - заявив Назарбаєв.</p>
      <p>За його словами, Зеленський "може проявити волю і вирішити це питання". Експрезидент Казахстану вважає, що питання врегулювання в Донбасі полягає в тому, як "обрати керівників східної України після завершення конфлікту і вивести всі збройні формування".</p>
      <p>"Я вже отримав згоду Зеленського на зустріч тет-а-тет, про це повідомив президенту Росії. Тепер подивимося. Якщо нейтральний майданчик потрібен, я запропонував Казахстан", - додав політик.</p>
      <p>При цьому Назарбаєв стверджує, що Путін хоче, щоб в Донбасі "настав мир" і Росії потрібні "не території, а зовсім інші речі".</p>
      <p>"З інших причин там опинилися російські силові структури", - сказав лідер Казахстану.</p>
      <p>Раніше президент Володимир Зеленський заявляв про те, що дуже хоче провести зустріч у "нормандському форматі" та зустрітися із президентом Росії Володимиром Путіним. Зокрема, він <a href="https://dt.ua/POLITICS/mi-pogodilis-na-dvi-dati-zelenskiy-pro-zustrich-v-normandskomu-formati-325877_.html"><b>хоче провести двосторонню зустріч із президентом РФ</b></a>.</p>
      <p>Як розповів міністр закордонних справ України Вадим Пристайко, спочатку існувало лише <a href="https://dt.ua/UKRAINE/rosiya-doruchila-dokumentalno-zakripiti-umovi-zustrichi-v-normandskomu-formati-pristayko-329288_.html"><b>дві умови для зустрічі президентів у "нормандському форматі"</b></a> – застосування "формули Штайнмаєра" і розведення військ на трьох ділянках у Донбасі.</p>
      <footer>За матеріалами: <a href="https://dt.ua/go/aHR0cHM6Ly93d3cuaW50ZXJmYXgua3ov">Интерфакс-Казахстан</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>