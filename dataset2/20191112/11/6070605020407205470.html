<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/incendis-forestals-cancellar-Ralli-Australia_0_2342765807.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T11:25:31+00:00"/>
    <meta property="og:title" content="Els greus incendis forestals obliguen a cancel·lar el Ral·li d'Austràlia"/>
    <meta property="og:description" content="La cita era l'última prova del Mundial de Ral·lis"/>
  </head>
  <body>
    <article>
      <h1>Els greus incendis forestals obliguen a cancel·lar el Ral·li d'Austràlia</h1>
      <h2>La cita era l'última prova del Mundial de Ral·lis</h2>
      <address>
        <time datetime="2019-11-12T11:25:31+00:00">12 Nov 2019, 11:25</time>
      </address>
      <p>El Ral·li d'Austràlia, que s'havia de disputar entre el 14 i el 17 de novembre i que havia de ser l'última prova del Mundial 2019, s'ha cancel·lat arran dels <a href="https://www.ara.cat/internacional/incendis-australia-dos-morts-desapareguts-precedents_0_2340966057.html">greus incendis forestals</a> que han afectat una gran part del nord de Nova Gal·les del Sud, prop del port de Coffs Harbour, l'escenari de la prova.</p>
      <p>Els organitzadors han anunciat la cancel·lació després de consultar-ho amb el govern de l'estat, la FIA, els serveis d'emergència i les autoritats locals. El president de la competició, Andrew Papadopoulos, ha assegurat que "considerant els interessos i la seguretat de totes les persones involucrades, no és adequat fer el ral·li".</p>
      <p>A Austràlia hi ha declarat l'estat d'emergència a causa dels greus incendis. Les autoritats prediuen per a aquest dimarts "condicions catastròfiques" en els més de 85 focus actius i el possible impacte de vent en la direcció de les flames. "Mai hem vist tants focs en un estat d'emergència. El que estem presenciant aquests dies no entra en l'escala del que és convencional", ha declarat Shane Fitzsimmons, que pertany al Servei d'Incendis Rurals de Nova Gal·les de Sud, en una roda de premsa.</p>
    </article>
  </body>
</html>