<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621115/%D9%88%D8%B9%D8%AF%D9%87-%D8%B1%DB%8C%DB%8C%D8%B3%E2%80%8C%DA%A9%D9%84-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%AF%D8%B1-%D8%AE%D8%B5%D9%88%D8%B5-%DA%A9%D8%A7%D9%87%D8%B4-%D8%AA%D9%88%D8%B1%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:17:00+00:00"/>
    <meta property="og:title" content="وعده رییس‌کل بانک مرکزی در خصوص کاهش تورم"/>
    <meta property="og:description" content="رییس کل بانک مرکزی گفت: آمارها نشان‌دهنده تامین ۲۴ میلیارد دلار در سال جاری برای واردات است و این خود موید موفقیت کشور در کاستن از فشار تحریم‌ها است ضمن آنکه روند بازگشت ارز حاصل از صادرات نیز رو به افزایش است."/>
  </head>
  <body>
    <article>
      <h1>وعده رییس‌کل بانک مرکزی در خصوص کاهش تورم</h1>
      <address>
        <time datetime="2019-11-12T11:17:00+00:00">12 Nov 2019, 11:17</time>
      </address>
      <p>
        <i>رییس کل بانک مرکزی گفت: آمارها نشان‌دهنده تامین ۲۴ میلیارد دلار در سال جاری برای واردات است و این خود موید موفقیت کشور در کاستن از فشار تحریم‌ها است ضمن آنکه روند بازگشت ارز حاصل از صادرات نیز رو به افزایش است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالناصر همتی در خصوص طرح گام گفت: کارهای کارشناسی و اخذ نظرات کارشناسی انجام شده است و در جلسه آتی شورای پول و اعتبار مطرح خواهد شد.</p>
      <p>وی افزود: امیدواریم با تصویب این طرح، بخشی از مشکل سرمایه در گردش واحدهای تولیدی رفع و شاهد رونق بیش از پیش تولید باشیم.</p>
      <p>رییس کل بانک مرکزی با بیان اینکه شرایط اقتصادی کشور ویژه است، گفت: با وجود محدودیت‌ها و تحریم‌ها، شاخص‌های اقتصادی در زمینه‌های متعدد از جمله صنعت و کشاورزی مثبت است و لازم است همه ما به آرامش موجود و ثبات ایجاد شده در بازار ‌توجه کرده و به تداوم آن کمک کنیم.</p>
      <p>همتی، ثبات اقتصادی توأمان با رشد اقتصادی را از سیاست‌های اصلی بانک مرکزی خواند و گفت: با تداوم تدابیر و سیاست‌های اقتصادی دولت و بانک مرکزی در عمده بازارها از جمله بازار ارز شاهد ثبات هستیم.</p>
      <p>رییس شورای پول و اعتبار با اشاره به اینکه بخش خدمات مولد بسیار مهم است، افزود: بخش خدمات کشور سهم مهمی در ارزش افزوده و اشتغال دارد و بانک مرکزی از آن حمایت خواهد کرد.</p>
      <p>همتی اضافه کرد خوشبختانه به مدد نگاه به درون و اتکا به ظرفیت‌های داخلی، اقتصاد غیرنفتی شاهد رشد و شکوفایی است.همتی در بخش دیگری از سخنان خود به موضوع کنترل تورم پرداخت و گفت: آمارهای استخراجی نشان دهنده کنترل و کاهش مداوم ماهانه تورم توام با مدیریت نقدینگی است.</p>
      <p>رئیس کل بانک مرکزی در خصوص تامین ارز توسط بانک مرکزی گفت: آمارها نشان دهنده تامین ۲۴ میلیارد دلار در سال جاری برای واردات است و این خود موید موفقیت کشور در کاستن از فشار تحریم‌ها است ضمن آنکه روند بازگشت ارز حاصل از صادرات نیز رو به افزایش است.</p>
      <p>منبع: روابط عمومی بانک مرکزی</p>
    </article>
  </body>
</html>