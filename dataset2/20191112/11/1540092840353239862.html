<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197109/giati-to-fthinoporo-einai-i-idaniki-epoxi-gia-na-kopsete-to-kapnisma"/>
    <meta property="og:site_name" content="CNN.gr"/>
    <meta property="article:published_time" content="2019-11-12T11:57:51+00:00"/>
    <meta property="og:title" content="Γιατί το φθινόπωρο είναι η ιδανική εποχή για να κόψετε το κάπνισμα"/>
    <meta property="og:description" content="Θέλετε να απαλλαγείτε οριστικά από τη βλαβερή συνήθεια του καπνίσματος, αλλά δεν γνωρίζετε πότε και πώς μπορείτε να κάνετε την αρχή;"/>
  </head>
  <body>
    <article>
      <h1>Γιατί το φθινόπωρο είναι η ιδανική εποχή για να κόψετε το κάπνισμα</h1>
      <h2>Θέλετε να απαλλαγείτε οριστικά από τη βλαβερή συνήθεια του καπνίσματος, αλλά δεν γνωρίζετε πότε και πώς μπορείτε να κάνετε την αρχή;</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:57 , 12 November 2019 - 18:24</p>
      <p>Το φθινόπωρο φαίνεται πως είναι η ιδανική εποχή για να ξεκινήσετε προσπάθειες, ώστε να καταφέρετε να «σβήσετε» σταδιακά την επιθυμία σας για τσιγάρο. Και αυτό διότι η εποχή που διανύουμε ενδείκνυται για νέα ξεκινήματα και μπορεί να σας δώσει το έναυσμα να υιοθετήσετε νέες και περισσότερο ευεργετικές για την υγεία και την καθημερινότητά σας συνήθειες.</p>
      <p>Σε ό,τι αφορά στην απαλλαγή από το κάπνισμα σε όλες τις μορφές του, το σίγουρο είναι ότι πρόκειται για μία απόφαση που αξίζει να βρεθεί αυτόν τον μήνα στην πρώτη θέση της λίστας με τους στόχους σας για τη νέα σεζόν και τα καλά νέα είναι πως ακόμη και αν καπνίζετε πολλά χρόνια, ποτέ δεν είναι αργά για να κάνετε την αρχή.</p>
      <p>Η αλήθεια είναι, βέβαια, ότι πέρα από την έντονη θέληση για ανανέωση και την επίτευξη νέων στόχων που σίγουρα χαρακτηρίζει την περίοδο του φθινοπώρου, προκειμένου να κόψετε το κάπνισμα, θα χρειαστεί να οπλιστείτε με υπομονή, να ενημερωθείτε καταλλήλως και κυρίως, να στραφείτε στους κατάλληλους συμμάχους, δηλαδή στα φαρμακευτικά προϊόντα διακοπής του καπνίσματος, τα οποία θα σας βοηθήσουν να πείτε σταδιακά και με μεγαλύτερη ευκολία «αντίο» στο τσιγάρο, όντες σίγουροι πως θα μείνετε προσηλωμένοι στον σκοπό σας.</p>
      <p>Οι συμβουλές που ακολουθούν μπορούν να αποδειχθούν πολύτιμες στην προσπάθειά σας να καταπολεμήσετε την έντονη επιθυμία για τσιγάρο και εντέλει, να βγάλετε τη βλαβερή αυτή -για την υγεία αλλά και τους γύρω σας- συνήθεια από τη ζωή σας.</p>
      <figure>
        <img src="https://cdn.cnngreece.gr/images/news/2019/11/12/kapnisma2.jpg"/>
      </figure>
      <p><b>1. Αναλογιστείτε πότε αισθάνεσθε πιο έντονη την ανάγκη για τσιγάρο</b><br/><br/>Αν επιθυμείτε να κόψετε οριστικά το κάπνισμα σε κάθε μορφή του, τότε καλό είναι να προσπαθήσετε να κατανοήσετε το γιατί αισθάνεσθε μία έντονη επιθυμία για αυτό και πότε. Συνήθως καπνίζετε περισσότερο όταν αισθάνεσθε άγχος, όταν πηγαίνετε για ποτό, όταν συναναστρέφεστε με άτομα τα οποία καπνίζουν ή όταν θέλετε να χαλαρώσετε; Με βάση τις ανάγκες και τις συνήθειές σας, θα καταφέρετε να κάνετε ορισμένες αλλαγές στην καθημερινότητά σας και να μείνετε μακριά από το τσιγάρο. Για παράδειγμα, μπορείτε να περιορίσετε για ένα διάστημα τις εξόδους για ποτό ή να επιλέγετε να βγαίνετε στο εξής σε μέρη στα οποία απαγορεύεται το κάπνισμα.</p>
      <p><b>2. Κρατήστε το στόμα και τα χέρια σας απασχολημένα</b><br/><br/>Για πολλούς καπνιστές, η συνήθεια του καπνίσματος συνδέεται σημαντικά με το κομμάτι της κίνησης. Προκειμένου να κόψετε πιο εύκολα το τσιγάρο, λοιπόν, δοκιμάστε να βρείτε εναλλακτικούς τρόπους ώστε να κρατάτε το στόμα και τα χέρια σας απασχολημένα. Μία θεραπεία υποκατάστασης νικοτίνης αποτελεί μία καλή επιλογή αφού σας επιτρέπει να χρησιμοποιείτε προϊόντα κατά του καπνίσματος όπως τσίχλες με νικοτίνη, στοματικά σπρέι νικοτίνης ή πιπάκια με νικοτίνη, τα οποία υποκαθιστούν την έντονη εξάρτηση από τις κινήσεις του. Με τα προϊόντα διακοπής καπνίσματος σε συνδυασμό με την υποστήριξη κάποιου ειδικού, οι πιθανότητες να κόψετε το κάπνισμα εξαπλασιάζονται!</p>
      <p><b>3. Δώστε προσοχή στη διατροφή σας</b><br/><br/>Πολλοί είναι οι καπνιστές οι οποίοι παραπονιούνται πως στην προσπάθειά τους να κόψουν το τσιγάρο, κατέληξαν με παραπανίσια κιλά. Γιατί συνέβη αυτό; Διότι προκειμένου να κρατούν το στόμα και τα χέρια τους απασχολημένα στρέφονταν στο φαγητό καθώς και γιατί μεταξύ άλλων, σύμφωνα με έρευνες η νικοτίνη φέρεται να αυξάνει ελαφρά τον μεταβολισμό. Αν, λοιπόν, ανησυχείτε για το σωματικό σας βάρος, φροντίστε να υιοθετήσετε άμεσα περισσότερο υγιεινές συνήθειες ή να συμβουλευτείτε έναν διατροφολόγο. Σε κάθε περίπτωση, το να στραφείτε στην άσκηση και το να έχετε πάντα μαζί σας υγιεινά και ελαφριά σνακ αλλά και ένα μπουκάλι με νερό (δοκιμάστε να το πίνετε με καλαμάκι), αποτελούν δύο εξαιρετικές ιδέες.</p>
      <p><b>4. Βρείτε το σωστό προϊόν διακοπής καπνίσματος για εσάς</b><br/><br/>Ένα από τα πλέον σημαντικά βήματα για κάθε καπνιστή που θέλει να απαλλαγεί από το τσιγάρο είναι το να ανακαλύψει το κατάλληλο για εκείνον προϊόν. Κάθε καπνιστής έχει διαφορετικές ανάγκες και συνήθειες. Ανάλογα, λοιπόν, με το πόσο έντονη και συχνή είναι η ανάγκη του για τσιγάρο, το πόσο καπνίζει κάθε μέρα, το αν έχει προσπαθήσει να διακόψει το κάπνισμα στο παρελθόν και τι θα του λείψει περισσότερο από το τσιγάρο (η γεύση, η κίνηση, η αίσθηση στα χείλη;), θα στραφεί στο σωστό για τον ίδιο προϊόν.</p>
      <p>Για παράδειγμα, κάποιος που αισθάνεται συχνά μία έντονη ανάγκη να ανακουφιστεί από την επιθυμία για κάπνισμα μπορεί να επιλέξει ένα σύγχρονο στοματικό σπρέι νικοτίνης που θα τον ανακουφίσει σε 60 μόλις δευτερόλεπτα. Όσο για εκείνον ο οποίος νιώθει πως θέλει συνεχώς να κρατά τα χέρια του απασχολημένα και καπνίζει κατά μέσο όρο περισσότερα από 20 τσιγάρα την ημέρα, τα πιπάκια με νικοτίνη ενδέχεται να αποτελέσουν μία ιδανική λύση. Ωστόσο, τόσο οι τσίχλες όσο και τα έμπλαστρα με νικοτίνη, αποτελούν επιλογές που μπορούν να βοηθήσουν εξίσου έναν καπνιστή να κόψει το τσιγάρο.</p>
      <p>
        <b>5. Δοκιμάστε να κόψετε το κάπνισμα με ένα αγαπημένο πρόσωπο</b>
      </p>
      <p>Τέλος, μία εξαιρετική ιδέα που μπορεί να σας βοηθήσει να κόψετε πιο εύκολα το κάπνισμα είναι το να κάνετε την αρχή με ένα αγαπημένο σας πρόσωπο. Είτε πρόκειται για έναν σύντροφο ή μέλος της οικογένειάς σας είτε για έναν συνάδελφο, το να έχετε δίπλα σας κάποιον που θα σας παρακινεί και θα σας εμπνέει να μένετε προσηλωμένοι στον στόχο σας, είναι σημαντικό. Αξίζει, άλλωστε, να υπογραμμίσουμε πως σύμφωνα με μελέτη που είδε πριν από μερικά χρόνια το «φως» της δημοσιότητας, οι καπνιστές που είχαν φίλους οι οποίοι έκοψαν το τσιγάρο είχαν 36% περισσότερες πιθανότητες να σταματήσουν και οι ίδιοι το κάπνισμα.</p>
      <figure>
        <img src="https://cdn.cnngreece.gr/images/news/2019/11/12/kapnisma3.jpg"/>
      </figure>
      <p>Όποιο προϊόν διακοπής καπνίσματος επιλέξετε για να απαλλαγείτε από το τσιγάρο, το σημαντικό είναι να κάνετε επιλογές που θα σας βοηθήσουν να μείνετε προσηλωμένοι στον στόχο σας. Το σίγουρο είναι πως είναι κλινικά αποδεδειγμένο ότι μία θεραπεία υποκατάστασης νικοτίνης -από τις τσίχλες με νικοτίνη στα στοματικά σπρέι και από τα διαδερμικά έμπλαστρα στα πιπάκια με νικοτίνη- μπορεί να σας βοηθήσει να διπλασιάσετε τις πιθανότητες να κόψετε το κάπνισμα. Αν χρησιμοποιήσετε, μάλιστα, συνδυαστικά τα διαδερμικά έμπλαστρα νικοτίνης και κάποια άλλη θεραπεία που λαμβάνεται από το στόμα, οι πιθανότητες να απαλλαγείτε οριστικά από το τσιγάρο τριπλασιάζονται.</p>
      <p>Με το φθινόπωρο να αποτελεί, λοιπόν, την κατάλληλη εποχή για νέα ξεκινήματα, δεν υπάρχει αμφιβολία πως τώρα είναι η κατάλληλη περίοδος για να προσπαθήσετε να κάνετε ένα νέο ξεκίνημα χωρίς τσιγάρο. Σε κάθε περίπτωση, ωστόσο, και προτού στραφείτε σε κάποια συγκεκριμένη μέθοδο για να κόψετε το κάπνισμα, μην παραλείψετε να συμβουλευτείτε τον φαρμακοποιό ή τον γιατρό σας.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197204/kerkyra-synexizetai-i-epixeirisi-diasosis-41xronoy-poy-egklovistike-se-xaradra">Κέρκυρα: Συνεχίζεται η επιχείρηση διάσωσης 41χρονου που εγκλωβίστηκε σε χαράδρα</a>
        </li>
        <li>
          <a href="https://www.cnn.gr/news/ellada/story/197200/h-viktoria-sfyrokopa-ti-xora-provlimata-katastrofes-kai-dromoi-potamia-se-ionio-kai-kriti">Η «Βικτώρια» σφυροκοπά τη χώρα: Προβλήματα, καταστροφές και δρόμοι - ποτάμια σε Ιόνιο και Κρήτη</a>
        </li>
        <li>
          <a href="https://www.cnn.gr/news/ellada/story/197203/komfoyzio-stoys-dromoys-tis-athinas-poioys-na-apofygete">Κυκλοφοριακό χάος στην Αθήνα: Ποια σημεία να αποφύγετε</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197177/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197183/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197196/snapshot/423593.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197204/snapshot/1072054.jpg"/>
      </figure>
    </article>
  </body>
</html>