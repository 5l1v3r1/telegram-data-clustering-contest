<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-security-of-wasim-rizvi-and-zufar-farooqi-increased-after-verdict-on-ayodhya-dispute-2845194.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T11:06:56+00:00"/>
    <meta property="og:title" content="अयोध्या विवाद पर फैसले के बाद बढ़ाई गई वसीम रिजवी व जुफर फारूकी की सुरक्षा"/>
    <meta property="og:description" content="उत्तर प्रदेश सरकार ने उत्तर प्रदेश शिया सेंट्रल वक्फ बोर्ड के चेयरमैन वसीम रिजवी और उत्तर प्रदेश सुन्नी सेंट्रल वक्फ बोर्ड के चेयरमैन जुफर फारूकी की सुरक्षा बढ़ा दी है। अयोध्या विवाद पर सुप्रीम कोर्ट..."/>
  </head>
  <body>
    <article>
      <h1>अयोध्या विवाद पर फैसले के बाद बढ़ाई गई वसीम रिजवी व जुफर फारूकी की सुरक्षा</h1>
      <address><time datetime="2019-11-12T11:06:56+00:00">12 Nov 2019, 11:06</time> by <a rel="author">राज्य मुख्यालय,प्रमुख संवाददाता</a></address>
      <p>उत्तर प्रदेश सरकार ने उत्तर प्रदेश शिया सेंट्रल वक्फ बोर्ड के चेयरमैन वसीम रिजवी और उत्तर प्रदेश सुन्नी सेंट्रल वक्फ बोर्ड के चेयरमैन जुफर फारूकी की सुरक्षा बढ़ा दी है। अयोध्या विवाद पर सुप्रीम कोर्ट का फैसला आने के बाद दोनों लोगों को वाई प्लस श्रेणी की सुरक्षा दे दी गई है। इसके साथ ही कैबिनेट मंत्री सुरेश राणा की सुरक्षा की श्रेणी बढ़ाकर जेड प्लस कर दी गई है।</p>
      <p>सूत्रों के अनुसार गृह विभाग ने 59 जन प्रतिनिधियों, नेताओं और धर्माचार्यों की सुरक्षा की समीक्षा कर उसे बढ़ाया या घटाया है। कैबिनेट मंत्री सुरेश राणा को पहले वाई श्रेणी की सुरक्षा प्राप्त थी। खुफिया इनपुट के आधार पर उनकी सुरक्षा बढ़ाकर जेड प्लस कर दी गई है। इसी तरह कैबिनेट मंत्री नंद गोपाल गुप्ता 'नंदी' की सुरक्षा बढ़ाकर जेड कर दी गई है। भाजपा विधायक संगीत सोम को भी वाई श्रेणी से बढ़ाकर जेड श्रेणी की सुरक्षा दी गई है। पूर्व मंत्री रामवीर उपाध्याय व नरेश अग्रवाल को भी वाई प्लस श्रेणी की सुरक्षा दी गई है। </p>
      <p>
        <b>मध्यस्थता करने वाले सदस्यों की सुरक्षा हटी </b>
      </p>
      <p>सूत्रों के अनुसार सुप्रीम कोर्ट से अयोध्या विवाद पर मध्यस्थता के लिए नियुक्त कमेटी के तीन सदस्यों श्रीश्री रविशंकर, कलीफुल्लाह और श्रीराम पंचू को दी गई सुरक्षा अब हटा ली गई है। </p>
      <p>
        <b>इनकी सुरक्षा बरकरार</b>
      </p>
      <p>अयोध्या विवाद में बाबरी मस्जिद के पक्षकार रहे इकबाल अंसारी और रामजन्मभूमि न्यास के वरिष्ठ सदस्य एवं पूर्व सांसद डॉ. राम विलास दास वेदांती की सुरक्षा बरकरार रखी गई है। </p>
    </article>
  </body>
</html>