<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/12/news/una_donna_alla_guida_del_financial_times_prima_volta_in_131_anni_di_storia-240916978/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T11:37:00+00:00"/>
    <meta property="og:title" content="Roula Khalaf, al Financial Times un direttore donna: è la prima volta in 131 anni di storia"/>
    <meta property="og:description" content="La giornalista, che attualmente ricopre l'incarico di vicedirettore e responsabile dei corrispondenti internazionali, sostituirà Lionel Barber da gennaio"/>
  </head>
  <body>
    <article>
      <h1>Roula Khalaf, al Financial Times un direttore donna: è la prima volta in 131 anni di storia</h1>
      <h2>La giornalista, che attualmente ricopre l'incarico di vicedirettore e responsabile dei corrispondenti internazionali, sostituirà Lionel Barber da gennaio</h2>
      <address>
        <time datetime="2019-11-12T11:37:00+00:00">12 Nov 2019, 11:37</time>
      </address>
      <p><b>MILANO </b>- Ci sarà una donna alla guida di una delle più prestigiose testate economico-finanziarie al mondo. In un settore di grisaglie, Roula Khalaf sostituirà Lionel Barber da gennaio alla guida editoriale del Financial Times: è la prima volta nei 131 anni di storia della testata dal caratteristico colore rosa salmone.<br/><br/>Barber farà un passo indietro dopo 14 anni in sella, durante i quali si è registrato l'avvicendamento editoriale che ha portato il quotidiano nelle mani della giapponese Nikkei (nel 2015). Sotto la sua cura, il Ft è stato capace di spingere gli abbonamenti online garantendosi una tenuta significativa in un momento complicato per tutta l'industria editoriale.<br/><br/>Proprio quest'anno il Ft ha salutato il milione di lettori paganti, con gli abbonati digitali che valogno per oltre tre quarti totale. Khalaf è stata molto vicina al vertice in questi processi, da vice fin dal 2016 e responsabile della truppa di oltre cento corrispondenti sparsi per il mondo, nonché con un occhio sui contenuti editoriali.<br/><br/>Tsuneo Kita, presidente di Nikkei, si è detto assai contento per la volontà di Khalaf di prendere il ruolo di direzione. "Sono del tutto convinto che continuerà la missione del Ft di produrre giornalismo di qualità, senza paure e senza favori, e che ispirerà e guiderà la squadra dei migliori giornalisti".</p>
    </article>
  </body>
</html>