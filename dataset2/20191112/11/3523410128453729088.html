<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639568/%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A7%D9%88%D8%A8%D8%B1-%D8%A8%D8%B1%D8%A7%DB%8C-%D8%A7%D8%B8%D9%87%D8%A7%D8%B1%D8%A7%D8%AA%D8%B4-%D8%AF%D8%B1%D8%A8%D8%A7%D8%B1%D9%87-%D9%82%D8%AA%D9%84-%D8%AE%D8%A7%D8%B4%D9%82%DA%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:02:00+00:00"/>
    <meta property="og:title" content="عذرخواهی مدیرعامل «اوبر» برای اظهاراتش درباره قتل خاشقچی"/>
    <meta property="og:description" content="دارا خسروشاهی مدیر عامل اوبر پس از انتقادات شدید کاربران اینترنت مجبور شد اظهارات خود را درباره سلاخی جمال خاشقچی توسط جانیان عربستان سعودی پس بگیرد."/>
  </head>
  <body>
    <article>
      <h1>
        <a href="https://www.bultannews.com/fa/news/639568/%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A7%D9%88%D8%A8%D8%B1-%D8%A8%D8%B1%D8%A7%DB%8C-%D8%A7%D8%B8%D9%87%D8%A7%D8%B1%D8%A7%D8%AA%D8%B4-%D8%AF%D8%B1%D8%A8%D8%A7%D8%B1%D9%87-%D9%82%D8%AA%D9%84-%D8%AE%D8%A7%D8%B4%D9%82%DA%86%DB%8C">عذرخواهی مدیرعامل «اوبر» برای اظهاراتش درباره قتل خاشقچی</a>
      </h1>
      <h2>دارا خسروشاهی مدیر عامل اوبر پس از انتقادات شدید کاربران اینترنت مجبور شد اظهارات خود را درباره سلاخی جمال خاشقچی توسط جانیان عربستان سعودی پس بگیرد.</h2>
      <address><time datetime="2019-11-12T11:02:00+00:00">12 Nov 2019, 11:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از یاهونیوز، وی این جنایت سعودی ها را با مرگ یک عابر پیاده که در سال ۲۰۱۸ با یکی از خودروهای خودران شرکت اوبر برخورد کرده و فوت کرده است، مقایسه کرده بود. خسروشاهی افزوده بود: همه اشتباه می کنند و این بدان معنا نیست که نمی توان این اشتباهات را بخشید. من فکر می کنم که سعودی ها این موضوع را جدی گرفته اند.</p>
      <p>به دنبال این اظهار نظر هشتگ بایکوت اوبر در شبکه های اجتماعی و به خصوص توئیتر داغ شده و مورد توجه قرار گرفت. همین مساله باعث شد که خسروشاهی بابت اظهارات خود در حمایت از عربستان سعودی مجبور به عذرخواهی شود. خسروشاهی در این مورد گفت: بابت این گفته خود متاسف است و در مورد آنچه بر سر جمال خاشقچی آمد هیچ امکان بخشش یا فراموشی وجود ندارد. من اشتباه کردم که این رویداد را یک اشتباه نامیدم.</p>
      <p>وی افزوده است: من در آن لحظه چیزی را بر زبان آوردم که خودم هم به آن اعتقادی ندارم. سرمایه گذاران ما از مدت ها قبل از دیدگاه من در این زمینه مطلع هستند و من متاسف هستم که در این زمینه به شکلی شفاف اظهار نظر نکردم.</p>
      <p>عربستان سعودی یکی از بزرگترین سهام داران اوبر است و حدود ۱.۹ میلیارد دلار در این شرکت آمریکایی سرمایه گذاری کرده است.</p>
      <p>یاسر الرومایان مدیرعامل بنیاد سرمایه گذاری دولتی سعودی نیز از اعضای هیات مدیره اوبر است. محمد بن سلمان ولیعهد سعودی خود از عوامل مستقیم صدور دستور ترور جمال خاشقچی بوده و وی نیز در مصاحبه ای در شهریور ماه گذشته، قتل خاشقچی را یک اشتباه توصیف کرده بود.</p>
    </article>
  </body>
</html>