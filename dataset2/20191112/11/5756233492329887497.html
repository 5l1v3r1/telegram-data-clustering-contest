<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621116/%D9%BE%D8%A7%D8%B3%D8%AE-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D8%B1%D8%AE%D9%88%D8%A7%D8%B3%D8%AA-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%AD%D9%85%D9%84%D9%87-%D9%86%D8%B8%D8%A7%D9%85%DB%8C-%D8%A8%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T11:21:00+00:00"/>
    <meta property="og:title" content="پاسخ آمریکا به درخواست عربستان برای حمله نظامی به ایران"/>
    <meta property="og:description" content="رئیس سازمان پدافند غیرعامل گفت: سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، صف دشمن را از خودی تفکیک کند."/>
  </head>
  <body>
    <article>
      <h1>پاسخ آمریکا به درخواست عربستان برای حمله نظامی به ایران</h1>
      <address>
        <time datetime="2019-11-12T11:21:00+00:00">12 Nov 2019, 11:21</time>
      </address>
      <p>
        <i>رئیس سازمان پدافند غیرعامل گفت: سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، صف دشمن را از خودی تفکیک کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار جلالی صبح امروز (سه شنبه) در کنفرانس پدافند غیرعامل در وزارت کشور با اشاره به اینکه امروز درگیر یک نزاع جدی با آمریکا هستیم، اظهار کرد: در سال ۹۸فاصله خاکریز ایران و آمریکا کم شده و به هم نزدیک شدند. رویکرد آمریکا جنگ ترکیبی است یعنی همه مولفه های قدرت خود را علیه ما به کار گرفته است.</p>
      <p>وی ادامه داد: این جنگ ترکیبی و هوشمند در عرصه های مختلف است. این جنگ براساس نقاط ضعف طرف مقابل تنظیم می شود. در مقابل سه رویکرد در سال۹۷ در برابر ما بود یعنی مذاکره، وادادگی و مقاومت. رهبری فرمودند رویکرد مقاوت فعال را دنبال کنیم و اشاره کردند نه جنگ می شود و نه مذاکره. استراتژی مقاومت فعال یعنی استفاده هم افزا از همه مولفه های قدرت خود علیه دشمن.</p>
      <p>اهم اظهارات سردار جلالی به شرح زیر است:</p>
      <p>* ما در عرصه نظامی توانستیم پاسخ قاطعی به دشمن داده و پهپاد دشمن را ساقط کردیم. با این پاسخ، بازدارندگی جدید در منطقه ایجاد شد. آمریکا به این نتیجه رسید که قادر نیست هیچ پاسخ نظامی به ایران بدهد. عربستان و امارات و رژیم صهیونیستی هم متوجه شدند که آمریکا توان دفاع از خودش را ندارد. مدتی بعد آمریکا در پاسخ عربستان که خواهان حمله به ایران بود، گفت به ما حمله نشده است که به ایران حمله کنیم. این یعنی موازنه امنیتی جدید در منطقه و حضور یک قدرت منطقه ای یعنی ایران.</p>
      <p>* باید مقاومت دفاعی را مقاومت غیرنظامی ترکیب و استراتژی واحدی برای مقاومت ایجاد کنیم، همه مسئولان و مردم باید فهم دقیقی از استراتژی مقاومت فعال داشته باشند و با دقت بالا به آن عمل کنند. نیروهای مسلح، دستگاه های اجرایی و حاکمیتی و مردم به صورت هماهنگ این استراتژی را اجرا کنند زیرا ما در چند لایه با دشمن درگیر هستیم. از سویی کسی حق ندارد این استراتژی ملی را برهم بزند. کسی که آگاهانه این کار را انجام دهد به کشور خیانت کرده است. در این راستا نباید منافع ملی را فدای منافع جناحی و حزبی کنیم. امنیت ملی یعنی امنیت کل کشور. در این استراتژی، عناصر باید هم افزا بوده نه اینکه ضد هم کار کنند.</p>
      <p>* دفاع قاطع از منافع سرزمینی، مشارکت و مقاومت مردمی، اصلاح مداوم رفتارها و تصمیمات اقتصادی، حل مشکلات اقتصادی، اصلاح و هوشمندکردن سیستم توزیع از عناصر استراتژی مقاومت فعال است، سپر امنیتی کشور باید ضمن به رسمیت شناختن اعتراضات مردمی ناشی از فشار اقتصادی دشمن، باید صف دشمن را از خودی تفکیک کرده و با مردم حداکثر لطافت و با دشمن حداکثر قاطعیت داشته باشد.</p>
      <p>* مفدسین اقتصادی ستون پنجم دشمن هستند، دفاع از سفره و معیشت مردم باید در اولویت باشد و سیستم هوشمندی برای حمایت از اقشار مختلف مردم داشته باشیم. از سویی باید با مفسد و مفسده مقابله کرد. خوشبختانه شمشیر عدالت توسط قوه قضائیه بلند شده است. ممکن است برخی هم از مقابله با فساد بدشان بیاید، ولی باید با فاسدین اقتصادی مقابله قاطع، شفاف، به موقع و به دور از سیاسی کاری کرد. با هر مفسدی در هر مقامی برخورد کرد و در این زمینه نباید دوقطبی ایجاد کرد.</p>
      <p>* امکان سازماندهی مردم در شبکه های اجتماعی که از خارج از کشور هدایت می شود، وجود دارد و این شبکه ها می توانند مردم را علیه نظام تحریک کنند. البته این تهدید فقط علیه ایران نیست بلکه برای همه کشورها وجود دارد ولی ما نباید اجازه دهیم دشمن در فضای مجازی علیه کشور فعالیت کند.</p>
    </article>
  </body>
</html>