<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639575/%D8%AE%D8%B7-%D8%A7%D8%B9%D8%AA%D8%A8%D8%A7%D8%B1%DB%8C-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%A7%D9%86%D8%A8%D8%A7%D8%B1%D9%87%D8%A7-%D8%AF%D8%B1-%DA%86%D8%A7%D8%A8%D9%87%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:32:00+00:00"/>
    <meta property="og:title" content="خط اعتباری ویژه برای ایجاد انبارها در چابهار"/>
    <meta property="og:description" content="یک مقام مسئول از ارائه پیشنهاد اختصاص خط اعتباری ویژه برای توسعه انبارها در منطقه آزاد چابهار به بانک مرکزی و سازمان برنامه و بودجه خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639575/%D8%AE%D8%B7-%D8%A7%D8%B9%D8%AA%D8%A8%D8%A7%D8%B1%DB%8C-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%A7%D9%86%D8%A8%D8%A7%D8%B1%D9%87%D8%A7-%D8%AF%D8%B1-%DA%86%D8%A7%D8%A8%D9%87%D8%A7%D8%B1">خط اعتباری ویژه برای ایجاد انبارها در چابهار</a>
      </h1>
      <h2>یک مقام مسئول از ارائه پیشنهاد اختصاص خط اعتباری ویژه برای توسعه انبارها در منطقه آزاد چابهار به بانک مرکزی و سازمان برنامه و بودجه خبر داد.</h2>
      <address><time datetime="2019-11-12T11:32:00+00:00">12 Nov 2019, 11:32</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ایرج حسن پور امروز در حاشیه بازدید خبرنگاران از بندر چابهار با برشمردن <b>پتانسیل های بی نظیر</b> این بندر در تخلیه و بارگیری کالاها گفت: توسعه محور شرق از چندین سال قبل در استان های سیستان و بلوچستان، کرمان، خراسان جنوبی و هرمزگان تعریف شده بود و پس از سفر مقام معظم رهبری به استان سیستان و بازدید از <b>منطقه آزاد</b> چابهار تأکیدات بسیاری بر توسعه سواحل مکران که از چابهار تا جاسب و هرمزگان کشیده شده است، با قوت ادامه یابد.</p>
      <p>دبیر شورای هماهنگی توسعه بندر چابهار اظهار داشت: در راستای اجرای سیاست های اقتصاد مقاومتی، توسعه بندر چابهار به دلیل ظرفیت های ویژه مورد توجه قرار گرفته که در این راستا شورای توسعه بندر چابهار زیر نظر معاون اقتصادی رئیس جمهور تشکیل شده است. به نحوی که این شورا با حضور اعضای موثری همچون سازمان بنادر و دریانوردی، وزارت صنعت، معدن و تجارت، استانداری سیستان و بلوچستان و راه آهن و سازمان منطقه آزاد چابهار به صورت مرتب پیگیر هستند.</p>
      <p>وی افزود: اولین جلسه این شورا در چابهار تشکیل شده و تأکیدی بر این صورت گرفت که ۵۰ درصد کالاهای اساسی تا آخر سال در بندر چابهار تخلیه و بارگیری شوند.</p>
      <p>حسن پور با بیان اینکه رسوب کالا در بندر امام خمینی ضرورت سوق دادن تخلیه و بارگیری کالاهای اساسی به سمت بندر چابهار را دو چندان کرد، گفت: بخش عمده ای از تخلیه کالاهای شرکت پشتیبانی امور دام کشور و نیز شرکت بازرگانی دولتی ایران در بندر چابهار صورت می گیرد که بر این اساس ۴ کشتی ذرت و جو از شرکت پشتیبانی امور دام و یک کشتی شکر و یک کشتی برنج متعلق به شرکت بازرگانی دولتی ایران تخلیه شده است. که در مجموع ۴۰۰ هزار کالای اساسی را تشکیل می دهد.</p>
      <p>این مقام مسئول در شورای توسعه اقتصادی چابهار به وجود انبارهای طریق القدس به ظرفیت ۳۰۰ هزار تن در منطقه آزاد چابهار اشاره و خاطرنشان کرد: با تکمیل و بازسازی این انبارها، ظرفیت آن به ۵۰۰ هزار تن افزایش خواهد یافت. این در شرایطی است که مقرر شده ظرف ۳ ماه آینده این انبارها نوسازی و تحویل داده شوند.</p>
      <p>دبیر شورای هماهنگی توسعه بندر چابهار با بیان اینکه در حال حاضر یک کشتی شکر در انبارهای طریق القدس در حال تخلیه است، اظهار داشت: مصوباتی صورت گرفته تا با اختصاص یک خط اعتباری ویژه از سوی بانک مرکزی و سازمان برنامه و بودجه، شرایطی برای سرعت بخشیدن به توسعه بندر چابهار فراهم شود. به نحوی که ایجاد انبارها از سوی بخش خصوصی در جوار اسکله از این خط اعتباری تأمین مالی خواهند شد.</p>
      <p>وی یادآور شد: پیش بینی شده ایجاد مخازن ذخیره سازی روغن به ظرفیت بیش از ۴۰۰ هزار تن از سوی بخش خصوصی و نیز سیلوی گندم به ظرفیت ۱۰۰ هزار تن مورد پیگیری قرار گیرد.</p>
      <p>حسن پور خاطرنشان کرد: نگرانی ها درمورد ظرفیت های حمل و نقل جاده ای چابهار وجود دارد که برنامه ریزی شده تا در جهت رفع آن گام های جدی برداشته شود. به این معنا که مشوق هایی به راننده های کامیون داده شود تا حمل بار از این منطقه را با سرعت بیشتری انجام دهند.</p>
      <p>این مقام مسئول از تصویب پیشنهاد واردات هزار دستگاه کامیون با پلاک منطقه آزاد در شورای حمل و نقل و ترافیک خبر داد و گفت: این کامیون ها جهت استفاده در جاده ترانزیتی چابهار- میلک به کار گرفته خواهند شد.</p>
      <p>دبیر شورای هماهنگی توسعه بندر چابهار ادامه داد: سوق دادن تخلیه و بارگیری کالاهای اساسی در بندر چابهار به دلیل ملاحظات پدافند غیر عامل است. ضمن اینکه کاهش هزینه واردات و ایجاد پیوند تجاری میان عمان، امارات، افغانستان، پاکستان و کشورهای CIS است.</p>
      <p>حسن پور، واردات بخشی از قطعات خودروی مورد نیاز کشور از طریق بندر چابهار را مورد اشاره قرار داد و تأکید کرد: به منظور تخلیه کالاهای معدنی هماهنگی هایی با سازمان توسعه و نوسازی معادن و صنایع معدنی ایران و نیز سازمان گسترش و نوسازی صنایع ایران صورت گرفته تا بخشی از مواد معدنی صادراتی کشور از طریق این بندر روانه بازارهای هدف صادراتی شوند.</p>
      <p>وی در ادامه از ارائه پیشنهاد افزایش تخفیف سود بازرگانی واردات کالاها از ۱۰ به ۲۵ درصد در منطقه آزاد چابهار خبر داد و گفت: در عین حال ایجاد امکانات آزمایشگاهی در این بندر و راه اندازی خط کشتی رانی را دنبال می کنیم. در مجموع ۳۰ درصد از کالاهای وارداتی بخش خصوصی از طریق چابهار خواهد بود و هم اکنون حداقل دو کشتی بخش خصوصی برای تخلیه کالاهای اساسی در راه این بندر قرار دارد.</p>
    </article>
  </body>
</html>