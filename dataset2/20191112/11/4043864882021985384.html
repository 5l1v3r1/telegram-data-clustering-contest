<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231730/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:44:12+00:00"/>
    <meta property="og:title" content="Зеленський призначив голову Полтавщини"/>
    <meta property="og:description" content="Президент Володимир Зеленський призначив Олега Синєгубова головою Полтавської обласної державної адміністрації. Фото."/>
  </head>
  <body>
    <article>
      <h1>Зеленський призначив голову Полтавщини</h1>
      <address>
        <time datetime="2019-11-12T11:44:12+00:00">12 Nov 2019, 11:44</time>
      </address>
      <p>Президент Володимир Зеленський призначив Олега Синєгубова головою Полтавської обласної державної адміністрації.</p>
      <p><b>Джерело</b>: укази на <a href="https://www.president.gov.ua/documents/8432019-30445?fbclid=IwAR3OTqG_ZJyCRA1YXAtLJrsoOwjKlYH_ucVsIT1NaAtfmr0A7kXCco_6jXI">сайті </a>президента</p>
      <p><b>Деталі:</b> Іншим <a href="https://www.president.gov.ua/documents/8422019-30441">указом</a> від 11 листопада Зеленський увільнив <a href="https://www.pravda.com.ua/news/2019/06/15/7218248/">Олега Пруглу</a> від тимчасового виконання обов’язків голови Полтавської ОДА.</p>
      <p>28 жовтня Кабінет міністрів на виїзному засіданні у Маріуполі погодив призначення головою Полтавської облдержадміністрації Олега Синєгубова.</p>
      <p>Інтернет-видання "<a href="https://poltava.to/news/53255/">Полтавщина</a>" повідомляє, що вдень 12 листопада Олега Синєгубова <b>вже представили</b> як голову ОДА. Представлення відбулося без участі президента.</p>
      <figure>
        <img src="https://img.pravda.com/images/doc/c/2/c2af6b5-synegubov-original.jpg"/>
        <figcaption>Олег Синєгубов<cite>poltava.to</cite></figcaption>
      </figure>
      <p>36-річний Олег Синєгубов – юрист, підприємець, декан Харківського національного університету внутрішніх справ.</p>
      <p>У 2017 році він уже претендував на посаду голови Полтавської ОДА.</p>
      <p>У 2018 році Синєгубов був претендентом на посаду судді Вищого антикорупційного суду України, але не пройшов конкурсний відбір.</p>
      <p>2019 року під час виборів до Верховної Ради він був довіреною особою кандидата в народні депутати від партії "Слуга народу" по виборчому округу №180 девелопера Олексія Красова</p>
      <p>За даними відкритих джерел, Синєгубов є власником ТОВ "Насіння Слобожанщини" та ТОВ "Синєгубов, Соболєв та партнери". Він також є співзасновником кількох компаній, серед яких: ТОВ "Віката", ТОВ "Сібоней сервіс", адвокатське об'єднання "Раскосов Лойес Груп".</p>
      <p>1 листопада Олег Синєгубов оприлюднив <a href="https://public.nazk.gov.ua/declaration/a5cae86a-189c-4770-a4d2-ee6a0c08ac0a">декларацію</a> за 2018 рік як претендент на посаду голови Полтавської облдержадміністрації.</p>
      <p>Згідно з декларацією, Синєгубов має три квартири в Харкові, ще однією квартирою там володіє його дружина Анна Журавльова, яка працює в Харківському національному медуніверситеті, з 2018 року Синєгубов також є власником квартири у Києві.</p>
      <p>Кожен із подружжя задекларував по машині і по 20 тисяч доларів готівки.</p>
      <p>Крім зарплати в університеті, Синєгубов торік отримав дохід від ТОВ "Насіння Слобожанщіни" і  ТОВ "Юридична компанія Синєгубов, Соболєв та партнери", а також грошову подяку від Харківської міськради.</p>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/12/7231725/"/>
        <a href="https://www.pravda.com.ua/news/2019/11/12/7231720/"/>
        <a href="https://www.pravda.com.ua/news/2019/11/12/7231709/"/>
      </related>
    </article>
  </body>
</html>