<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kolishni-pidlegli-gorbatyuka-oskarzhuyut-svoje-zvilnennya-z-genprokuraturi-639397.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T11:58:00+00:00"/>
    <meta property="og:title" content="Колишні підлеглі Горбатюка оскаржують своє звільнення з Генпрокуратури"/>
    <meta property="og:description" content="Позивачі просять суд стягнути з Генеральної прокуратури заробіток за час вимушеного прогулу, витрати на правову допомогу та судовий збір"/>
  </head>
  <body>
    <article>
      <h1>Колишні підлеглі Горбатюка оскаржують своє звільнення з Генпрокуратури</h1>
      <address>
        <time datetime="2019-11-12T11:58:00+00:00">12 Nov 2019, 11:58</time>
      </address>
      <h4>Позивачі просять суд стягнути з Генеральної прокуратури заробіток за час вимушеного прогулу, витрати на правову допомогу та судовий збір</h4>
      <p>До Окружного адміністративного суду Києва (ОАСК) надійшли три позови від звільнених працівників Управління спеціальних розслідувань Генеральної прокуратури України, в яких позивачі просять суд поновити їх на посадах. Про це повідомляє <a href="https://ua.interfax.com.ua/news/general/624151.html">«Інтерфакс-Україна»</a>.</p>
      <p>«Зокрема, до суду звернулися заступник начальника управління спецрозслідування ГПУ Юрій Безщасний, начальник третього слідчого відділу Андрій Дем'яненко та його заступник Роман Крупко. Відповідачем за позовами визначено Генеральну прокуратуру України», - повідомляє прес-служба ОАСК у вівторок.</p>
      <p>Позивачі також просять суд стягнути з Генпрокуратури заробіток за час вимушеного прогулу, витрати на правову допомогу та судовий збір.</p>
      <p>«Наразі вирішується питання про відкриття провадження в адміністративних справах», - зазначили в суді.</p>
      <p>Як повідомлялося, своє звільнення з посади начальника Управління спеціальних розслідувань Генпрокуратури також заперечує Сергій Горбатюк.</p>
      <p>Як повідомлялось, 23 жовтня Генеральна прокуратура <a href="https://glavcom.ua/news/gorbatyuku-povidomili-shcho-yogo-zvilneno--634754.html">звільнила начальника управління спецрозслідування Сергія Горбатюка</a>. У той же день Горбатюк заявив, що <a href="https://glavcom.ua/news/gorbatyuk-planuje-oskarzhiti-svoje-zvilnennya-i-podati-zayavu-na-ryaboshapku-634762.html">має намір оскаржити своє звільнення</a> і подати заяву до правоохоронних органів на генпрокурора Руслана Рябошапку. </p>
      <p>Згодом у Генеральній прокуратурі <a href="https://glavcom.ua/news/u-ryaboshapki-poyasnili-zvilnennya-gorbatyuka-reorganizacijeyu-yogo-upravlinnya-634896.html">пояснили звільнення Горбатюка</a> тим, що очолюване ним управління буде реорганізовано. «Горбатюка звільнено на підставі п.9 ч.1 ст.51 закону України «Про прокуратуру» (<i>прокурор звільняється з посади в разі: 9) ліквідації або реорганізації органу прокуратури, в якому прокурор обіймає посаду, або в разі скорочення кількості прокурорів органу, – </i><a href="https://glavcom.ua/"><i>«Главком»</i></a>)», - зазначили у відомстві.</p>
      <p>Раніше повідомлялося, що Горбатюка <a href="https://glavcom.ua/country/politics/gpu-ne-dopustila-do-atestatsiji-nachalnika-upravlinnja-spetsrozsliduvan-gorbatjuka-teper-jogo-mozhut-zvilniti-633800.html">не допустили до атестації, яка проводиться в рамках реформування відомства.</a></p>
      <p>Горбатюк <a href="https://glavcom.ua/news/nachalnika-upravlinnya-specrozsliduvan-gorbatyuk-vidmovivsya-prohoditi-pereatestaciyu-v-zaproponovanomu-varianti-634179.html">відмовився проходити переатестацію </a>в запропонованому генпрокурором Русланом Рябошапкою порядку. За словами Горбатюка, цей порядок містить низку порушень.</p>
      <p>Як писав <a href="https://glavcom.ua/">«Главком»</a>, Рябошапка проводить реформу прокуратури, <a href="https://glavcom.ua/publications/stado-baraniv-proti-ryaboshapki-u-genprokuraturi-zrije-bunt-dokument-631109.html">яка викликала обурення прокурорів</a>. Зокрема їх непокоять умови атестації, де прокурорам, «як вівцям» (так сказано у зверненні), запропоновано погодитися зі звільненням, а також з тим, що при цьому стосовно них кадровими комісіями буде використана якась інформація з анонімних джерел, яка не потребує офіційного підтвердження.</p>
      <p>Претензії є й до самих тестів, які начебто не враховують спеціалізацію юристів.</p>
      <p>19 вересня <a href="https://glavcom.ua/news/rada-stvorila-ofis-genprokurora-626337.html">Рада створила Офіс генерального прокурора</a>.</p>
      <p>Всі прокурори Генпрокуратури для призначення до Офісу генпрокурора зобов'язані пройти переатестацію. </p>
      <blockquote><b>Читайте також:<br/></b>   •  <b><a href="https://glavcom.ua/country/politics/viktor-chumak-pislya-matiosa-nam-distalas-prokuratura-silna-seryozna-z-nadutimi-shchokami-639148.html">Віктор Чумак: Після Матіоса нам дісталась прокуратура «сильна», «серйозна» – з надутими щоками<br/></a></b>   •  <b><a href="https://glavcom.ua/interviews/skandalni-chistki-u-genprokuraturi-zvilneniy-sergiy-gorbatyuk-vikrivaje-nove-kerivnictvo-635711.html">Скандальні чистки у Генпрокуратурі. Звільнений Сергій Горбатюк викриває нове керівництво<br/></a></b>   •  <b><a href="https://glavcom.ua/publications/reforma-ryaboshapki-sim-zaperechen-prokurora-gorbatyuka-dokumenti-634968.html">Реформа Рябошапки. Сім «заперечень» прокурора Горбатюка (Документи)</a></b></blockquote>
      <related>
        <a href="https://glavcom.ua/news/ryaboshapka-priznachiv-prokurorom-donechchini-bilousova-639183.html"/>
        <a href="https://glavcom.ua/country/politics/viktor-chumak-pislya-matiosa-nam-distalas-prokuratura-silna-seryozna-z-nadutimi-shchokami-639148.html"/>
        <a href="https://glavcom.ua/news/u-gpu-zavershivsya-drugiy-etap-pereatestaciji-prokuroriv-638782.html"/>
      </related>
    </article>
  </body>
</html>