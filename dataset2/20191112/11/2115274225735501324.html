<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/iva_arcerol_mittal_misiani-6531782/news/2019-11-12/"/>
    <meta property="og:site_name" content="Agi"/>
    <meta property="article:published_time" content="2019-11-12T11:25:00+00:00"/>
    <meta property="og:title" content="“Il caos Ilva si può risolvere anche defiscalizzando le bonifiche”, dice Misiani"/>
    <meta property="og:description" content="Per il viceministro dell’Economia Antonio Misiani i 5 mila esuberi annunciati sono inaccettabili e gli impegni contrattuali sottoscritti un anno fa vanno mantenuti"/>
  </head>
  <body>
    <article>
      <h1>“Il caos Ilva si può risolvere anche defiscalizzando le bonifiche”, dice Misiani</h1>
      <h2>Per il viceministro dell’Economia Antonio Misiani i 5 mila esuberi annunciati sono inaccettabili e gli impegni contrattuali sottoscritti un anno fa vanno mantenuti</h2>
      <address><time datetime="2019-11-12T11:25:00+00:00">12 Nov 2019, 11:25</time> by <a rel="author">AGI - Agenzia Giornalistica Italia</a></address>
      <p>“La via maestra è riaprire il confronto con <b>ArcelorMittal</b>, tenendo conto che i <b>5 mila esuberi</b> annunciati sono inaccettabili e che gli impegni contrattuali sottoscritti un anno fa vanno mantenuti. Bisogna discutere sulle mutate condizioni di mercato, affrontando i problemi con tutti gli strumenti disponibili”. </p>
      <p>In un’intervista al Corriere della Sera, il viceministro dell’Economia <b>Antonio Misiani</b> sostiene anche che  “dobbiamo negoziare e costringere ArcelorMittal a discutere, mettendo da parte le proposte non accettabili così come l’idea di <b>disimpegno</b>” non ritenendo che “i governi debbano farsi intimidire dalle multinazionali” mentre l’interesse nazionale è semmai quello di “portare a compimento il piano ambientale e industriale”.</p>
      <p>Quanto a un coinvolgimento della Cassa Depositi e Prestiti, Misiani risponde che “è prematuro” parlarne e comunque “non è nel novero delle azioni in discussione” mentre sulla nazionalizzazione il numero due del Mef dichiara che “tecnicamente è poco fattibile e problematica sotto vari punti di vista”. Sull’<b>immunità</b><b> penale</b>, Misiani osserva poi che “il Pd è a favore di una norma di carattere generale” ma che allo stato attuale “non ha senso discuterne prima della ripresa delle trattative”.</p>
      <p>In un colloquio con Il Foglio il viceministro del Mef confessa invece che “sì, c’è stato un difetto di comunicazione quando nella maggioranza è scattato il gioco del distinguo e il riflesso condizionato di voler piantare le proprie bandierine” ma è anche vero che “avevamo pochissimo tempo – siamo in carica da inizio settembre – e un enorme problema da affrontare”.</p>
      <p>Poi aggiunge una sua “personale suggestione” e cioè che “il <b>bonus fiscale</b> per gli <b>investimenti ambientali</b> potrebbe trovare la sua prima sperimentazione nella trattativa sull’Ilva”. Per esempio la defiscalizzazione della bonifica “potrebbe trovare spazio nel passaggio parlamentare”.</p>
      <p>E alla domanda se sia più strategica l’<b>Ilva</b> o l’<b>Alitalia</b>, il viceministro Misiani risponde che “il Paese deve avere una forte presenza nazionale sia nella siderurgia sia nel trasporto aereo” e che ciò non significa affatto “un ritorno dello stato imprenditore” ma vuol dire “che se vogliamo che l’Italia mantenga la sua posizione invidiabile nella manifattura europea e mondiale, che l’anno passato ha prodotto 94 miliardi di surplus commerciale, oltre cinque punti di pil, la nostra industria deve essere presente nei <b>settori strategici</b>, nelle filiere tradizionali e in quelle più avanzate”.</p>
      <p>Poi Misiani vira sulla politica interna e le alleanze: “Certo – dice –, per trasformare un accordo di governo in un’alleanza occorre che entrambe le parti ci credano”. “E oggi i 5 stelle sono gli azionisti, non di maggioranza relativa ma assoluta” aggiunge. Per poi concludere: “In qualche loro ministero vediamo un cambio di linea, con meno ideologia. Per fortuna, perché abbiamo 146 tavoli di crisi per i quali l’ideologia non serve a nulla. E perché dal 2020 e per i prossimi 15 anni abbiamo finanziato investimenti pubblici per 59 miliardi, per due terzi affidati agli enti locali. Altro che statalismo”.</p>
    </article>
  </body>
</html>