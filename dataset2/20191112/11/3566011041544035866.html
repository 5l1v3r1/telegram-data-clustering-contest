<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546655.html/%D9%BE%D8%B1%D8%AF%D8%A7%D8%AE%D8%AA-%DB%8C%D8%A7%D8%B1%D8%A7%D9%86%D9%87-%DA%A9%D8%A7%D8%BA%D8%B0-%D8%A8%D9%87-%D9%86%D8%A7%D8%B4%D8%B1%D8%A7%D9%86-%D8%A8%D9%87%D8%AA%D8%B1%DB%8C%D9%86-%D8%AD%D8%A7%D9%84%D8%AA-%D8%A8%D8%B1%D8%A7%DB%8C-%D8%B1%D8%B3%D8%A7%D9%86%D8%AF%D9%86-%DA%A9%D8%AA%D8%A7%D8%A8-%D8%A7%D8%B1%D8%B2%D8%A7%D9%86-%D8%A8%D9%87-%D9%85%D8%B1%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T11:39:00+00:00"/>
    <meta property="og:title" content="پرداخت یارانه کاغذ به ناشران بهترین حالت برای رساندن کتاب ارزان به مردم"/>
    <meta property="og:description" content="یک فعال فرهنگی گفت: بهترین حالت برای اینکه کتاب ارزان به دست مردم برسد همان است که کاغذ یارانه ای به ناشر بدهند و با توجه به تعداد چاپ و تیراژ بر قیمت گذاری نظارت داشته باشند."/>
  </head>
  <body>
    <article>
      <h1>پرداخت یارانه کاغذ به ناشران بهترین حالت برای رساندن کتاب ارزان به مردم</h1>
      <h2>فعال فرهنگی مطرح کرد؛</h2>
      <address>
        <time datetime="2019-11-12T11:39:00+00:00">12 Nov 2019, 11:39</time>
      </address>
      <p>یک فعال فرهنگی گفت: بهترین حالت برای اینکه کتاب ارزان به دست مردم برسد همان است که کاغذ یارانه ای به ناشر بدهند و با توجه به تعداد چاپ و تیراژ بر قیمت گذاری نظارت داشته باشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  به نقل از <a href="http://diyareaftab.ir/">دیار آفتاب</a>؛ اراک از ۸ الی ۱۳ آبان ماه میزبان برگزاری دهمین نمایشگاه کتاب استان مرکزی بود در همین راستا در گفتگو با ابوالفضل فخرالاسلام فعال فرهنگی و یکی از ناشران استان مرکزی در خصوص برگزاری نمایشگاه های کتاب به گفتگو نشستیم.</p>
      <p>فخرالاسلام فعال فرهنگی و یکی از ناشران استان مرکزی گفت: از حدود بیست سال گذشته در دولت های قبل یارانه کاغذ به ناشران داده می‌شد که هم در قیمت‌گذاری کتاب‌ها و هم در یارانه کاغذ و تعداد تیراژی که چاپ می شد تأثیرات خوبی داشت و  با نظارت دقیق اداره ارشاد انجام می گرفت.</p>
      <p>وی افزود: ولی در دوره اصلاحات موضوعی را مطرح کردند که اینکار به نفع ناشران و به ضرر مردم شد و در نتیجه تصمیم گرفتند که نمایشگاه هایی را تأسیس کنند و یارانه کتاب و کاغذ را به نمایشگاه‌ها بدهند و آنها هم با برپایی نمایشگاه در حقیقت کتاب را با قیمت ارزان به دست مردم برسانند.</p>
      <p>مدیر انتشارات فخر الاسلام اراک اظهار کرد: این در صورتی است که از آن تاریخ به بعد قیمت کتاب‌ها به جهت آزاد بودن کاغذ بدون نظارت و با اختیار کامل ناشران به هر مبلغی که دلخواه آنها بود در ابتدا و یا انتهای کتاب درج می‌شد و عملاً با دادن ۳۰ درصد تخفیف نمایشگاهی بازهم مردم کتاب را گران می‌خریدند.</p>
      <p>وی با اشاره به مشکلات بعدی که با این اتفاق ایجاد شد گفت: موضوع بعدی که در این خصوص ایجاد شد این بود که در این نمایشگاه ها تعداد به خصوصی از ناشرانی که کتاب های روزمره و عوام پسندی را چاپ می کنند که از نظر تعداد چاپ به حد نصاب قابل قبولی در نمایشگاه ها می رسد اینها می توانستند در همه نمایشگاه ها شرکت کنند و در این صورت آنها همیشه از یارانه ها که نمایشگاه ها برای برپایی نمایشگاه های استانی یا سراسری در نظر می گرفتند منتفع می شدند و سود مخصوص همین چند تعداد ناشری بود که به تعداد مورد نیاز بخشنامه کتاب چاپ می کردند.</p>
      <p>فخرالاسلام ادامه داد: ولی سایر ناشرانی که از نظر تعداد عنوان به حد نصاب نرسیده بودند از هیچ کمکی برخوردار نمی شوند و مجبور هستند کتاب ها را با تیراژ پایین و آن هم تنها برای مؤلف چاپ کنند و به همین خاطر در بحث نمایشگاه ها یک مافیای قدرتمندی ایجاد شده که به صورت هماهنگ و شاید با داشتن کارت ملی های متعدد و تهیه بن های کارت کتاب برای خودشان درآمد کسب می کنند.</p>
      <p>وی با ارائه پیشنهاد برای رفع این مشکلات بیان داشت: بهترین حالت برای اینکه کتاب ارزان به دست مردم برسد همان است که کاغذ یارانه ای به ناشر بدهند و با توجه به تعداد چاپ و تیراژ بر قیمت گذاری نظارت داشته باشند.</p>
      <p>مدیر انتشارات فخر الاسلام اراک با اشاره به برگزاری نمایشگاه کتاب استان مرکزی در اراک گفت: در این نمایشگاه اخیر استان مرکزی وقتی جوانب مختلف آن بررسی شد گاها کتابی که از نظر چاپ ده هزار تومان برای آن صرف شده بود که با ۷ درصد سود هم حساب کنیم می بایست به ۲۰ تومان فروخته می شد به بیش از ۵۰ هزار تومان قیمت گذاری شده بود و این موضوع مهمترین دلیلی بود که در این نمایشگاه عمدتا برای دیدن آمده بودند و خرید آنچنانی انجام نمی گرفت.</p>
      <p>وی با بیان اینکه یکی از مهمترین معایب نمایشگاه کتاب استان عدم برخورداری شهرستان ها از این نمایشگاه بود افزود: در خصوص برگزاری نمایشگاه کتاب استانی از ابتدا ما منتقد این بودیم که سهمیه یارانه ای که برای استان مرکزی در نظر گرفته شده ویژه همه شهرستان ها و سایر نقاط استان است ولی این نمایشگاه در صورتی برگزار شد که در اراک برگزار شد و اقداماتی که بتوانند مردم را به این نمایشگاه بیاورد یا پیش بینی نشده بود و یا  اصلا امکان این موضوع را در نظر نگرفته بودند.</p>
      <p>فخرالاسلام در این خصوص تصریح کرد: در واقع حق ۹۰۰ هزار نفر از جمعیت استان که از این نمایشگاه کتاب سهمی داشتند پایمال شده و این بایستی در دوره های با یک برنامه ریزی دقیق جبران شود تا بتوان اینگونه نمایشگاه را در معرض دید همگان قرار داد و یا اینکه بتوان آن را نوبتی در سایر شهرستان های استان دایر کرد.</p>
      <p>وی با بیان اینکه نمایشگاه کتاب یک رویداد فرهنگی است گفت: نمایشگاه کتاب علاوه بر اینکه می تواند اثرات فرهنگی مثبتی داشته باشد از نظر اثربخشی بسیار عالی است ولی هدف و پایه گذاری که برای نمایشگاه می شود باید بر طبق ساختار مناسب باشد تا مردم بتوانند کتاب های لازم و مورد علاقه خود را تهیه کنند ولی بسیاری از ناشران برجسته در این نمایشگاه های استانی حضور ندارند.</p>
      <p>انتهای پیام/</p>
      <p> </p>
    </article>
  </body>
</html>