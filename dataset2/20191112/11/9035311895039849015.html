<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/avustralya-da-orman-yanginlarinin-bilancosu-artiyor-3-kisi-ve-en-az-350-koala-oldu"/>
    <meta property="og:site_name" content="euronews"/>
    <meta property="article:published_time" content="2019-11-12T11:00:36+00:00"/>
    <meta property="og:title" content="Avustralya'da orman yangınlarının bilançosu: 3 kişi ve 350 koala öldü"/>
    <meta property="og:description" content="Avustralya'nın Yeni Güney Galler bölgesinde devam eden yangınların büyümesi sebebiyle 11 farklı noktada acil durum ilan edildi, alevler sebebiyle en az 3 kişi hayatını kaybetti. Bölgede yaşayan 500'ü aşkın koaladan en az 350'sinin ise telef olduğu açıklandı"/>
  </head>
  <body>
    <article>
      <h1>Avustralya'da orman yangınlarının bilançosu: 3 kişi ve 350 koala öldü</h1>
      <address><time datetime="2019-11-12T11:00:36+00:00">12 Nov 2019, 11:00</time> by <a rel="author">Kerem Congar</a></address>
      <p>Avustralya'nın Yeni Güney Galler bölgesinde devam eden yangınların büyümesi sebebiyle 11 farklı noktada acil durum ilan edildi, alevler sebebiyle en az 3 kişi hayatını kaybetti.</p>
      <p>Bölgede yaşayan ve nesli tükenmeyle karşı karşıya olan 500'ü aşkın koaladan en az 350'sinin ise öldüğü açıklandı.</p>
      <p>Güney yarım kürede olduğu için yaz mevsimine girmeye hazırlanan ve hava sıcaklıklarının 40 dereceyi bulduğu Avustralya'da 71 farklı bölgede yangın çıktı. Bunun, bugüne kadar görülen en büyük doğal felaketlerden biri olduğu kaydedildi.</p>
      <p>Ülkenin başkenti Kanberra ve Sidney gibi iki büyük şehrinin yer aldığı bölgede 2013'ten bu yana ilk kez acil durum ilan edilirken, 600'ü aşkın okul tatil edildi, Sidney kentinde gökyüzünü duman ve sis kapladı. Vatandaşlar evlerinden çıkmaması konusunda uyarıldı.</p>
      <figure>
        <img src="https://static.euronews.com/articles/stories/04/29/48/00/808x565_cmsv2_20c3edaf-7537-5e63-8763-2eedf812baae-4294800.jpg"/>
        <figcaption>Yangınların yaşandığı bölgeye kilometrelerce uzak olmasına rağmen ülkenin en büyük şehri Sidney'de gökyüzü duman ve sisle kaplandı.Reuters</figcaption>
      </figure>
      <p>Her iki saatte bir yangınlarla ilgili bilgi veren Yeni Güney Galler Kırsal Yangın Hizmet Komiseri Shane Fitzsimmons, yangınların öğleden sonra sert rüzgardan dolayı daha da şiddetlenebileceğini duyurdu.</p>
      <p>Bölgede bugüne kadar 1000 hektarlık ormanlık ve ekili alan kül oldu, 200'ü aşkın evin kullanılamaz hale geldi. Yangın söndürme çalışmalarında 70 uçak ve 1500 itfaiye görevlisi destek verirken, daha fazla can kaybının yaşanmaması için itfaiyeye bir hafta süre boyunca yolları kapama, zorla tahliye ve bazı kamu mallarını kullanma hakkı verildiği kaydedildi.</p>
      <p>Eyalet Acil Durum Hizmetleri Bakanı David Elliott da vatandaşların bu hafta karşı karşıya kaldığı orman yangınlarının ülkede bugüne kadar görülenlerin en tehlikesi olduğunu açıkladı.</p>
      <figure>
        <img src="https://static.euronews.com/articles/stories/04/28/69/72/808x612_cmsv2_e04d212c-05c6-549f-8470-26236ebbcf6b-4286972.jpg"/>
        <figcaption>Reuters</figcaption>
      </figure>
      <h3>Koalaların nesli tehlikede</h3>
      <p>Öte yandan yangın dolayısıyla birçok hayvan telef olurken bölgede bulunan ve koalaların doğal yaşam alanı okaliptus ağaçlarının yanması sebebiyle 350'yi aşkın koalanın öldüğü tahmin ediliyor. Oldukça narin bir yapıya sahip koalaların yangın sebebiyle ağaçların tepesine çıktığı ve yumru haline gelerek alevlerden korunmaya çalıştığı bildirildi.</p>
      <p><a href="https://tr.euronews.com/2019/10/21/avustralya-da-basin-ozgurlugu-protestosu-buyuk-gazeteleri-haberlerini-siyaha-boyadi">Avustralya</a>'da nesli tükenmekte olan koalaların sayısın 50 ila 100 bin olduğu tahmin ediliyor.</p>
      <ul>
        <li>
          <b>
            <a href="https://tr.euronews.com/2019/11/07/avustralya-da-mcdonald-s-hamburgeri-24-yil-boyunca-bozulmadan-kaldi-iddiasi">Avustralya'da McDonald's hamburgeri 24 yıl boyunca bozulmadan kaldı iddiası</a>
          </b>
        </li>
        <li>
          <b>
            <a href="https://tr.euronews.com/2019/10/30/avustralya-da-musluman-kadin-basortusunu-cikarmadigi-icin-bara-alinmadi">Avustralya'da Müslüman kadın başörtüsünü çıkarmadığı için bara alınmadı</a>
          </b>
        </li>
        <li>
          <a href="https://tr.euronews.com/2019/10/22/avustralya-40-kiloluk-yunuyle-rekor-kiran-merinos-koyunu-oldu">
            <b>Avustralya: 40 kiloluk yünüyle rekor kıran merinos koyunu öldü</b>
          </a>
        </li>
      </ul>
    </article>
  </body>
</html>