<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231728/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:24:58+00:00"/>
    <meta property="og:title" content="Рада майже одностайно почала ламати &quot;схеми Яценка&quot;"/>
    <meta property="og:description" content="Верховна Рада ухвалила в першому читанні законопроєкт 2047-д, який пропонує ліквідувати діяльність так званих “майданчиків Яценка”, що заробляли на посередництві між оцінщиками майна та електронною базою Фонду держмайна."/>
  </head>
  <body>
    <article>
      <h1>Рада майже одностайно почала ламати "схеми Яценка"</h1>
      <address>
        <time datetime="2019-11-12T11:24:58+00:00">12 Nov 2019, 11:24</time>
      </address>
      <p>Верховна Рада ухвалила в першому читанні законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2047-%D0%B4&amp;skl=10">2047-д</a>, який пропонує ліквідувати  діяльність так званих "майданчиків Яценка", що заробляли на посередництві між оцінщиками майна та електронною базою Фонду держмайна.</p>
      <p><b>Джерело:</b> засідання парламенту 12 листопада</p>
      <p><b>Пряма мова спікера парламенту Дмитра Разумкова:</b> "Ставлю на голосування пропозицію про прийняття <b>за основу</b> проєкту закону про внесення змін до Податкового кодексу України щодо ліквідації корупційної схеми у сфері реєстрації інформації зі звітів про оцінку об'єктів нерухомості. Реєстраційний номер 2047-д. <b>378 за! Рішення прийнято.</b></p>
      <p>Є пропозиції прийняти в цілому. Готові приймати в цілому? Ні. Є зауваження від 2 фракцій мінімум. Ні.</p>
      <p>Тоді ставлю на голосування пропозицію про скорочення на половину строків подачі пропозицій і правок і підготовки законопроєкту до другого читання. 314 за. Рішення прийнято".</p>
      <figure>
        <img src="https://img.pravda.com/images/doc/c/0/c08c7c4-1-chytannya-proty-majdanchy.jpg"/>
        <figcaption>У першому читанні проєкт закону підтримали 378 депутатів </figcaption>
      </figure>
      <p><b>Деталі:</b> Доопрацьований законопроєкт авторства "слуги народу" Данила Гетьманцева пропонує з 1 січня 2020 року запровадити нову модель оцінки об’єктів нерухомості. Передбачається, що вона дозволить проводити автоматичну оцінку в максимально короткі строки та прискорить процедуру укладення правочинів з нерухомістю.</p>
      <p>Згідно з проєктом закону, будь-яка особа зможе отримати довідку про автоматичну оцінку об’єкта нерухомого майна і на її підставі укласти угоду щодо цього об’єкта нерухомості.   </p>
      <p>У випадку незгоди з вартістю об’єкта нерухомого майна, визначеною модулем автоматично, особа матиме право звернутись до суб’єкта оціночної діяльності (оцінювача) і провести оцінку в загальному порядку з реєстрацією звіту в Єдиній базі, як це відбувається сьогодні.</p>
      <p>За довідку доведеться заплатити 52 гривні, а за реєстрацію звітів про оцінку та інформації з них до Єдиної бази звітів про оцінку – близько 300 гривень. Ці кошти, за задумом автора законопроєкту, поповнюватимуть державний бюджет.</p>
      <figure>
        <img src="https://img.pravda.com/images/doc/c/4/c4b1c00-1-chytannya-proty-majdanchy-3.jpg"/>
        <figcaption>
          <cite>Фото з Telegram "слуги народу"</cite>
        </figcaption>
      </figure>
      <p>Також, за цим законопроєктом, нотаріуси отримають право безоплатного доступу до Єдиної бази для перевірки довідок та звітів про оцінку об’єктів нерухомості.</p>
      <p>Передбачається, що інформація з Єдиної бази звітів про оцінку буде відкритою (вся інформація про об'єкт нерухомості та його вартість буде доступна в режимі відкритого, прямого неавторизованого доступу з можливістю завантаження, крім відомостей, що становлять персональні дані замовника звіту та/або власника майна відповідно до закону про захист персональних даних).</p>
      <p>Звіти про оцінку зберігатимуться в Єдиній базі  в електронній формі.</p>
      <p>
        <b>
          <i>Знати більше:</i>
        </b>
      </p>
      <p>
        <b>
          <i>
            <a href="https://www.epravda.com.ua/publications/2019/10/22/652852/">Детектор брехні і $30 тисяч для "Слуги народу". Як депутати Зеленського посварилися через схеми Яценка</a>
          </i>
        </b>
      </p>
      <p>
        <b>
          <i>
            <a href="https://www.epravda.com.ua/publications/2019/11/4/653275/">Фінал історії з детектором брехні для "слуг народу": як будуть позбуватися "майданчиків Яценка"</a>
          </i>
        </b>
      </p>
      <p>
        <b>Передісторія:</b>
      </p>
      <ul>
        <li>У жовтні 11 депутатів "Слуги народу", які входять у комітет із фінансів, податкової та митної політики, підозрюють в <a href="https://www.epravda.com.ua/publications/2019/10/22/652852/?fbclid=IwAR1L1xFeeTGOT2HUGvfPFgOdy8lb1LB5TOFfHXI7-n5JcM9F7gH1_J1KKbE">отриманні по 30 тисяч доларів </a>за не підтримку в комітеті законопроєкту про ліквідацію корупційних схем під час оцінки об’єктів нерухомості.</li>
        <li>Суть схеми полягає в діяльності <a href="https://www.epravda.com.ua/publications/2019/01/18/644405/">електронних майданчиків</a> (посередників між оцінщиками майна та електронною базою Фонду держмайна), які пов'язують із депутатом Антоном Яценком. </li>
        <li>У серпні 2018 року "Наші гроші з Денисом Бігусом" повідомляли, що лише за перший місяць роботи фірми, близькі до нардепа з "Відродження" Антона Яценка, <a href="https://www.pravda.com.ua/news/2018/08/28/7190431/">"викачали" 23 млн</a> на схемах посередництва.</li>
        <li>У Раді зареєстрували законопроєкт №<a href="http://w1.c1.rada.gov.ua/pls/zweb2/webproc4_1?pf3511=66665">2047</a>, який дозволив би ліквідувати цю "схему", але "слуги народу" подали і альтернативний законопроєкт №<a href="http://w1.c1.rada.gov.ua/pls/zweb2/webproc4_1?pf3511=66851">2047-1</a>, який дозволяв укріпити діяльність майданчиків-посередників.</li>
        <li>Із нинішніх <a href="https://www.pravda.com.ua/news/2019/10/22/7229766/">нардепів </a>під підозру потрапили: Ірина Аллахвердієва, Ольга Василевська-Смаглюк, Дар'я Володіна, Юлія Діденко, Олександр Дубінський, Вікторія Кінзбурська, Олексій Ковальов, Анна Колісник, Олексій Леонов, Анастасія Ляшенко, Євген Петруняк.</li>
        <li>Після цього джерела УП повідомляли, що президент Володимир Зеленський та керівництво партії "Слуга народу" вимагали, щоб депутати СН, які є членами фінансового комітету Ради <a href="https://www.pravda.com.ua/news/2019/10/22/7229738/">пройшли детектор брехні</a>.</li>
        <li>Згодом президент Володимир Зеленський заявив, що всі члени комітету Верховної Ради з питань фінансів мають пройти перевірку на <a href="https://www.pravda.com.ua/news/2019/10/23/7229843/">детекторі брехні </a>у зв’язку з скандалом з можливим отриманням хабарів "слугами народу".</li>
        <li>Спеціалізована антикорупційна прокуратура зареєструвала <a href="https://www.pravda.com.ua/news/2019/10/23/7229828/">кримінальне провадження </a>за фактом можливого вчинення корупційного злочину 11-ма нардепами.</li>
        <li>Депутат <a href="https://www.pravda.com.ua/news/2019/10/23/7229827/">Олександр Качура</a>, один з головних ініціаторів законопроекту №2047-1, сам висловив бажання пройти "детектор брехні". І вже навіть <a href="https://www.pravda.com.ua/news/2019/10/23/7229894/">нібито його пройшов.</a></li>
        <li>Також прозвітував про проходження перевірки на поліграфі і <a href="https://www.pravda.com.ua/news/2019/10/23/7229897/">нардеп Дубінський</a>. Він відповідав на питання експерта у прямому ефірі, хоч поліграфологи кажуть, що таке дослідження не зовсім ефективне.</li>
        <li>Також у прямому ефірі проходила поліграф нардеп Ольга <a href="https://www.pravda.com.ua/news/2019/10/24/7229949/">Василевська-Смаглюк.</a> Експерт розмовляла з нею лиш 40 хв і відразу змогла озвучити висновок. За її словами, хабарі депутатам таки пропонували.</li>
        <li>23 жовтня голова фракції "Слуга народу" Давид Арахамія заявив, що 24 жовтня <a href="https://www.pravda.com.ua/news/2019/10/23/7229866/">свідок у справі </a>щодо хабара нардепам по 30 тисяч доларів публічно розповість про пропозицію неправомірної вигоди. </li>
        <li>Але 24 жовтня Арахамія заявив, що свідок <a href="https://www.pravda.com.ua/news/2019/10/24/7229975/">не прийде на ефір</a> через заборону правоохоронців.</li>
        <li>31 жовтня нардеп від "Слуги народу" Мар’ян Заблоцький провідомив, що комітет з питань фінансів, податкової та митної політики <a href="https://www.epravda.com.ua/news/2019/10/31/653201/">підтримав ліквідацію </a>приватних електронних майданчиків для оцінки нерухомого майна.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/12/7231738/"/>
        <a href="https://www.pravda.com.ua/news/2019/11/12/7231727/"/>
        <a href="https://www.epravda.com.ua/news/2019/11/12/653608/"/>
      </related>
    </article>
  </body>
</html>