<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596935/seismos-sta-katexomena-apo-ti-syllipsi-gnostou-epixeirimatia-kai-tou-giou-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T11:02:00+00:00"/>
    <meta property="og:title" content="«Σεισμός» στα κατεχόμενα από τη σύλληψη γνωστού επιχειρηματία και του γιου του"/>
    <meta property="og:description" content="Η σύλληψη δύο μελών μιας εκ των πλέον γνωστών οικογενειών στον επιχειρηματικό κόσμο στα κατεχόμενα, του πατέρα και προέδρου του ομίλου επιχειρήσεων..."/>
  </head>
  <body>
    <article>
      <h1>«Σεισμός» στα κατεχόμενα από τη σύλληψη γνωστού επιχειρηματία και του γιου του</h1>
      <address><time datetime="2019-11-12T11:02:00+00:00">12 Nov 2019, 11:02</time> by <a rel="author">SigmaLive</a></address>
      <p>Η σύλληψη δύο μελών μιας εκ των πλέον γνωστών οικογενειών στον επιχειρηματικό κόσμο στα κατεχόμενα, του πατέρα και προέδρου του ομίλου επιχειρήσεων Αλτίνμπας και του γιου του, δεσπόζει στον τ/κ Τύπο σήμερα, καθώς είναι η πρώτη φορά που αστυνομική έρευνα αγγίζει για υποθέσεις απάτης και πλαστογραφίας τόσο υψηλά ιστάμενα κοινωνικά πρόσωπα. Τα υπόλοιπα θέματα αφορούν και πάλι παρανομίες ή ατασθαλίες σε συνεργατικά ιδρύματα, διαγραφές χρεών εταιρειών και παρόμοια θέματα.</p>
      <p>Η «Αφρίκα» (Αφρική) με τίτλο «Συνελήφθη και ο Βάκκας», αναφέρει ότι στο πλαίσιο των ερευνών για τα πλαστά έγγραφα σε μεταβιβάσεις ακινήτων στην Κερύνεια, συνελήφθη για πρώτη φορά ένας τέτοιου μεγέθους επιχειρηματίας, ο Βακκάς Αλτίνμπας. Αλλού γράφει για τον οδηγό που προκάλεσε θανατηφόρο λόγω αλκοόλ, ο οποίος από το νοσοκομείο οδηγήθηκε στο «δικαστήριο» και από εκεί υπό κράτηση. Σε άλλο θέμα γράφει ότι έρευνα στο «νότο» δείχνει ότι το 72,4% των Ε/κ είναι ενάντια στα δύο κράτη.<br/><br/>Η «Χαλκίν Σεσί» (Φωνή του λαού) με τίτλο «Δεν ελέγχονται οι συνεργατικές», γράφει ότι δύο υπάλληλοι στην συνεργατική Ικτισάτ απολύθηκαν και ο πρωτοκολλητής των συνεργατικών εταιρειών λόγω ατασθαλιών. Αλλού αναφέρεται επίσης στην σύλληψη του Αλντίμπας, ο οποίος υποστήριξε ότι έχει στηθεί μια σκευωρία εναντίον του και των επιχειρήσεών του. Σε άλλο θέμα αναφέρει ότι ο Μουμτάζ Σοϊσάλ, πρώην Υπουργός της Τουρκίας και καθηγητής Συνταγματικού Δικαίου, πέθανε σε ηλικία 90 ετών.<br/><br/>Η «Χαβαντίς» (Είδηση) με τίτλο «Σεισμός Αλτίνμπας», γράφει ότι μαζί με τον πρόεδρο του ομίλου εταιρειών Αλντίνμπας συνελήφθησαν και άλλα έξι άτομα για την απόφαση των πλαστών εγγράφων μεταβίβασης ακινήτων στο «κτηματολόγιο» Κερύνειας. Σε άλλο θέμα αναφέρεται στις αποφάσεις του Συμβουλίου Εξωτερικών Υποθέσεων εναντίον της Τουρκίας για τις γεωτρήσεις στην ανατολική Μεσόγειο. Αλλού γράφει ότι η δεύτερη μέρα της άσκησης του τουρκικού ναυτικού περιλάμβανε την διάσωση εμπορικού πλοίου που καταλήφθηκε από πειρατές.<br/><br/>Η «Κίπρις» (Κύπρος) με τίτλο «Ο ισχυρισμός για απάτες έφερε συλλήψεις», αναφέρεται επίσης στις συλλήψεις των Αλτίνμπας, πατέρα και γιου, όπως και άλλων πέντε ατόμων. Σε άλλο θέμα γράφει ότι σήμερα ανακοινώνεται η απόφαση του «δικαστηρίου» για την υπόθεση του ξυλοδαρμού δύο ανδρών από άνδρες του επιχειρηματία Μπουλούτ Ακατζιάν. Αλλού αναφέρει ότι ο οδηγός που προκάλεσε τροχαίο δυστύχημα με δύο θύματα οδηγήθηκε από το νοσοκομείο στη φυλακή.<br/><br/>Η «Γενί Ντουζέν» (Νέα τάξη) με τίτλο «Δεν είναι χάρη αλλά απαλλαγή», αναφέρεται στη διαγραφή χρέους 10 εκ. ΤΛ (1,6 εκ ευρώ) της εταιρείας AKSA, που έχει τον ηλεκτροπαραγωγικό σταθμό στα κατεχόμενα, προς το «τμήμα τελωνείων», καθώς το ζήτημα απασχόλησε χθες την «βουλή». Αλλού γράφει ότι η «αστυνομία» εδώ και 16 μήνες διεξήγαγε κρυφά έρευνες για την υπόθεση των πλαστών εγγράφων και κατέληξε στη σύλληψη επτά ακόμη ατόμων χθες, μεταξύ αυτών και της επιχειρηματικής οικογένειας Αλτίνμπας. Σε άλλο θέμα αναφέρεται στο άρθρο του διευθυντή της εφημερίδας, Τζενκ Μουτλούγιακαλι ο οποίος διερωτάται εάν ο Ερσίν Τατάρ μπορεί να ταξιδέψει στο εξωτερικό.</p>
    </article>
  </body>
</html>