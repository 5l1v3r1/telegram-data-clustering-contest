<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231724/"/>
    <meta property="og:site_name" content="Українська правда"/>
    <meta property="article:published_time" content="2019-11-12T11:03:45+00:00"/>
    <meta property="og:title" content="Обвинувачення клопотатиме про 30 млн застави для Писарука – джерело"/>
    <meta property="og:description" content="Обвинувачення буде клопотати арешт ексзаступника голови Нацбанку та голову правління Райффайзен Банку Олександра Писарука з альтернативою внесення 30 млн грн застави."/>
  </head>
  <body>
    <article>
      <h1>Обвинувачення клопотатиме про 30 млн застави для Писарука – джерело</h1>
      <address>
        <time datetime="2019-11-12T11:03:45+00:00">12 Nov 2019, 11:03</time>
      </address>
      <p>Обвинувачення буде клопотати арешт ексзаступника голови Нацбанку та голову правління Райффайзен Банку Олександра Писарука з альтернативою внесення 30 млн грн застави.</p>
      <p><b>Джерело:</b> поінформований співрозмовник "Української правди", екснардеп Сергій Лещенко в <a href="https://web.telegram.org/#/im?p=@LeshchenkoS">Telegram</a></p>
      <p><b>Деталі:</b> За словами джерела УП, під час обрання міри запобіжного заходу обвинувачення буде клопотати про арешт Писарука з альтернативою внесення застави в розмірі 30 мільйонів гривень.</p>
      <p>У вівторок Писаруку мають обрати запобіжний захід у Вищому антикорупційному суді.</p>
      <p>Згодом у <a href="https://www.facebook.com/sap.gov.ua/photos/a.836519139784604/1971944699575370/?type=3&amp;theater">САП повідомили</a>, що наразі триває процес подачі клопотань до суду про обрання підозрюваним запобіжних заходів у вигляді тримання під вартою з альтернативою внесення застави <b>від 2,5 млн гривень до 30 млн гривень.</b></p>
      <p>Екснардеп Лещенко пише, що колишнього посадовця Нацбанку "відпустили в ніч з понеділка на вівторок після оголошення підозри" за ч. 5 ст. 191 КК (привласнення чи розтрата чужого майна в особливо великих розмірах або організованою групою).</p>
      <p>Такі дії караються позбавленням волі на строк від 7 до 12 років. </p>
      <p><b>Що було раніше: </b>11-12 листопада 2019 року детективи Національного бюро під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк".</p>
      <p>Серед підозрюваних – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд.</p>
      <p>Серед інших підозрюваних: </p>
      <ul>
        <li>ексдиректор Генерального департаменту банківського нагляду;</li>
        <li>колишній в.о. начальника управління НБУ по м. Києву та Київській обл.;</li>
        <li>ексголова спостережної ради ПАТ "ВіЕйБі Банк";</li>
        <li>ексзаступник голови правління ПАТ "ВіЕйБі Банк";</li>
        <li>три посадові особи приватних компаній, пов’язаних з бенефіціарними власниками ПАТ "ВіЕйБі Банк";</li>
      </ul>
      <p>Пресслужба <a href="https://www.pravda.com.ua/news/2019/11/12/7231713/">НБУ повідомила</a>, що жоден з членів правління та директорів департаментів у зв’язку зі справою "ВіЕйБі банку" не був затриманий. </p>
      <p>
        <i>
          <b>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/12/653609/"/>
        <a href="https://www.pravda.com.ua/news/2019/11/12/7231713/"/>
        <a href="https://www.epravda.com.ua/news/2019/11/12/653601/"/>
      </related>
    </article>
  </body>
</html>