<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D9%88%D8%AD%D8%A7%D9%86%DB%8C-%D9%88%D8%B6%D8%B9%DB%8C%D8%AA-%DA%A9%D8%B4%D9%88%D8%B1-%D8%BA%DB%8C%D8%B1%D8%B9%D8%A7%D8%AF%DB%8C-%D8%A7%D8%B3%D8%AA%D8%8C-%D9%BE%D9%88%D9%84-%D8%A8%D8%B1%D8%A7%DB%8C-%D8%A7%D8%AF%D8%A7%D8%B1%DB%80-%DA%A9%D8%B4%D9%88%D8%B1-%D9%86%D8%AF%D8%A7%D8%B1%DB%8C%D9%85-20191112/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-12T11:41:38+00:00"/>
    <meta property="og:title" content="روحانی : وضعیت کشور غیرعادی است، پول برای ادارۀ کشور نداریم"/>
    <meta property="og:description" content="حسن روحانی در سخنرانی که امروز سه شنبه بیست و یک آبان ماه در کرمان انجام داد گفت که شرایط کشور غیرعادی، سخت و پیچیده است. او سخت ترین روزهای حیات جمهوری اسلامی را روزها و ماه های اخیر خواند و گفت که به دلیل تحریم های نفتی دولت ریال و ارز برای ادارۀ..."/>
  </head>
  <body>
    <article>
      <h1>روحانی : وضعیت کشور غیرعادی است، پول برای ادارۀ کشور نداریم</h1>
      <address><time datetime="2019-11-12T11:41:38+00:00">12 Nov 2019, 11:41</time> by <a rel="author">ناصر اعتمادی</a></address>
      <p>
        <b>حسن روحانی در سخنرانی که امروز سه شنبه بیست و یک آبان ماه در کرمان انجام داد گفت که شرایط کشور غیرعادی، سخت و پیچیده است. او سخت ترین روزهای حیات جمهوری اسلامی را روزها و ماه های اخیر خواند و گفت که به دلیل تحریم های نفتی دولت ریال و ارز برای ادارۀ کشور ندارد.</b>
      </p>
      <p>روحانی با بی سابقه خواندن مشکلات امروز کشور افزود : "تاکنون برای فروش نفت و حرکت یک کشتی نفت کش اینگونه مشکل نداشتیم." او در توصیف دشواری شرایط اقتصادی حاضر تصریح کرد که برای نمونه در جریان جنگ هشت سالۀ ایران و عراق، صادرات نفت ایران تنها دو هفته در سال ١۳۶۴ متوقف شد.  </p>
      <p>روحانی در ادامه افزود : "وقتی کشور با مشکلات فروش نفت مواجه می شود چگونه باید کشور را اداره کنیم؟" روحانی گفت : "سالانه حدود ۴۵۰ هزار میلیارد تومان بودجه برای ادارۀ کشور در خزانه نیاز است و باید به همۀ خدمات هم پاسخ داد." وی سپس تصریح کرد که بدون پول یا در اصل درآمدهای ارزی حاصل از فروش نفت نمی توان کشور را اداره کرد و اگر پول نفت در میان نباشد باید با استفاده از منابع دیگر نیازهای مالی دولت را تامین نمود. روحانی گفت که "بالاترین درآمد مالیاتی کشور برای سال آینده ١۵۰ هزار میلیارد تومان پیش بینی شده است". وی سپس پرسید : "٣۰۰ هزار میلیارد تومان باقیمانده [برای ادارۀ کشور] را باید از کجا آورد؟"</p>
      <p>او تأکید کرد : "با وجود درآمدهای متفرقه [از جمله حقوق گمرکی] تنها درآمدی که می تواند کشور را اداره کند پول نفت است."</p>
      <p>روحانی گفت که در شرایط عادی درآمد نفتی ایران سالانه ٦۰ میلیارد دلار بود که درآمد ریالی معادل ٦۰۰ هزار میلیارد تومان در اختیار دولت می گذاشت. او مجدداً پرسید : حالا که این درآمد در نتیجۀ تحریم ها و ناتوانی حکومت برای صادرات و فروش نفت در میان نیست : "چگونه می توان کشور را اداره کرد؟" به گفتۀ روحانی : درآمدهای مالیاتی و گمرکی تنها ٣۰ درصد نیاز مالی کشور را تأمین می کند. وی تأکید کرد که حکومت به ارز خارجی نیاز مبرم دارد، زیرا ارز خارجی تأمین کنندۀ منابع واردات قطعات و کالاهای اساسی است. روحانی تصریح نمود که تأمین این کالاها سالانه ٢٠ میلیارد دلار هزینه روی دست دولت می گذارد و رقم کل واردات کشور بین ۵۰ تا ۶۰ میلیارد دلار در سال برآورد می شود.</p>
      <p>روحانی نسبت به وضعیت فقر خانوارهای ایرانی نیز هشدار داد و گفت که از حدود ۲۵ میلیون خانوار ایرانی، "١٨ میلیون خانوار شرایط سختی دارند [به طوری که] دولت تصمیم گرفته ماهانه به غیر از یارانه نقدی یک بستۀ حمایتی نیز در اختیار آنها بگذارد."</p>
      <p>با این حال، حسن روحانی بار دیگر مدعی شد که "خوشبختانه اقتصاد عمومی جامعه به طور نسبی خوب است." او همچنین از جناح های رقیب در قدرت خواست که نگذارند که به گفتۀ او "شیاطین در ماه های آینده که ماه های انتخابات است" از وضعیت جاری جامعه به گفتۀ وی "سوءاستفاده کنند" و "با بالا بردن صداها و لحن ها در بین ما تفرقه ایجاد کنند."     </p>
    </article>
  </body>
</html>