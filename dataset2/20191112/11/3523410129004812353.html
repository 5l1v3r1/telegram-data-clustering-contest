<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639574/%D8%A7%D9%88%D9%84%DB%8C%D9%86-%D8%AA%D8%A7%D9%85%DB%8C%D9%86-%D9%85%D8%A7%D9%84%DB%8C-%D8%A7%D8%B2-%D8%A8%D8%A7%D8%B2%D8%A7%D8%B1-%D8%B3%D8%B1%D9%85%D8%A7%DB%8C%D9%87-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D9%81%D8%B1%D9%88%D8%AF%DA%AF%D8%A7%D9%87%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:29:00+00:00"/>
    <meta property="og:title" content="اولین تامین مالی از بازار سرمایه برای توسعه فرودگاهی"/>
    <meta property="og:description" content="ترمینال پروازهای بین المللی فرودگاه یکی از مناطق آزاد با اعتبار ۳۰۰ میلیارد تومان از محل تأمین مالی در بازار سرمایه تا ۱۴۰۲ احداث می شود."/>
  </head>
  <body>
    <article>
      <h1>
        <a href="https://www.bultannews.com/fa/news/639574/%D8%A7%D9%88%D9%84%DB%8C%D9%86-%D8%AA%D8%A7%D9%85%DB%8C%D9%86-%D9%85%D8%A7%D9%84%DB%8C-%D8%A7%D8%B2-%D8%A8%D8%A7%D8%B2%D8%A7%D8%B1-%D8%B3%D8%B1%D9%85%D8%A7%DB%8C%D9%87-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D9%81%D8%B1%D9%88%D8%AF%DA%AF%D8%A7%D9%87%DB%8C">اولین تامین مالی از بازار سرمایه برای توسعه فرودگاهی</a>
      </h1>
      <h2>ترمینال پروازهای بین المللی فرودگاه یکی از مناطق آزاد با اعتبار ۳۰۰ میلیارد تومان از محل تأمین مالی در بازار سرمایه تا ۱۴۰۲ احداث می شود.</h2>
      <address><time datetime="2019-11-12T11:29:00+00:00">12 Nov 2019, 11:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دیروز (۲۰ آبان) یک نماد معاملاتی به عنوان <b>اوراق اجاره صکوک</b> و از <b>ابزارهای نوین مالی</b> در بازار سرمایه برای تأمین مالی احداث ترمینال پروازهای بین المللی فرودگاه یکی از مناطق آزاد کشور گشایش یافت و با آنکه قرار بود برگه های این نماد معاملاتی در سه روز کاری عرضه شود، اما در روز نخست عرضه ۱۰۰ درصد برگه ها به فروش رسید و پس از آن نماد مذکور بسته شد.</p>
      <p>به گفته یک مقام مسئول، این اوراق صکوک اجاره در ۳ میلیون برگه ۱۰۰ هزار تومانی عرضه شد که در همان روز نخست به طور کامل به فروش رسید.</p>
      <p>گفتنی است همه ۳ میلیون برگه کیش ۱۴۰۲، توسط یک مشتری حقوقی رأس ساعت ۱۱:۲۰ و عینا با قیمت مندرج بر روی هر برگه (۱۰۰ هزار تومان) خریداری شده است!</p>
      <p>بر اساس آنچه شرکت فرابورس ایران اعلام کرده، قرار است شرکت واسط و بازارگردان این منابع مالی، با استفاده از این منابع اقدام به خرید املاک ویلایی با کاربری مسکونی با استفاده از اجاره به شرط تملیک از بانی کند.</p>
      <p>سررسید این اوراق ۴ ساله بوده و با سود ۱۸ درصد به خریدار در سرسید ۱۴۰۲ بازگردانده خواهد شد. دارایی های غیر منقول در این پروژه، به عنوان تأمین منابع مالی احداث ترمینال پروازهای بین المللی این فرودگاه در نظر گرفته می شود.</p>
      <p>این اولین بار است که زیرساخت فرودگاهی و حمل و نقل هوایی در بازار سرمایه تأمین اعتبار می شود. پیش از این اوراق اجاره صکوک یکی از شرکت های هواپیمایی در بازار سرمایه عرضه شده بود که به تأمین اعتبار خرید ناوگان حمل و نقل هوایی اختصاص داشت.</p>
    </article>
  </body>
</html>