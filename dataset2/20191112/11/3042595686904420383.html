<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-grille-hauglie-fortest-mulig/71809551"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T11:24:43+00:00"/>
    <meta property="og:title" content="Vil grille Hauglie fortest mulig"/>
    <meta property="og:description" content="Freddy André Øvstegård (SV) i kontrollkomiteen varsler at Stortinget kan kjøre sitt helt eget løp for å granske Nav-skandalen - uavhengig av Høyre-regjeringens egen granskingskommisjon."/>
  </head>
  <body>
    <article>
      <h1>Vil grille Hauglie fortest mulig</h1>
      <h2>Freddy André Øvstegård (SV) i kontrollkomiteen varsler at Stortinget kan kjøre sitt helt eget løp for å granske Nav-skandalen - uavhengig av Høyre-regjeringens egen granskingskommisjon.</h2>
      <address><time datetime="2019-11-12T11:24:43+00:00">12 Nov 2019, 11:24</time> by <a rel="author">Jørgen Gilbrant</a></address>
      <p>- Jeg mener vi skal kjøre full kontrollbehandling før rapporten kommer. Vi vil få inn Anniken Hauglie på kontrollhøring så fort som mulig, sier Freddy André Øvstegård, SVs representant i Stortingets kontrollkomité.</p>
      <p>
        <b>I dag møtes kontrollkomiteen for å velge saksordfører for Stortingets behandling av Nav-skandalen, samt spisse og bli enige om hvilke spørsmål arbeids- og sosialminister Anniken Hauglie må besvare.</b>
      </p>
      <p>Fredag nedsatte regjeringen en egen uavhengig granskingskommisjon som skal levere en rapport om hvordan det kunne gå til at om lag 50 mennesker er uskyldig dømt og tusenvis av Nav-brukere har blitt ofre for en feiltolkning av EØS-reglementet.</p>
      <figure>
        <img src="https://dbstatic.no/71809888.jpg?imageId=71809888&amp;width=1024&amp;height=615"/>
        <figcaption><b>KRITISK:</b> Freddy André Øvstegård (SV) savner svar på en rekke spørsmål fra Anniken Hauglie. Foto: Terje Pedersen / NTB scanpix Vis mer</figcaption>
      </figure>
      <h3>Ingen avskjæring</h3>
      <p>
        <b>Opposisjonen på Stortinget har vært kritiske til at regjeringen setter ned granskingskommisjonen siden det har vært en svikt i hele statsapparatet. Verken Stortinget, regjeringen, påtalemyndigheten eller domstolene har forstått lovverket.</b>
      </p>
      <p>Ifølge EØS-avtalen, som står over norsk lov, er det fullt lovlig å oppholde seg i et hvilket som helst EU-land når man mottar sykepenger, arbeidsavklaringspenger eller pleiepenger. Stikk i strid med den norske trygdeloven.</p>
      <p>- Vi er veldig opptatt av at Stortinget skal få stille spørsmålene Stortinget mener er relevante, helt uavhengig av den granskingen som er satt ned. Vi har en egen kontrollfunksjon på Stortinget som det er viktig ikke blir avskåret av regjeringen, sier Øvstegård, som har formulert en rekke spørsmål han savner svar på fra statsråd Hauglie.</p>
      <h3>Purret regjeringen</h3>
      <p>Øvstegård har allerede purret på departementet for å gi ut mer informasjon. <a href="https://www.regjeringen.no/no/tema/pensjon-trygd-og-sosiale-tjenester/feilpraktisering-av-eos-sin-trygdeforordning/id2675673/">Blant annet manglet brevet sendt 20. desember i fjor fra Nav til departementet vedlegg</a>. Etter en klage fra SV, ble vedleggene publisert i helga, meldte <a href="https://www.vg.no/nyheter/innenriks/i/1nebVq/departementet-fikk-informasjon-om-omfanget-av-nav-skandalen-i-2018-her-burde-alarmen-gaatt?utm_source=vgfront&amp;utm_content=row-21">VG</a> i går.</p>
      <p>- Vi ber også om alle møtereferater. Den informasjonen er ekstremt viktig når det gjelder departementets håndtering. Er det sånn at departementet ikke har gjort vurderinger av regelverket? Eller har departementet gjort vurderinger som ikke har kommet til offentligheten eller Stortinget? Begge alternativer her er problematisk, sier Øvstegård.</p>
      <h3>Ap avventende</h3>
      <p>Dag Terje Andersen (Ap) vil avvente dagens møte i kontrollkomiteen før han varsler om det blir aktuelt med en stortingshøring.</p>
      <p>- Det er aktuelt med høring og det blir selvfølgelig diskutert. Det mest presserende er hva statsråden har foretatt seg siden juni 2017 og fram til i dag, sier Andersen.</p>
      <p>
        <b>- Det er alvorlig at det har tatt så lang tid før det endelig blir gitt beskjed om at praksis skal endres og pågående saker stoppes. Det har ført til at folk er feilaktig dømt. Det må vi spørre nærmere om, sier Ap-politikeren videre, som heller ikke er fornøyd med at regjeringen selv har tatt regien over granskingen.</b>
      </p>
      <p>- Kommisjonen hadde hatt større troverdighet hvis den hadde blitt nedsatt av Stortinget, men regjeringen valgte å ikke samarbeide.</p>
      <p>Dag Terje Andersen mener nettopp det at regjeringen har kjørt «solo» overfor Stortinget da granskingskommisjonen ble nedsatt har økt informasjonsbehovet.</p>
      <p>- Jeg tror det er behov for flere spørsmål fra oss og en eventuell høring når regjeringen har valgt å gjøre det på denne måten, sier Andersen.</p>
    </article>
  </body>
</html>