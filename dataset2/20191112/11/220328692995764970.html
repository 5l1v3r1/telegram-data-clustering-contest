<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/fandkova-nyamame-vreme-za-partiyni-borichkaniya-406519.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T11:56:34+00:00"/>
    <meta property="og:title" content="Фандъкова: Нямаме време за партийни боричкания"/>
    <meta property="og:description" content="До месец ще предложа промени в работата на общината, увери столичният кмет"/>
  </head>
  <body>
    <article>
      <h1>Фандъкова: Нямаме време за партийни боричкания</h1>
      <address>
        <time datetime="2019-11-12T11:56:34+00:00">12 Nov 2019, 11:56</time>
      </address>
      <p>София няма време за губене в партийни боричкания и хаотични движения, заяви новоизбраният кмет на столицата Йорданка Фандъкова в словото си по време на първата тържествена сесия на Столичния общински съвет.</p>
      <p>„Днес подписваме клетвения лист и нашата първа отговорност е тази към хората на София“, каза тя на новите общински съветници и увери: „Решенията, които ще взимаме, са решения за града“.</p>
      <p>„Минахме през тежка кампания, в която се казаха много неща – и истини, и лъжи. Едно обещание обаче ни обединяваше и това е обещанието за промяна. Промяна не за един или друг, а промяна за града. Промяната за София е единствено в развитието и реалната работа, защото промяната не е лозунг, а посока и цел. За нея е нужна смелост“, смята градоначалникът на столицата.</p>
      <p>Тя увери, че вратата на кабинета ѝ ще бъде отворена за разговори, идеи и добри решения. Фандъкова обеща обаче, че няма да подкрепя популизма, както и използване на града за „решаване на партийни задачи“.</p>
      <p>Йорданка Фандъкова отново потвърди, че готви предложение за структурни промени в работата на Столична община, които ще бъдат представени на съветниците до месец. Те ще целят да гарантират повече публичност и контрол в работата на администрацията.</p>
      <p>„За това предлагам и нови ресори - „Строителство“, „Дигитализация и инвестиции“ и „Транспорт“. Това са големите мотори за промяната на София и това е начина да осигурим скоростта на развитие“, смята новоизбраният столичен кмет.</p>
    </article>
  </body>
</html>