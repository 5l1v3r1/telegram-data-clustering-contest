<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639580/%D8%AE%D9%88%D8%AF%DA%A9%D8%B4%DB%8C-%D9%86%D8%B8%D8%A7%D9%85%DB%8C%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%85%D8%B9%D8%B6%D9%84%DB%8C-%D8%AC%D8%AF%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T11:45:00+00:00"/>
    <meta property="og:title" content="خودکشی نظامیان آمریکایی معضلی جدی است"/>
    <meta property="og:description" content="معاون رئیس‌جمهور سابق آمریکا و رقیب احتمالی ترامپ در انتخابات آتی این کشور اذعان کرد خودکشی نظامیان آمریکایی معضلی جدی است."/>
  </head>
  <body>
    <article>
      <h1>
        <a href="https://www.bultannews.com/fa/news/639580/%D8%AE%D9%88%D8%AF%DA%A9%D8%B4%DB%8C-%D9%86%D8%B8%D8%A7%D9%85%DB%8C%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%85%D8%B9%D8%B6%D9%84%DB%8C-%D8%AC%D8%AF%DB%8C-%D8%A7%D8%B3%D8%AA">خودکشی نظامیان آمریکایی معضلی جدی است</a>
      </h1>
      <h2>معاون رئیس‌جمهور سابق آمریکا و رقیب احتمالی ترامپ در انتخابات آتی این کشور اذعان کرد خودکشی نظامیان آمریکایی معضلی جدی است.</h2>
      <address><time datetime="2019-11-12T11:45:00+00:00">12 Nov 2019, 11:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی سی ان ان، جو بایدن که در حال حاضر نامزد انتخابات ریاست جمهوری سال ۲۰۲۰ آمریکاست در برنامه انتخاباتی زنده این شبکه که در شهر گرینل ایالت آیووا برگزار شد در پاسخ به سوالی درباره وضع نظامیان سابق ارتش آمریکا گفت: تعداد نظامیان سابق (ارتش آمریکا) که خودکشی می‌کنند بیشتر از تعداد نظامیانی است که در میدان‌های نبرد کشته شده اند. این روند باید متوقف شود.</p>
      <p>وی افزود: یکی از کار‌هایی که باراک اوباما، رئیس جمهور سابق و بنده در رسیدگی به وضع بی خانمانی کهنه سربازان انجام دادیم این بود که گفتیم می‌خواهیم به بی خانمانی این افراد پایان بدهیم و اینکه می‌خواهیم تلاش کنیم و این مسئله را به اولویتی اصلی تبدیل کنیم. بنده می‌خواهم اطمینان حاصل شود هرگاه یک کهنه سرباز تنها گوشی تلفن را بر می‌دارد و به کمک نیاز دارد، بلافاصله به او کمک شود.</p>
      <p>معاون رئیس جمهور سابق آمریکا در ادامه به صورت تلویحی بر مخالفت با نظامیگری آمریکا در منطقه تاکید و تصریح کرد واشنگتن نمی‌تواند پلیس جهان باشد.</p>
      <p>وی گفت: ما به حضور گسترده نیرو‌های نظامی در خارج از کشور نیاز نداریم. ما به این کار نیاز نداریم بویژه درباره منطقه خاورمیانه و اینکه نیرو‌های نظامی ما از دریای مدیترانه تا خلیج فارس حضور داشته باشند. ما به چنین کاری نیاز نداریم. اما در عین حال واقعا نیاز داریم که نیرو‌های ویژه و شمار محدود نظامیان ما در کنار شصت و نه کشور دیگر با تروریسم فاقد کشور مبارزه کنند و به مسئله مناطق بی ثبات جهان رسیدگی کنیم زیرا نمی‌توانیم همه این کار‌ها را خودمان به تنهایی انجام بدهیم.</p>
      <p>رقیب احتمالی ترامپ در انتخابات ریاست جمهور آتی آمریکا تاکید کرد: ما نمی‌توانیم پلیس جهان باشیم. ما به آن‌ها (متحدانمان) در کنار خودمان نیاز داریم. فکر می‌کنم ما به نیروهایمان در خارج نیاز داریم، اما این نیرو‌ها باید به تعداد کم باشند.</p>
      <p>جو بایدن در پاسخ به سوالی درباره ماجرای اوکراین و اتهامات پسرش گفت: همه کسانیکه درباره این ماجرا تحقیقات جدی انجام داده اند از جمله شبکه سی ان ان و شبکه‌های دیگر که به بررسی این مسئله پرداخته اند گفته اند هیچ پایه و اساسی برای این اتهامات وجود ندارد که من عملکرد نادرستی داشته ام یا اینکه پسرم این کار را کرده باشد. کل ماجرا، تلاش ترامپ برای منحرف کردن افکار است.</p>
      <p>بایدن در ادامه افزود: اجازه بدهید از این زاویه به این مسئله نگاه کنیم. آیا می‌توانید تصور کنید رئیس جمهور وقت تلاش کند اطمینان یابد نامزد نهایی حزب دموکرات چه کسی باشد! من در چند هفته گذشته به چند نکته پی برده ام. نکته اول اینکه پوتین نمی‌خواهد بنده رئیس جمهور باشم و نکته دوم اینکه ترامپ نمی‌خواهد من نامزد نهایی انتخابات باشم. اما به او می‌گویم که من آمده ام و می‌مانم.</p>
      <p>وی در پاسخ به سوالی درباره ماجرای استیضاح دونالد ترامپ، رئیس جمهور آمریکا گفت: مجلس نمایندگان (آمریکا) هیچ گزینه انتخابی ندارد و باید قانون اساسی کشور را پیاده کند اعم از اینکه این کار‌ها نتیجه بخش باشد یا نباشد و فارغ از اینکه این کار‌ها در نهایت به این منجر شود که او (ترامپ) از مسند اداره امور بیرون رانده شود یا نشود. ظاهر قضیه این است که وی قانون اساسی ایالات متحده را نقض کرده است. درگیر کردن کشور‌های دیگر در مسائل سیاسی کشورمان، نقض قانون است. ما باید به این مسئله رسیدگی کنیم. من دو ماجرای استیضاح را به خاطر دارم. روند استیضاح زیبا نیست و چیزی نیست که بنده آرزو کنم کشورم به آن مبتلا شود. اما باید اصول قانون اساسی حفظ شود.</p>
    </article>
  </body>
</html>