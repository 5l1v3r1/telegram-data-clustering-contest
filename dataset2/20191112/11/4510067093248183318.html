<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/klaus-iohannis-nu-vrea-dezbatere-cu-viorica-dancila-in-2014-il-acuza-pe-ponta-ca-e-arogant-si-lipsit-de-curaj-daca-nu-iese-la-confruntare-152741.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T11:35:00+00:00"/>
    <meta property="og:title" content="Klaus Iohannis nu vrea dezbatere cu Viorica Dăncilă. În 2014, îl acuza pe Ponta că e arogant şi lipsit de curaj dacă nu iese la confruntare"/>
    <meta property="og:description" content="Preşedintele Klaus Iohannis nu vrea să participe la o dezbatere cu contracandidata din turul al doilea al alegerilor prezidenţiale, lucru criticat de mai multe voci din spaţiul public. În schimb, în 2014, când candida pentru primul mandat, îl caracteriza pe Victor Ponta drept arogant şi îl provoca să aibă curaj şi să participe la dezbateri publice."/>
  </head>
  <body>
    <article>
      <h1>Klaus Iohannis nu vrea dezbatere cu Viorica Dăncilă. În 2014, îl acuza pe Ponta că e arogant şi lipsit de curaj dacă nu iese la confruntare</h1>
      <address>
        <time datetime="2019-11-12T11:35:00+00:00">12 Nov 2019, 11:35</time>
      </address>
      <figure>
        <img src="https://www.ebihoreanul.ro/modules/news/files/dancilaiohannis12112019.jpg"/>
        <figcaption>(foto: presidency.ro)</figcaption>
      </figure>
      <p>
        <b>Preşedintele Klaus Iohannis nu vrea să participe la o dezbatere cu contracandidata din turul al doilea al alegerilor prezidenţiale, lucru criticat de mai multe voci din spaţiul public.</b>
      </p>
      <p>În schimb, în 2014, când candida pentru primul mandat, îl caracteriza pe Victor Ponta drept arogant şi îl provoca să aibă curaj şi să participe la dezbateri publice. </p>
      <p>
        <b>Iohannis nu vrea să discute cu Dăncilă, ci cu alegătorii</b>
      </p>
      <p>Tabăra Vioricăi Dăncilă a transmis că liderul PSD îşi doreşte dezbateri înaintea alegerilor. Chiar Viorica Dăncilă a declarat, luni, că: "Voi face un demers oficial, îi voi adresa o scrisoare domnului Iohannis pentru această confruntare 1 la 1. Când vrea domnul Iohannis, eu am toată disponibilitatea. Azi sau mâine trimit scrisoarea".</p>
      <p>În schimb, Dan Motreanu, şeful de campanie al PNL pentru alegerile prezidenţiale, a declarat luni seară, după o întâlnire cu preşedintele Klaus Iohannis, că nu ar fi oportună o dezbatere cu Viorica Dăncilă, în aşteptarea turului secund din 24 noiembrie. </p>
      <p>Anterior şedinţei, şeful statului a evitat să dea un răspuns pe acelaşi subiect, acuzând însă o "manevră" din partea PSD, scrie Digi24.ro. </p>
      <p>Şeful de campanie al PNL a transmis că Iohannis preferă întâlnirile cu cetăţenii. "Rezultate foarte bune şi unde mai avem de muncit. Am făcut o analiză privind strategia de campanie pentru următoarele două săptămâni. Pentru noi este foarte clar că nu trebuie să aibă loc dezbateri în turul al doilea, pentru că din punctul nostru de vedere, democraţia înseamnă în primul rând întâlnirea cu cetăţeanul. Mergem la întâlniri cu cetăţenii. Din momentul când va începe campania, vom avea întâlniri cu organizaţiile şi cetăţenii. Vom face şi mitinguri. Nu cred că vom avea mitinguri în Bucureşti. Preferăm mai degrabă mitinguri în judeţele ţării", a afirmat Motreanu.</p>
      <p>Acesta a susţinut că Iohannis nu se teme de confruntare. "Nicidecum, preşedintele nu se teme de o confruntare. Din punctul nostru de vedere, credem că cei doi candidaţi sunt bine cunoscuţi, au avut funcţii executive în ultimii ani în România, activitatea lor, punctele lor de vedere sunt cunoscute şi cred că o confruntare nu îşi are rostul în acest moment, în această campanie, pentru că nu aduce nimic în plus", a spus el.</p>
      <p>Întrebat dacă "o Românie normală" nu înseamnă inclusiv dezbateri între candidaţi, Motreanu a răspuns că "democraţia înseamnă în primul rând întâlnirea directă cu cetăţeanul".</p>
      <p>
        <b>Invitaţie de la Europa FM</b>
      </p>
      <p>Vicepremierul PNL Raluca Turcan a scris, luni, pe Facebook că o dezbatere între Dăncilă şi Iohannis nu-şi are locul. "Faptul că cei doi candidaţi din turul doi al prezidenţialelor au avut întotdeauna priorităţi complet diferite înseamnă că nu pot avea, astăzi, subiecte comune de discuţie. Or, când nu există subiecte comune, este limpede că o dezbatere între cei doi candidaţi nu poate avea loc", a mai scris Turcan. </p>
      <p>Universitatea din Bucureşti şi Europa FM au lansat, luni, o invitaţie publică candidaţilor aflaţi în turul al doilea al alegerilor prezidenţiale, Vasilica-Viorica Dăncilă şi Klaus Werner Iohannis.</p>
      <p>"Universitatea din Bucureşti, prin misiunea şi obiectivele statuate în Carta sa, îşi propune să contribuie la dezvoltarea societăţii româneşti într-un stat de drept, liber şi democratic. Fidelă misiunii sale de a contribui, prin dezbateri deschise, la o democraţie autentică şi la consolidarea spiritului critic şi a implicării civice a membrilor societăţii noastre, Universitatea din Bucureşti este deschisă să găzduiască dezbaterea între dna. Viorica Dăncilă şi dl. Klaus Iohannis. Universitatea se manifestă astfel ca un catalizator al creaţiei ştiinţifice şi culturale, al dezbaterii publice şi al acţiunii sociale", se arată în invitaţia publică.</p>
      <p>Aceasta continuă: "La rândul său, postul de radio Europa FM, prin jurnaliştii şi moderatorii săi, vor contribui substanţial la asigurarea unui cadru neutru şi obiectiv al dezbaterilor, în măsură să genereze un spaţiu de dialog despre proiectele de ţară ale celor doi candidaţi".</p>
      <p>Dezbaterea propusă celor doi ar urma să aibă loc vineri, 22 noiembrie 2019, începând cu ora 19.00, în Aula Magna a Facultăţii de Drept, Universitatea din Bucureşti.</p>
      <p>
        <b>S-a sucit. În 2014, Iohannis cerea dezbateri</b>
      </p>
      <p>G4Media.ro aminteşte că, în 2014, Klaus Iohannis îl acuza pe contracandidatul Victor Ponta că "îşi menţine aceeaşi atitudine arogantă" în ceea ce priveşte organizarea unei dezbateri electorale "atât de necesare şi aşteptate de către toţi românii interesaţi să afle proiectele celor doi candidaţi rămaşi în cursa pentru Palatul Cotroceni".</p>
      <p>"Constat că domnul Victor Ponta îşi menţine aceeaşi atitudine arogantă cu care ne-a obişnuit şi în ceea ce priveşte organizarea unei dezbateri electorale atât de necesare şi aşteptate de către toţi românii interesaţi să afle proiectele celor doi candidaţi rămaşi în cursa pentru Palatul Cotroceni. (…) Solicit în mod public candidatului Victor Ponta să renunţe de urgenţă la asemenea tertipuri şi să aibă curajul să îşi asume o confruntare de idei corectă, în care niciunul dintre noi nu porneşte cu un avantaj ilegitim. Îi cer premierului să mandateze echipa sa de campanie să poarte negocieri cu membrii staff-ului meu pentru a stabili cât mai rapid condiţiile de desfăşurare a unei dezbateri reale, din care electoratul să poată înţelege care este viziunea fiecărui candidat pentru viitorul României", transmitea atunci candidatul Iohannis. </p>
      <p>În 2014 până la urmă au avut loc două dezbateri în turul al doilea, când Klaus Iohannis concura cu Victor Ponta. </p>
    </article>
  </body>
</html>