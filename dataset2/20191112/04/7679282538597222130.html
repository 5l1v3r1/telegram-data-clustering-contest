<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-president-ramnath-kovind-accepts-shiv-sena-mp-arvind-sawant-s-resignation-from-union-cabinet-2844838.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:31:39+00:00"/>
    <meta property="og:title" content="कैबिनेट से शिवसेना सांसद सावंत का इस्तीफा मंजूर, राष्ट्रपति कोविंद ने किया स्वीकार"/>
    <meta property="og:description" content="राष्ट्रपति राम नाथ कोविंद ने केंद्रीय मंत्रिपरिषद से शिवसेना सांसद अरविंद सावंत का इस्तीफा स्वीकार कर लिया है। शिवसेना नेता अरविंद सावंत ने सोमवार को राष्ट्रीय जनतांत्रिक गठबंधन सरकार से इस्तीफा दे..."/>
  </head>
  <body>
    <article>
      <h1>कैबिनेट से शिवसेना सांसद सावंत का इस्तीफा मंजूर, राष्ट्रपति कोविंद ने किया स्वीकार</h1>
      <address><time datetime="2019-11-12T04:31:39+00:00">12 Nov 2019, 04:31</time> by <a rel="author">लाइव हिन्दुस्तान, नई दिल्ली</a></address>
      <p>राष्ट्रपति राम नाथ कोविंद ने केंद्रीय मंत्रिपरिषद से शिवसेना सांसद अरविंद सावंत का इस्तीफा स्वीकार कर लिया है। शिवसेना नेता अरविंद सावंत ने सोमवार को राष्ट्रीय जनतांत्रिक गठबंधन सरकार से इस्तीफा दे दिया था। उन्होंने भाजपा पर सत्ता में हिस्सेदारी के तय फार्मूले से मुकरने का आरोप लगाया था। </p>
      <p>अरविंद सावंत ने दिल्ली में संवाददाताओं से कहा था कि हमने विधानसभा चुनाव गठबंधन में लड़ा था। इसमें कुछ चीजों पर सहमति बनी थी। उन्होंने कहा कि इसमें मुख्यमंत्री पद सहित सीटों के 50-50 के अनुपात में बंटवारे का फार्मूला तय हुआ था लेकिन भाजपा अब इससे इंकार कर रही है। </p>
      <p>शिवसेना नेता ने कहा कि वे इस झूठ से आहत हैं और अब उनके बीच कोई विश्वास नहीं बचा। उन्होंने कहा, 'चूंकि अब कोई विश्वास नहीं बचा है, इसलिये मैंने इस्तीफा देने का फैसला किया है। मैंने प्रधानमंत्री नरेन्द्र मोदी को अपना इस्तीफा भेज दिया है।' </p>
      <p>यह पूछे जाने पर कि क्या शिवसेना राजग से अलग हो गई है, सावंत ने कहा : जब मैंने इस्तीफा दे दिया है तो आप समझ सकते हैं कि इसका क्या अर्थ है। इससे पहले, मोदी मंत्रिमंडल में शिवसेना के इकलौते मंत्री सावंत ने टि्वटर पर अपने इस्तीफे संबंधी फैसले की घोषणा की थी।</p>
    </article>
  </body>
</html>