<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-know-what-is-special-in-this-vase-of-90-rupees-which-sold-for-4-and-half-crores-2844840.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:42:02+00:00"/>
    <meta property="og:title" content="4.5 करोड़ में बिका 90 रुपये का चीनी फूलदान, जानें क्या है इसमें ऐसा खास"/>
    <meta property="og:description" content="महज 90 रुपये में खरीदे गए एक फूलदान को करीब साढ़े चार करोड़ रुपये में बेचने की खबर इसकी तस्वीर के साथ सोशल मीडिया में वायरल हो रही है। इसे एक चीनी व्यक्ति ने खरीदा है। बेहद आकर्षक दिख रहे इस चीनी..."/>
  </head>
  <body>
    <article>
      <h1>4.5 करोड़ में बिका 90 रुपये का चीनी फूलदान, जानें क्या है इसमें ऐसा खास</h1>
      <address><time datetime="2019-11-12T04:42:02+00:00">12 Nov 2019, 04:42</time> by <a rel="author">लाइव हिन्दुस्तान टीम,नई दिल्ली</a></address>
      <p>महज 90 रुपये में खरीदे गए एक फूलदान को करीब साढ़े चार करोड़ रुपये में बेचने की खबर इसकी तस्वीर के साथ सोशल मीडिया में वायरल हो रही है। इसे एक चीनी व्यक्ति ने खरीदा है। बेहद आकर्षक दिख रहे इस चीनी फूलदान (वास) को करीब 300 साल पुराना बताया जा रहा है।</p>
      <p>दरअसल जिस ब्रिटिश शख्स ने फूलदान को बेचा उसने इसे अपने देश में ही एक नीलामी के दौरान 90 रुपये में खरीदा था। तब उसे भी इसकी अहमियत के बारे में पता नहीं था।</p>
      <p>कुछ दिन बाद इस ब्रिटिश व्यक्ति ने इसे ई-कॉमर्स कंपनी ईबे पर बेचने की कोशिश की तो उसे अच्छी कीमत दी जाने लगी। इसके बाद उसे शक हुआ कि कहीं यह फूलदान और ज्यादा कीमती तो नहीं है।</p>
      <p>यही सोचकर उसने इसकी नीलामी का फैसला किया तो एक चीनी व्यक्ति ने इसे 4.48 करोड़ रुपये में खरीदा। खरीदने-बेचने वाले शख्स की पहचान उजागर नहीं की गई है।</p>
      <p>
        <b>चीनी सम्राट से संबंध :</b>
      </p>
      <p>पीले रंग का यह फूलदान 18वीं सदी के चीनी सम्राट कियानलोंग के लिए बनाया गया था। इस सम्राट का शासनकाल वर्ष 1735 से 1796 तक था। फूलदान पर कियानलोंग राजवंश की मुहर भी है। कियानलोंग सम्राट किंग वंश का छठवां सम्राट था। </p>
    </article>
  </body>
</html>