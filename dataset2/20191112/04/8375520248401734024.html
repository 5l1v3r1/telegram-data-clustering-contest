<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zmi-znayshli-u-rodini-nardepa-dubinskogo-24-kvartiri-ta-17-avtomobiliv-639292.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T04:12:04+00:00"/>
    <meta property="og:title" content="Журналісти знайшли у родини нардепа Дубінського 24 квартири та 17 автомобілів"/>
    <meta property="og:description" content="Депутат пояснив свої статки «талантом» телеведучого, вартість майна його родини — близько 2,5 мільйона доларів"/>
  </head>
  <body>
    <article>
      <h1>Журналісти знайшли у родини нардепа Дубінського 24 квартири та 17 автомобілів</h1>
      <address>
        <time datetime="2019-11-12T04:12:04+00:00">12 Nov 2019, 04:12</time>
      </address>
      <h4>Депутат пояснив свої статки «талантом» телеведучого, вартість майна його родини — близько 2,5 мільйона доларів</h4>
      <p>Народний депутат від «Слуги народу» Олександр Дубінський та його родина володіють 24 квартирами та 17 автомобілями.</p>
      <p>Про це <a href="https://www.youtube.com/watch?v=70lfCXsH774&amp;feature=youtu.be">йдеться</a> у розслідуванні Bihus.info.</p>
      <p>Зазначається, що ЦВК вимагала від Дубінського подати декларацію у 2019 році, але той відмовився, бо НАЗК цього не вимагає, тому декларацію він подасть лише навесні 2020.</p>
      <p>ЗМІ пише, що постійно депутат їздить на машині «Тойота Ленд Крузер», яка записана на матір Аллу Березовську.</p>
      <p>За останні п’ять років Дубінський купив 10 автомобілів, сім з яких — «Мерседеси». Крім того, у власності матері депутата за цей період з’явилося сім машин, зокрема декілька «Мерседесів» та «Мазератті».</p>
      <p>«Мама любить швидкість», — прокоментував придбання «Мазератті» сам Дубінський.</p>
      <p>У селищі Хотів на Київщині Дубінський має шість земельних ділянок, будинок у Солом’янському районі Києва, квартиру в елітному ЖК «Французький квартал» та квартиру на Теремках. Також депутат купив дві квартири у будинку, прилеглому до п’ятизіркового Fairmont Grand готелю. Купив ці квартири Дубінський за 100 тисяч доларів у 2014 році, хоча у 2016-му їх оціночна вартість сягала 500 тисяч.</p>
      <p>Ще сім квартир має дружина депутата Леся Цибко, більшість з них розташовані поруч з житлом чоловіка, йдеться у розслідуванні.</p>
      <figure>
        <iframe src="https://www.youtube.com/embed/70lfCXsH774" width="580" height="390" data-service="Youtube" scrolling="no"/>
      </figure>
      <p>Крім цього, матір Дубінського за чотири роки скупила у столиці та області 19 об’єктів нерухомості на загальну суму близько 1 мільйон доларів. Значна частина нерухомості з’явилася у неї безпосередньо перед парламентськими виборами: у лютому 2019-го квартира на Печерську, у липні — два нежитлові приміщення та квартира на 100 кв. м на Подолі, а згодом ще дві, одна з яких п’ятикімнатна.</p>
      <p>Як дізналися журналісти, до 2016 року офіційним джерелом доходу матері Дубінського була пенсія.</p>
      <p>Загалом Дубінський, його матір та дружина мають 24 квартири площею близько 2 тисяч квадратів, 70 соток землі, два будинки та 17 автомобілів. Вартість усього цього — близько 2,5 мільйона доларів, приблизно половина статків записана на мати.</p>
      <p>Депутат пояснив свої статки «талантом» телеведучого, хоча раніше в одному з інтерв’ю він казав, що отримував на каналі «1+1» близько 72 тисяч гривень зарплатні. Щодо походження статків мами Дубінський порадив звернутися до неї.</p>
      <p>Як відомо, раніше народний депутат з фракції «Слуга народу» Олександр Дубінський <a href="https://glavcom.ua/news/nardep-zi-slugi-narodu-prozriv-vid-diy-novogo-uryadu-i-proponuje-pereymenuvati-partiyu-v-sluga-mvf-629944.html">запропонував перейменувати партію в «Слугу МВФ».</a></p>
      <p>У відповідь голова парламентської фракції «Слуга народу» Давид Арахамія <a href="https://glavcom.ua/news/proday-svoji-mashini-kerivnictvo-slugi-narodu-vidpovilo-deputatu-yakiy-proti-spivpraci-z-mvf-630154.html">запропонував Дубінському продати свої авто</a> і дати державі позику замість Міжнародного валютного фонду.</p>
      <related>
        <a href="https://glavcom.ua/news/suprun-prograla-sud-dubinskomu-638785.html"/>
        <a href="https://glavcom.ua/news/poligrafshou-vid-slug-narodu-dubinskiy-oprilyudniv-rezultati-635729.html"/>
        <a href="https://glavcom.ua/news/golova-kijivskoji-oda-podav-do-sudu-na-slugu-naroda-dubinskogo-635418.html"/>
      </related>
    </article>
  </body>
</html>