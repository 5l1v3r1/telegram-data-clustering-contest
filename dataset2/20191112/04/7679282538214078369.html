<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-pakistan-ki-appeal-ke-baad-itf-ne-bharat-se-jawab-manga-aita-suraksha-masle-par-ada-2844829.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:20:13+00:00"/>
    <meta property="og:title" content="पाकिस्तान की अपील के बाद ITF ने भारत से जवाब मांगा, AITA सुरक्षा मसले पर अडिग"/>
    <meta property="og:description" content="डेविस कप मुकाबला तटस्थ स्थान पर कराने के फैसले के खिलाफ पाकिस्तान की अपील पर आईटीएफ ने भारत से ताजा जवाब मांगा है, जबकि एआईटीए ने कहा कि पाकिस्तान में सुरक्षा को लेकर उसकी चिंता यथावत है। भारत और..."/>
  </head>
  <body>
    <article>
      <h1>पाकिस्तान की अपील के बाद ITF ने भारत से जवाब मांगा, AITA सुरक्षा मसले पर अडिग</h1>
      <address><time datetime="2019-11-12T04:20:13+00:00">12 Nov 2019, 04:20</time> by <a rel="author">एजेंसी,नई दिल्ली</a></address>
      <p>डेविस कप मुकाबला तटस्थ स्थान पर कराने के फैसले के खिलाफ पाकिस्तान की अपील पर आईटीएफ ने भारत से ताजा जवाब मांगा है, जबकि एआईटीए ने कहा कि पाकिस्तान में सुरक्षा को लेकर उसकी चिंता यथावत है। भारत और पाकिस्तान के बीच 29-30 नवंबर को होने वाले डेविस कप मुकाबले को लेकर अनिश्चितता बनी हुई है। आईटीएफ ने सुरक्षा कारणों से मुकाबला इस्लामाबाद की जगह तटस्थ स्थान पर कराने का फैसला लिया है।  </p>
      <p>आईटीएफ ने चार नवंबर को फैसला लिया था जिसे पाकिस्तान टेनिस महासंघ ने चुनौती दी है। जवाब में आईटीएफ ने एआईटीए से सोमवार को संपर्क किया। अब आईटीएफ की स्वतंत्र ट्रिब्यूनल अपील पर गौर करके 18 नवंबर को अंतिम फैसला देगी।</p>
      <p>एआईटीए सचिव हिरण्यमय चटर्जी ने कहा, ''आईटीएफ ने पाकिस्तान की अपील पर हमारा जवाब मांगा है। हमारा पक्ष वही है। सुरक्षा को लेकर हमारी चिंता बरकरार है। हम आईटीएफ को मंगलवार को इसकी सूचना देंगे। हमें अंतिम फैसले की जानकारी 18 नवंबर को मिलेगी।''</p>
      <h3>
        <a href="https://www.livehindustan.com/sports/story-leander-paes-19-saal-mein-pehli-baar-atp-doubles-rankings-mein-100-se-bahar-2844815.html">ATP Ranking: लिएंडर पेस 19 साल में पहली बार शीर्ष 100 से बाहर</a>
      </h3>
      <h3>
        <a href="https://www.livehindustan.com/sports/story-sunder-singh-gurjar-ne-world-para-athletics-championships-mein-jeeta-gold-india-ko-mile-3-olympic-quota-2844795.html">सुंदर ने विश्व खिताब बचाया, भारत को टोक्यो पैरालंपिक के तीन कोटा</a>
      </h3>
      <p>पीटीएफ का मानना है कि शनिवार को करतारपुर कोरिडोर शांतिपूर्वक खुलने से स्पष्ट है कि दोनों देशों के बीच राजनयिक तनाव के बावजूद इस्लामाबाद में भारतीय टेनिस टीम की मेजबानी की जा सकती है। पीटीएफ अध्यक्ष सलीम सैफुल्लाह खान ने कहा कि आईटीएफ के अपील खारिज करने पर वे मामले में दूसरे विकल्पों पर गौर करेंगे। </p>
      <p>सैफुल्लाह ने कहा, ''हम आईटीएफ को बतायेंगे कि हम तटस्थ स्थान का नाम नहीं देंगे। हम एआईटीए से अनुरोध करेंगे कि वह तय करे कि उसकी टीम कहां खेलना चाहती है।'' आईटीएफ का फैसला 18 नवंबर को आएगा। ऐसे में एआईटीए के सामने इतने कम समय में यात्रा का बंदोबस्त करने, वीजा लेने जैसी दिक्कतें आएंगी। </p>
    </article>
  </body>
</html>