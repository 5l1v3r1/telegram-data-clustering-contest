<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/JoXywR/lakseskatt-boer-kome-lokalsamfunna-til-gode"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T04:24:33+00:00"/>
    <meta property="og:title" content="Lakseskatt bør kome lokalsamfunna til gode"/>
    <meta property="og:description" content="Oppdrettsnæringa flyttar ikkje frå norske fjordar sjølv om Noreg innfører lakseskatt."/>
  </head>
  <body>
    <article>
      <h1>Lakseskatt bør kome lokalsamfunna til gode</h1>
      <h2>Oppdrettsnæringa flyttar ikkje frå norske fjordar sjølv om Noreg innfører lakseskatt.</h2>
      <address><time datetime="2019-11-12T04:24:33+00:00">12 Nov 2019, 04:24</time> by <a rel="author">Bergens Tidende</a></address>
      <p><b>Det er gode tider</b> for oppdrettsnæringa i Noreg. Lønsemda er høg: dei seinare åra har ho vore tre-fire gongar høgare enn i industrien. Framtida ser stort sett ljos ut for ei av våre viktige næringar.</p>
      <p>Oppdrettsnæringa er ei spesiell næring ved at ho fyller opp norske fjordar. I dag får selskapa bruke denne avgrensa ressursen nesten gratis. Eit utval har sett på om det er rett å gjere endringar her.</p>
      <p><b>No går debatten: </b>Vil ein ny lakseskatt skremme oppdrettarane ut av norske fjordar?</p>
      <p>Det er lite som tyder på det. Utvalsleiar Karen Helene Ulltveit-Moe peikar på at det er få plassar på jorda som er like godt eigna som Noreg for oppdrett. I dag blir halvparten av all atlantisk laks oppdretta i Noreg, <a href="https://www.dn.no/kronikk/oppdrett/lakseoppdrett/ressursrente/oppdrettsnaringen-ma-betale-for-bruken-av-fjord-og-hav/2-1-699735">skriv ho i DN</a>.</p>
      <p>
        <a href="https://www.bt.no/btmeninger/kommentar/i/9vexvl/oppdrettarane-kan-ikkje-bestemme-sin-eigen-skatt">Les også<br/>Hans K. Mjelva: Oppdrettarane kan ikkje bestemme sin eigen skatt</a>
      </p>
      <p>Ein del næringar vil lett flytte på seg om ein endrar skatte- og avgiftsregimet. Fiskeoppdrett er nok mindre utsett for dette enn mange andre.</p>
      <p>Det er derimot viktig at ein eventuell lakseskatt berre går av overskotet, slik at skatten ikkje råkar næringa i dårlegare tider.</p>
      <p><b>Framlegget frå utvalet</b> er ikkje treffsikkert nok når det gjeld å sikre at pengane går til vertskommunen. Utvalet meiner staten skal ta inn skatten og så fordele den ut igjen. Ei betre løysing er at pengane går rett til kommunane.</p>
      <p>Så er det framleis svært viktig med ei berekraftig forvaltning. Store inntekter til kommunane kan føre til at dei lettare seier ja til anlegg som ein av miljøomsyn burde sagt nei til.</p>
      <p><b>Dette løyser ein best</b> med sterke fagmiljø som kan setje ned foten når det trengst.</p>
      <p>Venstre, Høgre og Frp har alle sagt nei til å innføre såkalla grunnrenteskatt på oppdrettsnæringa. Det var ikkje særleg elegant av regjeringspartia å seie nei til fagleg funderte innspel før utvalet i det heile hadde konkludert. Også Senterpartiet har lukka denne døra.</p>
      <p>I utvalet sat KS, LO og NHO. At dei var kritiske til skatten var kanskje å vente, men regjeringspartia burde teke seg tid til å lytte til sitt eige utval.</p>
      <p><b>Det er gode grunnar</b> til å gå vidare med planane om ein skatt på oppdrettsnæringa.</p>
      <related>
        <h4>Les også</h4>
        <a href="https://sysla.no/a/wPk9kM"/>
        <a href="https://sysla.no/a/y3XpPa"/>
        <a href="https://sysla.no/a/pLmLkR"/>
        <a href="https://www.bt.no/nyheter/okonomi/i/70JJp4/millionbot-til-oppdrettsselskap-for-feilrapportering-av-lus"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/LAXOEx/nytt-kokevarsel-sendt-ut-for-hele-soere-askoey"/>
        <a href="https://www.bt.no/btmeninger/kommentar/i/QoXAeQ/selvfoelgelig-kan-vi-ikke-stole-paa-denne-mannen"/>
        <a href="https://www.bt.no/btmeninger/debatt/i/K3X2nX/fra-bryggen-til-vaagsallmenningen-floet-bosset-det-er-rett-og-slett-en"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/innenriks/i/1neboJ/lastebil-og-personbil-kolliderte-paa-e39-en-person-omkom"/>
        <a href="https://www.bt.no/nyheter/lokalt/i/pLxvAW/bergen-har-finere-vaer-enn-oslo"/>
      </related>
      <ol>
        <li>
          <a href="https://www.bt.no/tag/Oppdrettsn%C3%A6ring">Oppdrettsnæring</a>
        </li>
        <li>
          <a href="https://www.bt.no/tag/Laks">Laks</a>
        </li>
        <li>
          <a href="https://www.bt.no/tag/skatt">skatt</a>
        </li>
        <li>
          <a href="https://www.bt.no/tag/Industri">Industri</a>
        </li>
        <li>
          <a href="https://www.bt.no/tag/NHO">NHO</a>
        </li>
      </ol>
    </article>
  </body>
</html>