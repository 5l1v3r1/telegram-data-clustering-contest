<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741230"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T04:15:00+00:00"/>
    <meta property="og:title" content="เตือนภัยอากาศหนาวฉบับ1 'เหนือ-อีสาน'อุณหภูมิลดฮวบ"/>
    <meta property="og:description" content="กรมอุตุนิยมวิทยา ออกประกาศเตือน ภาคเหนือและภาคตะวันออกเฉียงเหนือจะมีอุณหภูมิจะลดลง 3-5 องศา ขอให้ประชาชนดูแลสุขภาพ"/>
  </head>
  <body>
    <article>
      <h1>เตือนภัยอากาศหนาวฉบับ1 'เหนือ-อีสาน'อุณหภูมิลดฮวบ</h1>
      <address>
        <time datetime="2019-11-12T04:15:00+00:00">12 Nov 2019, 04:15</time>
      </address>
      <p>
        <b>กรมอุตุนิยมวิทยา ออกประกาศเตือน ภาคเหนือและภาคตะวันออกเฉียงเหนือจะมีอุณหภูมิจะลดลง 3-5 องศา ขอให้ประชาชนดูแลสุขภาพ</b>
      </p>
      <p>เมื่อวันที่ 12 พ.ย. กรมอุตินิยมวิทยา ได้ออกประกาศเตือนภัยลักษณะอากาศหนาวเย็นบริเวณประเทศไทยตอนบน และฝนตกหนักบริเวณภาคใต้ (มีผลกระทบในช่วงวันที่ 13-15 พฤศจิกายน 2562) ฉบับที่ 1 ความว่า ในช่วงวันที่ 13-15 พ.ย. 2562 บริเวณความกดอากาศสูงกำลังค่อนข้างแรงอีกระลอกจากประเทศจีน จะแผ่เสริมลงมาปกคลุมประเทศไทยตอนบน ทำให้บริเวณดังกล่าวมีฝนฟ้าคะนองเกิดขึ้นในระยะแรก หลังจากนั้นอุณหภูมิจะลดลงกับมีลมแรง โดยภาคเหนือและภาคตะวันออกเฉียงเหนือจะมีอุณหภูมิจะลดลง 3-5 องศาเซลเซียส โดยมีอากาศเย็นถึงหนาว อุณหภูมิต่ำสุด 13-20 องศาเซลเซียส ส่วนภาคเหนือจะมีอากาศเย็นถึงหนาวอุณหภูมิจะลดลง 2-4 องศาเซลเซียส บริเวณยอดดอยและยอดภู มีอากาศหนาวถึงหนาวจัดอุณหภูมิต่ำสุด 7-12 องศาเซลเซียส ส่วนภาคกลางและภาคตะวันออก อุณหภูมิจะลดลง 2-4 องศาเซลเซียส โดยมีอากาศเย็น อุณหภูมิต่ำสุด 18-22 องศาเซลเซียส ขอให้ประชาชนบริเวณดังกล่าวดูแลสุขภาพเนื่องจากสภาพอากาศที่หนาวเย็นลงไว้ด้วย<br/>       <br/>สำหรับมรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ลักษณะเช่นนี้ทำให้ภาคใต้มีฝนตกหนักบางพื้นที่ ส่วนอ่าวไทยมีคลื่นสูงประมาณ 2 เมตร บริเวณที่มีฝนฟ้าคะนองมีคลื่นสูงมากกว่า 2 เมตร ขอให้ชาวเรือเดินเรือด้วยความระมัดระวัง และหลีกเลี่ยงการเดินเรือบริเวณที่มีฝนฟ้าคะนองไว้ด้วย ประชาชนสามารถติดตามข้อมูลที่เว็บไซต์กรมอุตุนิยมวิทยา https://www.tmd.go.th หรือ สายด่วนพยากรณ์อากาศ 1182 ได้ตลอด 24 ชั่วโมง<br/>               </p>
    </article>
  </body>
</html>