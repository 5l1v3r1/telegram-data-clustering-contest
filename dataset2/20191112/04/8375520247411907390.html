<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/sluga-narodu-poskarzhivsya-shcho-bogdan-viklikav-nardepiv-na-kilim-639295.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T04:55:04+00:00"/>
    <meta property="og:title" content="«Слуга народу» поскаржився, що Богдан викликав нардепів «на килим»"/>
    <meta property="og:description" content="На зустрічі із Богданом також були присутні Олександр Корнієнко, Дмитро Разумков та Давид Арахамія"/>
  </head>
  <body>
    <article>
      <h1>«Слуга народу» поскаржився, що Богдан викликав нардепів «на килим»</h1>
      <address>
        <time datetime="2019-11-12T04:55:04+00:00">12 Nov 2019, 04:55</time>
      </address>
      <h4>На зустрічі із Богданом також були присутні Олександр Корнієнко, Дмитро Разумков та Давид Арахамія</h4>
      <p>Народний депутат від «Слуги народу» Антон Поляков розповів, що його викликав «на килим» голова Офісу президента Андрій Богдан у зв’язку з тим, що він не голосував за деякі законопроекти.</p>
      <p>Про це <a href="https://lb.ua/news/2019/11/11/441980_bogdan_vizival_na_kover_nardepov.html">повідомляє</a> LB.ua.</p>
      <p>«Мене особисто Богдан викликав до кабінету. Я це питання підіймав на фракції, говорив про це президенту: чому керівник Офісу президента може «викликати» у лапках?», — сказав він.</p>
      <p>Парламентар зазначив, що на цій зустрічі були <a href="https://glavcom.ua/news/partiya-sluga-narodu-zminila-ochilnika-638983.html">присутні новообраний глава партії «Слуга народу» Олександр Корнієнко,</a> спікер Ради Дмитро Разумков та глава фракції «Слуга народу» Давид Арахамія.</p>
      <p>«Вони дружно запитували мене, чому я голосував проти ДФР (Департамент фінрозслідувань — ред.), проти законів щодо ФОПів, кешбеку», — сказав Поляков.</p>
      <p>Він уточнив, що роз’яснив свою позицію на цій зустрічі. Також він додав, що інших депутатів також викликали до Богдана.</p>
      <p>Арахамія підтвердив журналістам факт такої зустрічі, він пояснив, що це був не допит, а Полякова покликали, аби він прояснив свою позицію.</p>
      <p>«Ви знаєте, у нас є законопроєкти, які були передані як невідкладні, щодо них були рішення фракції. Пан Поляков ці рішення фракції ігнорує. Хотілось дізнатися, чому він ігнорує, чи є в нього власна позиція або він ангажований іншими групами впливу. Він пояснив, що у нього є позиція», — сказав голова правлячої фракції.</p>
      <p>Раніше повідомлялося, що у Верховній Раді <a href="https://glavcom.ua/news/nardep-vid-slugi-narodu-zbiraje-v-radi-pidpisi-za-vidstavku-ryaboshapki-636840.html">почали збір підписів за відставку генерального прокурора Руслана Рябошапки.</a></p>
      <p>Також Поляков розповів, що запитав у президента Володимира Зеленського, коли голова парламенту видасть йому підписні листи, <a href="https://glavcom.ua/news/nardep-vid-slugi-narodu-zayaviv-shcho-yogo-zamovili-kriminalnomu-avtoritetu-635987.html">аби оголосити недовіру Рябошапці</a> і змінити його на іншого генпрокурора.</p>
      <p>Нардеп від «Слуги народу» <a href="https://glavcom.ua/news/sluga-narodu-rozpoviv-yak-yogo-malo-ne-viklyuchili-z-frakciji-cherez-ryaboshapku-637925.html">Антон Поляков заявив, що його планували виключити з фракції</a> за збір підписів проти генпрокурора Руслана Рябошапки</p>
      <blockquote><b>Читайте також статтю:<br/></b>   •  <b><a href="https://glavcom.ua/publications/partiya-maje-buti-seksi-slugi-narodu-vzyali-kurs-na-639053.html">«Партія має бути сексі». «Слуги народу» взяли курс на…</a></b></blockquote>
      <related>
        <a href="https://glavcom.ua/country/politics/bogdan-nazvav-prichini-zbilshennja-finansuvannja-sbu-ta-mvs-638832.html"/>
        <a href="https://glavcom.ua/news/stalo-vidomo-yaku-zarplatu-bogdan-otrimav-u-zhovtni-638725.html"/>
        <a href="https://glavcom.ua/news/u-sluzhbu-bezpeki-podali-zayavu-stosovno-derzhavnoji-zradi-bogdana-na-zamovlennya-portnova-638334.html"/>
      </related>
    </article>
  </body>
</html>