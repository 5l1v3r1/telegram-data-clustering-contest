<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683674/anastatosi-stin-kriti-simeiothike-symploki-me-pyrovolismous-erevn"/>
    <meta property="og:site_name" content="enikos.gr"/>
    <meta property="article:published_time" content="2019-11-12T04:25:00+00:00"/>
    <meta property="og:title" content="Αναστάτωση στην Κρήτη - Σημειώθηκε συμπλοκή με πυροβολισμούς - Έρευνα της αστυνομίας"/>
    <meta property="og:description" content="Αναστάτωση επικράτησε στο Ασήμι του Δήμου Γόρτυνας καθώς γύρω στις 7.30 μ.μ. ακούστηκαν πυροβολισμοί στο ύψος της Παγκρήτιας Συνεταιριστικής Τράπεζας..."/>
  </head>
  <body>
    <article>
      <h1>Αναστάτωση στην Κρήτη - Σημειώθηκε συμπλοκή με πυροβολισμούς - Έρευνα της αστυνομίας</h1>
      <address>
        <time datetime="2019-11-12T04:25:00+00:00">12 Nov 2019, 04:25</time>
      </address>
      <p>Αναστάτωση επικράτησε στο Ασήμι του Δήμου Γόρτυνας καθώς <a href="http://www.enikos.gr/society/682170/pyrovolismoi-se-kafeteria-ston-peiraia-tora">γύρω στις 7.30 μ.μ. ακούστηκαν πυροβολισμοί</a> στο ύψος της Παγκρήτιας Συνεταιριστικής Τράπεζας με τις πρώτες πληροφορίες να κάνουν λόγο για συμπλοκή.</p>
      <p>Σύμφωνα με αυτόπτες μάρτυρες οι πυροβολισμοί “έπεσαν” από τους επιβαίνοντες σε ένα αυτοκίνητο μάρκας AUDI και τύπου επιβατικό με στόχο τους επιβαίνοντες ενός δεύτερου οχήματος με το οποίο και διασταυρώθηκαν στο ύψος της Παγκρήτιας και στο δρόμο που ενώνει το Ασήμι με τις Στέρνες.</p>
      <p>Ευτυχώς δεν υπήρξαν θύματα ή τραυματισμοί.</p>
      <p>Αμέσως μετά το όχημα μάρκας Audi φέρεται να ανέπτυξε ιλιγγιώδη ταχύτητα και με πατημένη την κόρνα για να διαφύγει ευκολότερα της κυκλοφορίας εξαφανίστηκε προς άγνωστη κατεύθυνση.</p>
      <p>Στο σημείο της συμπλοκής συγκεντρώθηκε πολύς κόσμος που πετάχτηκε έντρομος από σπίτια, παρακείμενα καταστήματα και καφετέριες καθώς το επεισόδιο σημειώθηκε σε ώρα αιχμής με δεκάδες πολίτες αλλά και παιδιά-μαθητές φροντιστηρίων, να βρίσκονται σε απόσταση αναπνοής από το σημείο όπου έγινε η συμπλοκή και έπεσαν οι πυροβολισμοί.</p>
      <p>Από τους πρώτους που έσπευσαν στον τόπο του συμβάντος ήταν και ο Πρόεδρος του Τ.Σ. Ασημίου, Γιάννης Φουντουλάκης, ο οποίος έκανε λόγο για απαράδεκτα περιστατικά που αμαυρώνουν την εικόνα της τοπικής κοινωνίας με τους φιλήσυχους πολίτες που αποτελούν την συντριπτική πλειοψηφία της περιοχής. Ο ίδιος καταδίκασε το περιστατικό, επεσήμανε ότι από θαύμα κάθε φορά δεν θρηνούμε ανθρώπινες ζωές και ζήτησε να αυξηθούν τα μέτρα αστυνόμευσης και οι περιπολίες.</p>
      <p>Όπως πληροφορηθήκαμε ενημερώθηκε και η Αστυνομία που αυτή την ώρα βρίσκεται στον τόπο του συμβάντος διενεργώντας έρευνα και συλλέγοντας στοιχεία και πληροφορίες για τον εντοπισμό των δραστών, που μέχρι στιγμής διαφεύγουν της σύλληψης.</p>
      <p>Πηγή: apopsilive.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/683245/i-protasi-gamou-sta-chania-irthe-apo-psila-epistratefse-drone-kai%0A%20%20%20%20%0A"/>
        <a href="http://www.enikos.gr/society/681843/i-viralstrofara-tou-giorgi-apo-psila-video%0A%20%20%20%20%0A"/>
        <a href="http://www.enikos.gr/society/683314/aimatiro-epeisodio-me-enan-travmatia-sto-kasteli-anaziteitai-o-dr%0A%20%20%20%20%0A"/>
        <a href="http://www.enikos.gr/society/683222/neo-thanatiforo-trochaio-stin-kriti-40chronos-xepsychise-stin-asf%0A%20%20%20%20%0A"/>
        <a href="http://www.enikos.gr/society/683155/agria-symploki-mesa-sta-dikastiria-thessalonikis-tesseris-syllips%0A%20%20%20%20%0A"/>
        <a href="http://www.enikos.gr/society/683052/astynomiki-epicheirisi-sta-diavata-meta-ti-symploki-sti-domi-pros%0A%20%20%20%20%0A"/>
        <a href="http://www.enikos.gr/society/683013/orgi-stin-kriti-gia-tin-katargisi-exi-tmimaton-tou-mesogeiakou-pa%0A%20%20%20%20%0A"/>
        <a href="http://www.enikos.gr/society/682995/aimatiri-symploki-sti-domi-prosfygon-sta-diavata-vgikan-machairia%0A%20%20%20%20%0A"/>
        <a href="http://www.enikos.gr/society/682925/trochaio-me-egkataleipsi-stin-kriti-ton-prodose-o-kathreftis%0A%20%20%20%20%0A"/>
      </related>
    </article>
  </body>
</html>