<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-government-formation-ncp-gets-invited-to-form-government-in-maharashtra-but-congress-leader-kagda-chandya-padvi-told-shiv-sena-leader-will-be-the-cm-2844834.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T04:28:47+00:00"/>
    <meta property="og:title" content="महाराष्ट्र में सरकार बनाने का NCP को मिला न्योता, पर कांग्रेस नेता ने बताया किसका होगा CM"/>
    <meta property="og:description" content="महाराष्ट्र के राज्यपाल बी.एस. कोश्यारी ने सोमवार देर शाम राष्ट्रवादी कांग्रेस पार्टी (एनसीपी) को राज्य में अगली सरकार बनाने के लिए आमंत्रित किया। वहीं कांग्रेस नेता कगडा चंड्या पादवी ने कहा,..."/>
  </head>
  <body>
    <article>
      <h1>महाराष्ट्र में सरकार बनाने का NCP को मिला न्योता, पर कांग्रेस नेता ने बताया किसका होगा CM</h1>
      <address><time datetime="2019-11-12T04:28:47+00:00">12 Nov 2019, 04:28</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र के राज्यपाल बी.एस. कोश्यारी ने सोमवार देर शाम राष्ट्रवादी कांग्रेस पार्टी (एनसीपी) को राज्य में अगली सरकार बनाने के लिए आमंत्रित किया। वहीं कांग्रेस नेता कगडा चंड्या पादवी ने कहा, प्रक्रिया अभी भी चल रही है, लेकिन अंतिम परिणाम सकारात्मक होगा। व्यक्तिगत रूप से मुझे लगता है कि तीनों (शिवसेना-कांग्रेस-एनसीपी) दल सरकार बनाएंगे और शिवसेना नेता सीएम होंगे।</p>
      <p>उधर, पार्टी प्रवक्ता नवाब मलिक ने मीडियाकर्मियों से कहा, “राज्यपाल ने हमारे प्रतिनिधिमंडल को आमंत्रित किया है और संकेत है कि एक आमंत्रण पत्र हमें दिया जाएगा। मंगलवार को हम अगली सरकार बनाने के तौर-तरीकों पर कांग्रेस के साथ चर्चा करेंगे।”</p>
      <p>इसके पहले एनसीपी के वरिष्ठ नेता और पूर्व उपमुख्यमंत्री अजीत पवार ने मीडिया को बताया कि राज्यपाल ने उन्हें सोमवार रात 8.30 बजे बुलाया और वह आधा दर्जन अन्य नेताओं के साथ उनसे मिलने के लिए राजभवन जा रहे हैं, लेकिन उन्होंने कहा कि उन्हें इस बारे में जानकारी नहीं है कि उन्होंने क्यों बुलाया है। मलिक ने कहा कि 24 घंटे की छोटी अवधि के कारण कांग्रेस-राकांपा सरकार बनाने के लिए जरूरी चीजों का बंदोबस्त नहीं कर सकीं, जिससे शिवसेना अपने दावे को अंतिम रूप दे पाती।</p>
      <p>उन्होंने कहा, “राज्यपाल को हस्ताक्षर, नाम, विधानसभा सीटों के नाम और समर्थन करने वाले सभी विधायकों की संख्या के साथ पत्र चाहिए था, जो इतने कम समय में संभव नहीं था। सेना ने अतिरिक्त समय मांगा, लेकिन राज्यपाल ने समय देने से इंकार कर दिया।”</p>
      <p>इसके पहले रविवार को भारतीय जनता पार्टी ने सरकार बनाने से इंकार कर दिया था। और सोमवार को शिवसेना कांग्रेस और राकांपा के समर्थन के पत्र प्रस्तुत नहीं कर सकी, यद्यपि उसने दोनों दलों से सैद्धांतिक रूप से समर्थन प्राप्त कर लिया। और अब एनसीपी को मौका दिया गया है।</p>
    </article>
  </body>
</html>