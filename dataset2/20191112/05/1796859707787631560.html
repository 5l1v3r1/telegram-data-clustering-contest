<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/technoblogs/hmarni-obchislennya-shcho-ce-take-i-v-chomu-jih-problema-50052448.html"/>
    <meta property="og:site_name" content="НВ"/>
    <meta property="article:published_time" content="2019-11-12T05:00:00+00:00"/>
    <meta property="og:title" content="Комп’ютер із повітря. Що таке хмарні обчислення і в чому їх головна проблема"/>
    <meta property="og:description" content="Дехто вважає, що хмарні обчислення є вирішенням всіх проблем і вони дозволяють отримати доступ до безмежних комп’ютерних потужностей. Але, на жаль, на практиці все дещо по-іншому."/>
  </head>
  <body>
    <article>
      <h1>Комп’ютер із повітря. Що таке хмарні обчислення і в чому їх головна проблема</h1>
      <h2>Дехто вважає, що хмарні обчислення є вирішенням всіх проблем і вони дозволяють отримати доступ до безмежних комп’ютерних потужностей. Але, на жаль, на практиці все дещо по-іншому.</h2>
      <address>
        <time datetime="2019-11-12T05:00:00+00:00">12 Nov 2019, 05:00</time>
      </address>
      <figure>
        <img src="https://images.weserv.nl/?url=https://techno.nv.ua/system/opinion_authors/avatars/000/014/942/original/3cc892c5f1b4817adc7a8632d870d91e.png?stamp=1&amp;q=85"/>
      </figure>
      <p>Cергій Колесніченко</p>
      <p>Директор точки обміну трафіком DTEL-IX</p>
      <p>Сучасній людині для нормального усвідомленого існування в світі потрібно знати не так уже й багато:</p>
      <p>— звідки насправді беруться діти;</p>
      <p>— гроші не з’являються з нізвідки, їх хтось заробив, а отже, не буває ніяких грошей держави, є гроші платників податків;</p>
      <p>— Земля обертається навколо Сонця.</p>
      <p>Розуміння цих трьох концептів дає незаперечну перевагу перед іншими людьми, що живуть з вами в одній країні, у яких щось із трьох часто-густо випадає з картини світу.</p>
      <p>Для ІТ-фахівців важливо знати ще один концепт: хмара — це чийсь комп’ютер, вистрибнути за межі потужності якого неможливо.</p>
      <p>Коли я попросив пояснити мені, що таке хмарні обчислення, мені сказали, що є багато комп’ютерів, які за рахунок софта-прошарку, систем віртуалізації, кластеризації та інших зарозумілих слівець збираються в єдину суперсистему, де гнучко можна виділяти ресурси клієнтам, часто перепродуючи одні й ті самі ресурси заліза. Заробіток відбувається за рахунок цього перепродажу, а цінник виходить нижчим, ніж коли робити ті самі обчислення на залізі без хмари.</p>
      <p>Нещастя приходить тоді, коли всі користувачі навалюються на одне й те саме залізо одночасно. Це називається ГНН, години найвищого навантаження, і в цей час перепродати комусь чужі ресурси неможливо — їх просто немає, хоч ти десять раз назви їх хмарою. Щоб ресурси були, власнику хмари потрібно докупити більше заліза, тобто грошей не заощадити, а витратити, що ціну кінцевих послуг, звичайно ж, не знижує, а магічним чином підвищує.</p>
      <p>Звідки ж тоді береться економія від переїзду в хмару, запитаєте ви, якщо заліза вам все одно потрібно тримати рівно стільки, скільки потрібно в ГНН + прошарок у вигляді системи віртуаліазціі теж з'їдає ресурси заліза + потрібен запас про всяк випадок ?! Хтось повинен заплатити за це свято життя, залізо дороге, і цінник малюється навіть більшим, ніж купити своє залізо і навантажити на нього такий же софт, як у вашого провайдера хмарних обчислень.</p>
      <aside>Хтось повинен заплатити за це свято життя</aside>
      <p>У цей момент до нас на допомогу приходить знання, що Земля обертається навколо Сонця!</p>
      <p>Якщо частина обчислювального навантаження в регіоні, в якому зараз пікове навантаження, винести в регіони, де ГНН ось-ось настане, або щойно минула, то економія може бути цілком відчутною, бо ресурси в сусідніх регіонах будуть дешевшими. Під час своїх піків ви навантажуєте сусідні регіони, згладжуючи піки свого регіону, і працюєте на чужий регіон, коли у вас нема пікового навантаження. Залізо в хмарі одне й те саме, а ось навантаження на нього розподілено більш рівномірно.</p>
      <h3>Що лишилось зрештою?</h3>
      <p>1 Якщо у вас вся система розташована в одному регіоні, то хоч десять раз назвіть її хмарою, економії не буде жодної. Наприклад, потужний ДТЕК переїхав у відому українську хмару, і хмара купила залізних комп’ютерів за безготівкові гроші рівно стільки, скільки треба було б ДТЕКу запустити свою систему на власному залізі. Стійок в датацентрі розмістилося теж рівно стільки, скільки б ДТЕК купив би сам. Дива не сталося. Про це відкрито наголошують на конференціях.</p>
      <p>2 Якщо у вас система перебуває в різних регіонах, але обслуговує один часовий пояс, то економії знову жодної — система навантажується в один і той самий час. Ви ще витратитесь на мережу в сусідні регіони, але тут хоча б зрозуміло, за що ви платите більший цінник — за розподілену систему.</p>
      <p>3 Економія настає тільки тоді, коли у вас багато датацентрів уздовж лінії руху сонця по горизонту, ваша система і мережа дозволяє частину навантаження зміщувати в сусідні часові пояси, а користувачі ваших клієнтів рівномірно розподілені уздовж екватора, тому навантажують всі датацентри рівномірно. Жодних інших способів продати існуючі ресурси один раз без шахрайського перепродажу одних і тих самих ресурсів різним клієнтам не існує!</p>
      <p>4 Ну і, звісно ж, ніякої магічної державної хмари, яке в Україні дозволить істотно заощадити саме на хостингу державних ресурсів, теж не існує і бути не може, позаяк в країні один часовий пояс, а виносити ресурси за кордон суворо заборонено керівними цедулками, адже ми не можемо здати супостату вміст наших ексель-реєстрів!</p>
      <p>Висновок з цього пункту — єдина система, яка дозволить істотно заощадити в масштабі держави на закупівлю послуг розміщення державних ресурсів, називається робочою правоохоронною системою. Вона забезпечує виявлення і посадки тих, хто купує зайве залізо, купує послуги за завищеними цінами та іншими витонченими способами не економить гроші платників податків.</p>
      <p>А розміщення держресурсів в держхмарі — це ще один шаманський ритуальний танець з бубном навколо поки ще популярного слова «хмарні обчислення». Коли в країну зайде AWS, цей шаманський танець виглядатиме так само нецікаво, як нецікавий дитячий ранок на тлі карнавалу в Ріо. Тільки AWS в країну, де індіанці вимінюють шкурки на намиста і вважають, що дітей приносить лелека, ще довго не прийде.</p>
      <p>
        <i>Текст опубліковано з дозволу автора</i>
      </p>
      <p>
        <i>
          <a href="https://www.facebook.com/sergey.kolesnichenko.50/posts/3438666129507196">Оригінал</a>
        </i>
      </p>
      <hr/>
    </article>
  </body>
</html>