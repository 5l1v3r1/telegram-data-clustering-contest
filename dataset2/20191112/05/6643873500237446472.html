<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/VbXwwW/Sterling-vraket-fra-landslaget-etter-krangel-med-Liverpool-spiller"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T05:17:25+00:00"/>
    <meta property="og:title" content="Sterling vraket etter krangel med Liverpool-spiller"/>
    <meta property="og:description" content="Drama i England-leiren."/>
  </head>
  <body>
    <article>
      <h1>Sterling vraket etter krangel med Liverpool-spiller</h1>
      <h2>Drama i England-leiren.</h2>
      <address><time datetime="2019-11-12T05:17:25+00:00">12 Nov 2019, 05:17</time> by <a rel="author">NTB</a></address>
      <p>England-spissen Raheem Sterling får ikke spille EM-kvalifisering mot Montenegro etter at han fortsatte å krangle med Joe Gómez etter kampen på Anfield søndag.</p>
      <p>Manchester City-stjernen Sterling havnet i krangel med Liverpool-forsvareren Joe Gómez under kampen som hjemmelaget<a href="https://www.bt.no/sport/i/xPdE7n/ustoppelige-liverpool-valset-over-manchester-city-helt-fantastisk"> vant 3–1 på Anfield</a>. Dagen etter fortsatte gnisningene, melder nyhetsbyrået PA.</p>
      <p>Ifølge <a href="https://www.telegraph.co.uk/football/2019/11/11/raheem-sterling-dropped-montenegro-match-confronting-liverpools/">The Telegraph </a>ble Gómez satt ut da Sterling ankom landslagstrening på St. George’s Park, bare for å gå rett opp til ham og nok en gang gi ham en verbal runde, med provoserende kroppsspråk. Ifølge vitner var det et forsøk på å framprovosere en fysisk motreaksjon fra 22-åringen fra Liverpool. Sterling skal ha liret av seg flere spydigheter tett opp i ansiktet på Gómez og spurte blant annet om han fremdeles trodde han var «the big man».</p>
      <p>
        <a href="https://www.bt.no/sport/i/Xg3BVm/liverpool-stjernen-vil-ikke-snakke-engelsk-til-sine-barn-hver-morgen">Les også<br/>Liverpool-stjernen vil ikke snakke engelsk til sine barn. Hver morgen vekker han dem med ordene «buenos dias».</a>
      </p>
      <p>Gómez tok rolig et skritt tilbake og avsto fra å la seg provosere.</p>
      <p>Mandag kveld ble det klart at England-sjefen Gareth Southgate har bestemt seg for å utelate Sterling fra troppen som skal møte Montenegro torsdag, skriver <a href="https://www.bbc.com/sport/football/50383693?fbclid=IwAR2Rc5yfGMI2q4L1tKlvY27e16zMOmYMbe7uAFBFu_A8sM1-3lO9bDtkdqA">BBC</a>. Bakgrunnen er nettopp krangelen med Gómez.</p>
      <p>– Dessverre har følelsene fra gårsdagens kamp ikke dempet seg. En av de store utfordringene og styrkene for oss er at vi har klart å skille klubbenes rivalisering ute fra landslaget, sa Southgate.</p>
      <figure>
        <img src="https://images.sacdn.no/v2/images/6748c0a4-0c93-4a70-af8c-ff1f9f891d00?fit=crop&amp;h=1288&amp;w=1900&amp;s=a65bb26e829bbded6909da0d40d75cacb2d10ec5"/>
        <figcaption>Landslagssjef Gareth Southgate har utelatt Sterling fra England-troppen som skal møte Montenegro.<cite>GRIGORY DUKOR / Reuters</cite></figcaption>
      </figure>
      <h3>Følelser løp løpsk</h3>
      <p>I en melding på <a href="https://www.instagram.com/p/B4vs0UiAJCv/">Instagram</a> beklager Sterling hendelsen, og gir sin versjon av situasjonen. Han avviser at det fremdeles er noe problem mellom ham og Gómez.</p>
      <p>– Vi er i en sport med mye følelser, og jeg er mann nok til å innrømme det når følelsene tar overhånd, skriver han.</p>
      <p>Han hevder alt er finfint mellom ham og Joe Gomez nå, etter en prat, med en gjensidig forståelse av at krangelen var en «5-10-sekunders greie».</p>
      <p>– Det er over, vi går videre og gjør ikke dette til noe større enn det er. La oss fokusere på kampen vår torsdag, avslutter Sterling.</p>
      <p>Southgate sa tidligere mandag kveld at han har en riktig følelse om valget om å ikke ta Sterling med i kampen mot Montenegro etter kranglingen. Sterling er ikke ekskludert fra den engelske troppen.</p>
      <p>
        <a href="https://www.bt.no/sport/i/xPdE7n/ustoppelige-liverpool-valset-over-manchester-city-helt-fantastisk">Les også<br/>Ustoppelige Liverpool valset over Manchester City: – Helt fantastisk</a>
      </p>
      <h3>Troppen var enig</h3>
      <p>– Nå som avgjørelsen er tatt i enighet med hele troppen er det viktig at vi støtter spillerne og ser fram mot kampen torsdag kveld, sier Southgate.</p>
      <p>England ligger i toppen av sin gruppe i EM-kvalifiseringen med tre poeng ned til Tsjekkia og fire til Kosovo.</p>
      <p>Sterling, som kom til Manchester City fra Liverpool i 2015, har spilt 55 landskamper for England og scoret 12 ganger. Gómez har hatt sju kamper på landslaget.</p>
      <related>
        <h4>Mest lest akkurat nå</h4>
        <a href="https://www.bt.no/kultur/i/pLxe6j/det-er-ingen-behagelig-lesning"/>
        <a href="https://www.bt.no/nyheter/lokalt/i/LAXOEx/nytt-kokevarsel-sendt-ut-for-hele-soere-askoey"/>
        <a href="https://www.bt.no/btmeninger/kommentar/i/QoXAeQ/selvfoelgelig-kan-vi-ikke-stole-paa-denne-mannen"/>
        <a href="https://www.bt.no/sport/i/zGzJMO/en-seier-er-en-seier-det-gjoer-alltid-uken-litt-bedre"/>
        <a href="https://www.bt.no/innenriks/i/EWXMxl/mann-doemt-i-hoeyesterett-for-medvirkning-til-overgrep-mot-barn"/>
        <a href="https://www.bt.no/bolig/i/y3JdEg/ukens-groenne-tips-kjoepe-leker-det-er-spesielt-noen-materialer-du-boer"/>
      </related>
      <ol>
        <li>
          <a href="https://www.bt.no/tag/Englands_herrelandslag_fotball">Englands herrelandslag fotball</a>
        </li>
        <li>
          <a href="https://www.bt.no/tag/Raheem_Sterling">Raheem Sterling</a>
        </li>
        <li>
          <a href="https://www.bt.no/tag/Manchester_City">Manchester City</a>
        </li>
        <li>
          <a href="https://www.bt.no/tag/Liverpool_FC">Liverpool FC</a>
        </li>
      </ol>
    </article>
  </body>
</html>