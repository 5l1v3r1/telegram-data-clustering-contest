<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/murat-celik/nevsehirden-aciklama-var-2218625"/>
    <meta property="og:site_name" content="Posta"/>
    <meta property="article:published_time" content="2019-11-12T05:00:47+00:00"/>
    <meta property="og:title" content="Nevşehir'den açıklama var"/>
    <meta property="og:description" content="Konu malum... Nevşehir Belediyesi’nin resmi Twitter hesabından paylaşılan 10 Kasım mesajı..."/>
  </head>
  <body>
    <article>
      <h1>Nevşehir'den açıklama var</h1>
      <address><time datetime="2019-11-12T05:00:47+00:00">12 Nov 2019, 05:00</time> by <a rel="author">Murat Çelik</a></address>
      <p>Konu malum...</p>
      <p>Nevşehir Belediyesi’nin resmi Twitter hesabından paylaşılan 10 Kasım mesajı...</p>
      <p>Yani şu görsel...</p>
      <figure>
        <img src="https://i.pstimaj.com/img/75/640x0/5dc9cf7b66a97c1031a70207"/>
      </figure>
      <p>Nevşehir Belediye Başkanı Rasim Arı Dünya Belediyeler Birliği’nin bir toplantısına katılmak için Güney Afrika Cumhuriyeti’ne gitmiş. Başkanvekili Ersan Erkut ile görüştüm. İlk sözü, “İnanın çok üzüldük” oldu.</p>
      <p>
        <b>Kaynak AK Parti hesabı</b>
      </p>
      <p>Tartışma yaratan tweet yerinde duruyor. Nevşehir Belediye Başkanvekili Erkut, “O paylaşımı silmek gibi bir düşüncemiz asla olmadı.</p>
      <p>Zaten Twitter hesabımızda 10 Kasım etkinliklerimizi ve mesajlarımızı gösteren başka paylaşımlarımız da var” dedi ve o fotoğrafın kaynağını da açıkladı:</p>
      <p>- Ayrıca şu da var... O görsel, AK Parti Genel Merkezimizin resmi hesabında paylaştığı bir fotoğraf. Bu nasıl alındı, konu nasıl buralara getirildi biz de anlamış değiliz.</p>
      <p>
        <b>Fotoğraf Külliye'deki törenden</b>
      </p>
      <p>AK Parti’nin resmi Twitter hesabına baktım. 10 Kasım 2019, saat 12.13’te atılan tweette “Cumhurbaşkanımız Recep Tayyip Erdoğan, Beştepe Millet Kongre ve Kültür Merkezi’nde, Atatürk Kültür, Dil ve Tarih Yüksek Kurumu tarafından düzenlenen Atatürk’ü Anma Töreni’ne katıldı. #10Kasım” ifadesinin altında dört fotoğraf yer alıyor.</p>
      <figure>
        <img src="https://i.pstimaj.com/img/75/640x0/5dc9cfe166a97c10307298a1"/>
      </figure>
      <p>Ve Erkut’un dediği gibi, bu dört kareden ilki Nevşehir Belediyesi’nin paylaşımındaki o fotoğraf. Cumhurbaşkanı Erdoğan, kürsüden inerken çekilmiş bir kare...</p>
      <p>Arkasında, tören salonundaki dijital duvarda da, o anda, Atatürk’ün “Manevi kuvvetler, bilhassa ilim ve iman ile yüksek bir şekilde gelişir” sözü yer alıyor. Nevşehir Belediyesi işte o kareyi alıp kullanmış 10 Kasım paylaşımında…</p>
      <p>Belediye Başkanvekili şu sözlerle bitirdi telefon görüşmemizi:</p>
      <p>- İnsanlar nasıl istiyorsa öyle bakıyor. Bizim üzüntümüz, sanki burada Türkiye Cumhuriyeti’nin kurucusu Mustafa Kemal Atatürk’e karşı bir mesaj veriliyormuş gibi bir algı yaratılması. Biz bu paylaşımı yaptığımız için üzülmüyoruz. Böyle bir dezenformasyon yapılmasına üzülüyoruz.</p>
      <p>- Atatürk hepimizin. Sadece bir kesime ait değil. Hepimizin ortak değeri. Sadece bu fotoğrafı alıp ‘Neden Atatürk yok?” türünden bir yaklaşımı anlayamıyoruz ve inanın çok üzüldük.</p>
      <p>Atamızın muhteşem bir sözünü sayın Cumhurbaşkanımız almış, sahiplenmiş. Biz de bunu kullanmışız. Durum bundan ibaretken, böyle bir dezenformasyonu kabul etmek mümkün değil.</p>
    </article>
  </body>
</html>