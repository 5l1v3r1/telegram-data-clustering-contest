<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-six-drowned-during-taking-holy-dip-in-ganga-on-kartik-purnima-occasion-2844862.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T05:26:08+00:00"/>
    <meta property="og:title" content="कार्तिक पूर्णिमा के अवसर पर स्नान के दौरान डूबने से शिक्षक समेत छह की मौत"/>
    <meta property="og:description" content="बिहार के नवादा और नांलदा जिले में कार्तिक पूर्णिमा के अवसर पर स्नान करने के दौरान एक शिक्षक समेत छह लोगों की डूबकर मौत हो गयी। नवादा से यहां प्राप्त समाचार के अनुसार जिले के कौआकोल प्रखंड के..."/>
  </head>
  <body>
    <article>
      <h1>कार्तिक पूर्णिमा के अवसर पर स्नान के दौरान डूबने से शिक्षक समेत छह की मौत</h1>
      <address><time datetime="2019-11-12T05:26:08+00:00">12 Nov 2019, 05:26</time> by <a rel="author">एजेंसी, पटना।</a></address>
      <p>बिहार के नवादा और नांलदा जिले में कार्तिक पूर्णिमा के अवसर पर स्नान करने के दौरान एक शिक्षक समेत छह लोगों की डूबकर मौत हो गयी।</p>
      <p>नवादा से यहां प्राप्त समाचार के अनुसार जिले के कौआकोल प्रखंड के सेखोदेवरा गांव में आज तालाब में डूबकर एक शिक्षक समेत तीन लोगों की मौत हो गयी। सेखोदेवरा गांव निवासी हरदेव महतो की पुत्री अनुराधा कुमारी (18) और उसकी सहेली बाल्मीकी साव की पुत्री शिल्पी कुमारी (18) कार्तिक पूर्णिमा के अवसर पर गांव के ही बड़की सूर्य मंदिर तालाब में स्नान करने गई थी तभी दोनों गहरे पानी में चली गईं। उसे बचाने के लिए इसी गांव के निवासी शिक्षक अविनाश कुमार उर्फ राकेश सिंह (40) तालाब में उतरे लेकिन वह भी गहरे पानी में चले गये जिससे तीनों की डूबने से मौत हो गयी। अविनाश जमुई के एक सरकारी स्कूल में शिक्षक के पद पर कार्यरत थे। शवों को पोस्टमार्टम के लिए नवादा सदर अस्पताल भेज दिया गया है।</p>
      <p>राजगीर से मिली जानकारी के अनुसार नालंदा जिले के गिरियक थाना क्षेत्र में आज सकरी नदी में डूबकर तीन किशोरियों की मौत हो गई। जिले के घोसरावां गांव निवासी अजय सिंह की पुत्री अंशु कुमारी (17) सोनम कुमारी (15) और दीपू सिंह की पुत्री प्रीति कुमारी (15) कार्तिक पूर्णिमा के अवसर पर सकरी नदी में स्नान कर रही थी तभी तीनों की डूबकर मौत हो गयी। गोताखोरों की मदद से शवों को नदी से निकालकर पोस्टमार्टम के लिये बिहारशरीफ सदर अस्पताल भेज दिया गया है।</p>
    </article>
  </body>
</html>