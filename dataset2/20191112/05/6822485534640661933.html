<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T05:00:00+00:00"/>
    <meta property="og:title" content="تجسس در حریم خصوصی دانشجویان غیرقانونی است / صفحات عمومی حریم خصوصی نیست"/>
    <meta property="og:description" content="محمدعلی رجب دانشجوی دکتری حقوق جزای دانشگاه تهران در گفت‌وگو با فارس،‌ درباره تاکید شیوه‌نامه جدید انضباطی دانشجویان مبنی بر عدم تجسس در حریم شخصی دانشجویان گفت: طبق این شیوه‌نامه فضای شخصی دانشجویان در فضای مجازی جزو حریم خصوصی محسوب می‌شود و اگر کسی به طور مخفیانه برای مثال از یک گفت‌وگوی دو نفره یا حتی یک گروه در شبکه اجتماعی که با تعداد اعضای محدود فعالیت می‌کند یا صفحه پروفایل دانشجویی در فضای مجازی عکس و مستند تهیه کند این مستندات قابل بررسی نیست. "/>
  </head>
  <body>
    <article>
      <h1>تجسس در حریم خصوصی دانشجویان غیرقانونی است / صفحات عمومی حریم خصوصی نیست</h1>
      <address>
        <time datetime="2019-11-12T05:00:00+00:00">12 Nov 2019, 05:00</time>
      </address>
      <p>عضو شورای انضباطی مرکزی وزارت علوم گفت: بنا بر شیوه‌نامه جدید انضباطی دانشجویان هر ادله‌ای که از تجسس در حریم خصوصی دانشجویان از جمله صفحات شخصی، چت یا گروه‌های خصوصی به دست آید غیرقانونی است اما صفحات عمومی حریم خصوصی محسوب نمی‌شود.</p>
      <p>محمدعلی رجب دانشجوی دکتری حقوق جزای دانشگاه تهران در گفت‌وگو با فارس،‌ درباره تاکید شیوه‌نامه جدید انضباطی دانشجویان مبنی بر عدم تجسس در حریم شخصی دانشجویان گفت: طبق این شیوه‌نامه فضای شخصی دانشجویان در فضای مجازی جزو حریم خصوصی محسوب می‌شود و اگر کسی به طور مخفیانه برای مثال از یک گفت‌وگوی دو نفره یا حتی یک گروه در شبکه اجتماعی که با تعداد اعضای محدود فعالیت می‌کند یا صفحه پروفایل دانشجویی در فضای مجازی عکس و مستند تهیه کند این مستندات قابل بررسی نیست. </p>
      <p>عضو شورای انضباطی مرکزی وزارت علوم،‌ تحقیقات و فناوری گفت: این شیوه‌نامه در یکی از بندها تصریح می‌کند که تجسس در حریم شخصی دانشجویان مجاز نیست. </p>
      <p>دانشجوی دکتری حقوق جزای دانشگاه تهران ادامه داد: درباره تفحص عمومی در شبکه‌های اجتماعی با این تفسیر نمی‌توان عنوان حریم خصوصی را بکار برد. </p>
      <p>رجب گفت: اما با این حال در این موضوع که موردی در این صفحات فارغ از خصوصی یا غیرخصوصی بودن صفحه به عنوان تخلف خارج از دانشگاه قابل بررسی است یا خیر محل اختلاف است. </p>
      <p>وی توضیح داد: زیرا طبق آیین‌نامه سال 74 که مصوب شورای عالی انقلاب فرهنگی و ملاک عمل در تدوین شیوه‌نامه انضباطی دانشجویان است جایی که دانشجو به عنوان دانشجو در هر محیط حاضر شده نباید عمل خلاف شان دانشگاه انجام دهد اما در آن زمان فضای مجازی و اینترنت وجود نداشت و دو تفسیر متفاوت وجود دارد که آیا این بند را می‌توان درباره فضای مجازی هم ربط داد یا خیر و آیا وزارت علوم و  وزارت بهداشت اساسا می‌توانند به فضای مجازی دانشجویان با استناد به این بند ورود کنند یا نیاز به پیش‌بینی این موضوع در آیین‌نامه سال 74  است. </p>
    </article>
  </body>
</html>