<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/emeklilik-sartlariniz-isgucu-kaybi-oraniniza-gore-degisir-2218622"/>
    <meta property="og:site_name" content="Posta"/>
    <meta property="article:published_time" content="2019-11-12T05:00:46+00:00"/>
    <meta property="og:title" content="Emeklilik şartlarınız işgücü kaybı oranınıza göre değişir"/>
    <meta property="og:description" content="Soru: Mitral kapak kalp hastalığım var. Bir de doğuştan tek böbrekliyim. Sol bacağımda toplar damar tıkanıklığı, belimde altı adet disk kayması, ayrıca tansiyon ve beyinde iki kılcal damarda kireçlenme var?"/>
  </head>
  <body>
    <article>
      <h1>Emeklilik şartlarınız işgücü kaybı oranınıza göre değişir</h1>
      <address><time datetime="2019-11-12T05:00:46+00:00">12 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> Mitral kapak kalp hastalığım var. Bir de doğuştan tek böbrekliyim. Sol bacağımda toplar damar tıkanıklığı, belimde altı adet disk kayması, ayrıca tansiyon ve beyinde iki kılcal damarda kireçlenme var? SSK başlangıcım 2006’da oldu. 4000 gün primim var. ● Ayten DAĞLICA</p>
      <p><b>Cevap: </b>Emeklilik seçeneklerinizi şu şekilde sıralayabiliriz: 1) Rahatsızlıklarınız en az yüzde 60 oranında işgücü kaybınıza yol açmışsa ve ilk defa sigortalı olduğunuz tarihte yoksa, malulen emekli olabilirsiniz. 2) Sigorta başlangıç tarihinde malul derecesinde (en az yüzde 60 oranında işgücü kaybı) rahatsızlığınız varsa, malulen emekli olamazsınız.</p>
      <p>Ancak 15 yıl sigortalılık süresi ve 3600 gün prim ödeme şartlarına tabi olarak 2021’de 15 yıllık sigortalılık sürenizi dolduracağınız tarihte emekli olabilirsiniz. 3) Yüzde 60 oranında işgücü kaybınız yok ancak yüzde 40-59 arasında işgücü kaybınız varsa, vergi indirim hakkı alıp 400 gün daha prim ödeyerek, priminizi 4400 güne tamamlamanız şartıyla, 2026’da 20 yıllık sigortalılık sürenizi dolduracağınız tarihte emekli olabilirsiniz.</p>
      <p>
        <b>ASKERLİK SÜRENİZ EMEKLİLİK ŞARTLARINI DEĞİŞTİRMEYE YETMİYOR</b>
      </p>
      <p><b>Soru:</b> Staj girişim 1 Kasım 1994, ilk prim ödeme tarihim 2001’in 3 dönemi olarak görülüyor. Askerliğimi 21 Şubat 1998 ile 21 Ağustos 1999 tarihleri arasında yaptım. Bu durumda askerlik borçlanması yapmam, bana ne gibi fayda sağlar? ● Mustafa ÇELİK</p>
      <p><b>Cevap:</b> Emekli olmak için 7000 gün prim ödeme ve 60 yaş şartlarına tabisiniz. 7000 gün prim ödemiş olmanız şartıyla, 60 yaşınızı dolduracağınız tarihte emekli olabilirsiniz.</p>
      <p>Sigorta başlangıç tarihinizi 7 Eylül 1999’a götürecek kadar askerlik süreniz olmadığından, askerlik borçlanması emeklilik şartlarınızı değiştirmez. Sadece prim ödeme gün sayınızı artırır.</p>
      <p>
        <b>KANSER HASTALARININ PEK ÇOĞU MALUL SAYILIYOR</b>
      </p>
      <p><b>Soru: </b>Kanser hastasıyım. 2800 gün primim var. Ocakta, 10 yılım doluyor. Malulen emekli olabilir miyim? ● Filiz ÇAKI</p>
      <p><b>Cevap: </b>Malulen emekli olmak için 10 yıl sigortalılık süresi, 1800 gün prim ödeme ve en az yüzde 60 oranında işgücü kaybı aranıyor.</p>
      <p>Kanser hastalarının çoğu malul sayılıyor. Kanser türünüz malul sayılmanızı gerektiriyorsa, 1800 günden fazla priminiz olduğundan, Ocak 2020’de 10 yıl sigortalılık sürenizi dolduracağınız tarihte malulen emekli olabilirsiniz.</p>
      <p>
        <b>2475 GÜN DAHA PRİM ÖDEYİP 58 YAŞINIZI DOLDURACAKSINIZ</b>
      </p>
      <p><b>Soru: </b>1981 doğumluyum. 1 Aralık 1998 sigorta girişimle 3500 gün prim ödemem var. Acaba ne zaman emekli olabilirim? ● Kerem KAMIŞ</p>
      <p><b>Cevap: </b>Emekli olmak için 25 yıl sigortalılık süresi, 5975 gün prim ödeme ve 58 yaş şartlarına tabisiniz. 2475 gün daha prim ödeyerek priminizi, 5975 güne tamamlamanız şartıyla, 58 yaşını dolduracağınız tarihte emekli olabilirsiniz.</p>
      <p>Ayrıca 100 gün daha prim ödeyerek priminizi 3600 güne tamamlamanız şartıyla, 60 yaşınızı dolduracağınız tarihte emekli olmanız da mümkün.</p>
      <p>
        <b>70 GÜN ASKERLİK BORÇLANMASI MART 2021’DE EMEKLİ EDER</b>
      </p>
      <p><b>Soru: </b>Mart 1969 doğumluyum. SGK girişim Temmuz 1991’de oldu. 5900 gün prim ödemem var. Askerliğimi ne kadar saydırsam, yaşı öne çekebilirim? Hangi tarihe emekli olurum? ● Yusuf YALÇIN</p>
      <p><b>Cevap:</b> Askerliğinizi sigorta başlangıç tarihinden önce yapmış olmalısınız. Askerlik sürenizin 70 gününü borçlanmanız halinde, emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabi olursunuz.</p>
      <p>Priminiz yeterli olduğundan, borçlanmadan sonra prim ödemeseniz de 52 yaşınızı dolduracağınız Mart 2021’de emekli olabilirsiniz.</p>
      <p>
        <b>EMEKLİLİK İÇİN 60 YAŞINIZI BEKLEYECEKSİNİZ</b>
      </p>
      <p><b>Soru:</b> 1 Aralık 1980 doğumluyum. Esnafım. 2004 yılında Bağkur’um başladı. Esnaflığa devam etmekteyim. Emekli olmak için primimin kaç gün olması gerekiyor? Kaç yaşında emekli olurum? ● Hasan KOCABIYIK</p>
      <p><b>Cevap:</b> Emekli olmak için 25 tam yıl (9000 gün) prim ödeme ve 60 yaş şartlarına tabisiniz. Priminizi 9000 güne tamamlamanız şartıyla 60 yaşınızı dolduracağınız tarihte emekli olabilirsiniz. Ayrıca 5400 gün prim ödemiş olmanız şartıyla, 62 yaşınızda emekli olmanız da mümkün.</p>
    </article>
  </body>
</html>