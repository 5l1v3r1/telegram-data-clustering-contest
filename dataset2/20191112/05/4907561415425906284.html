<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/hormon-tedavisi-yapilirken-duzenli-kontrole-gidin-2218628"/>
    <meta property="og:site_name" content="Posta"/>
    <meta property="article:published_time" content="2019-11-12T05:00:48+00:00"/>
    <meta property="og:title" content="Hormon tedavisi yapılırken düzenli kontrole gidin"/>
    <meta property="og:description" content="Erken menopoza girene sıkıntıların azalması için hormon replasman tedavisi uygulanıyor. Bu tedavi sırasında düzenli doktora gitmeli, aksatmadan meme muayenenizi yaptırıp mamografi çektirmelisiniz."/>
  </head>
  <body>
    <article>
      <h1>Hormon tedavisi yapılırken düzenli kontrole gidin</h1>
      <address><time datetime="2019-11-12T05:00:48+00:00">12 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Erken menopoza girene sıkıntıların azalması için hormon replasman tedavisi uygulanıyor. Bu tedavi sırasında düzenli doktora gitmeli, aksatmadan meme muayenenizi yaptırıp mamografi çektirmelisiniz.</i>
      </p>
      <p>
        <b>2 yıl önce menopoza girdim</b>
      </p>
      <p>43 yaşındayım, 2 yıl önce menopoza girdim. O dönemden sonra cinse isteğim azaldı. Vajinal kuruluk nedeniyle ilişkide zorlanıyorum. Hormon tedavisine başladım. Zor günler geçiriyorum. Bana ne önerirsiniz?</p>
      <p>
        <b>CEVAP</b>
      </p>
      <p>Sevgili okuyucum, menopozun en belirgin şikayeti olan vajinal kuruluk ve buna bağlı gelişen acı nedeniyle cinsel istekte azalmadır. Doktorunuz hormon replasman tedavisini başlatmış.</p>
      <p>Bu tedavi kısa bir sürede sıkıntılarınızı azaltır. Ancak bilmenizi isterim ki hormon replasman tedavisinin meme kanseri riskini artırdığı artık tüm dünyada kanıtlanmıştır. Bu tedavi süresince doktor kontrolünde kalın, meme muayenesi ve mamografiyi yaptırın.</p>
      <p>
        <b>Ameliyat olsam mı?</b>
      </p>
      <p>40 yaşındayım. 4-5 aydır adet kanamalarım düzensiz. 10 gün önce doktora gittim. Doktor myom olduğunu söyleyip ameliyat önerdi. Myom nedir? Tehlikeli mi?</p>
      <p>
        <b>CEVAP</b>
      </p>
      <p>Sevgili okuyucum, myom rahmin iyi huylu tümörü olup en sık bulgusu kasık ağrısı, karında şişkinlik, adet miktarında artış ve düzeninde bozulmadır. Yerleştikleri yere ve boyutlarına göre farklı bulgular verirler ve tedavileri de farklılık gösterir.</p>
      <p>Rahmin dış tabakasına yerleşmiş myomlar genellikle 5 santim oluncaya kadar takip edilir. Eğer hızlı büyüme varsa, kişi karın ağrısından rahatsızsa genellikle kapalı ameliyat ile çıkarılır. Adet miktarında artışa neden olan myomlar sıklıkla rahmin iç tabakasına yerleşmiş olduklarından 1-2 santimken bile bulgu verebilirler.</p>
      <p>Bu nedenle çok büyümesine izin verilmeden ve aşırı kanamaya bağlı kansızlık gelişmeden histeroskopi denilen rahmin içine alttan kamerayla girilmesi ameliyatıyla çıkarılır. Myomunuz kansızlığa sebep olacak kadar kanamaları artırdıysa ve hamilelik düşünüyorsanız bu ameliyatı olun.</p>
      <p>
        <b>Kanamam çok fazla</b>
      </p>
      <p>41 yaşındayım, adetlerim çok kanamalı ve uzun sürüyor. Doktora gittim ve muayene oldum. Birçok tahlil yapıldı ve ultrason filmi çekildi. Doktorlar rahim içinde kanamaya neden olacak anormallik görmediler. Sizce kanamalar neden bu kadar uzun ve çok oluyor?</p>
      <p>
        <b>CEVAP</b>
      </p>
      <p>Sevgili okuyucum, normal sınırlarda tanımladığımız adet kanaması 2-7 gün süren günde ortalama 3-4 pedi geçmeyen kanamalardır. Sizde bundan daha uzun süren ya da daha yoğun miktarda kanama oluyorsa, bakılan tüm hormonlarınız da normal çıktığı için son olarak tanısal histeroskopi yapılması uygun olabilir.</p>
      <p>Bu işlem anestezi altında rahim içine kamerayla girme işlemidir. Böylelikle ultrasonda gözden kaçmış bir sorun var mı daha net görülür ve biyopsi alınarak gözle görülemeyecek başka patolojiler var mı, anlaşılmış olur.</p>
    </article>
  </body>
</html>