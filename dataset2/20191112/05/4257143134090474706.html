<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/12/milliardok-a-kkv-k-munkahelyteremtesere"/>
    <meta property="og:site_name" content="infostart"/>
    <meta property="article:published_time" content="2019-11-12T05:43:00+00:00"/>
    <meta property="og:title" content="Milliárdok a kkv-k munkahelyteremtésére"/>
    <meta property="og:description" content="Mintegy 150 vállalkozás összesen 2,4 milliárd forint támogatást nyert el a kis- és középvállalkozások munkahelyteremtését segítő programban, ez 3000 munkahely létrehozásához vagy megőrzéséhez járul hozzá - jelentette be Varga Mihály."/>
  </head>
  <body>
    <article>
      <h1>Milliárdok a kkv-k munkahelyteremtésére</h1>
      <address><time datetime="2019-11-12T05:43:00+00:00">12 Nov 2019, 05:43</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/05/palkovics-laszlonak-tervei-vannak-a-legkisebb-magyar-cegekkel"/>
        <a href="https://infostart.hu/gazdasag/2019/10/22/tovabbra-is-kettosseget-lat-a-monetaris-tanacs"/>
      </related>
      <h3>Mintegy 150 vállalkozás összesen 2,4 milliárd forint támogatást nyert el a kis- és középvállalkozások munkahelyteremtését segítő programban, ez 3000 munkahely létrehozásához vagy megőrzéséhez járul hozzá - jelentette be Varga Mihály.</h3>
      <p>A program eddigi kiírásainak köszönhetően az utóbbi években több mint 55 milliárd forint támogatás jutott el a magyar kisvállalkozásokhoz, amellyel 28 ezer új munkahely jött létre Magyarországon.</p>
      <p>A kormány azzal a céllal indította a munkahelyteremtő beruházási támogatást, hogy erősítse a munkaerő-tartalék foglalkoztatását és a hátrányos helyzetű térségek gazdasági, társadalmi felzárkózását - ismertette Varga Mihály.</p>
      <p>Elmondása szerint a támogatás keretében a legfontosabb az innováció, így többek között új eszközök, gépek beszerzése, ingatlanvásárlás, bérleti díjak, vagy lízingköltségek számolhatóak el.</p>
      <p>A program a vállalkozások versenyképességének növelése mellett a kis- és középvállalkozások exportpiacokra történő kilépését is érdemben segíti, amit a vállalkozóbarát szabályozási és adózási környezet is támogat. A korábbi pályázati kiírásokhoz képest az alaptámogatás összege tovább növekedett, ezáltal az egy munkahelyre jutó legmagasabb elérhető támogatási összeg - a kiegészítő támogatási összegeket is figyelembe véve - 2019-évben már 3,6 millió forint - tájékoztatott a miniszter.</p>
      <p>A nyertes vállalkozások listája a kormany.hu oldalon található.</p>
    </article>
  </body>
</html>