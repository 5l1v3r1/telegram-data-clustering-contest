<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/megkapta-az-egyik-kritikus-javaslatot-karacsony-gergely"/>
    <meta property="og:site_name" content="infostart"/>
    <meta property="article:published_time" content="2019-11-12T05:31:00+00:00"/>
    <meta property="og:title" content="Korábban nagy port kavart javaslatot kapott Karácsony Gergely"/>
    <meta property="og:description" content="A Kereskedelmi Dolgozók Független Szakszervezete (KDFSZ) levélben megkereste Karácsony Gergelyt, és azt kérte, hogy a főpolgármester fogalmazzon meg olyan ajánlást a budapesti kereskedelmi vállalatoknak, amelyben a vasárnapi nyitvatartás korlátozását kezdeményezi - értesült a Magyar Nemzet, amelyhez eljuttatták a levelet."/>
  </head>
  <body>
    <article>
      <h1>Korábban nagy port kavart javaslatot kapott Karácsony Gergely</h1>
      <address><time datetime="2019-11-12T05:31:00+00:00">12 Nov 2019, 05:31</time> by <a rel="author">Infostart / MTI</a></address>
      <h3>A Kereskedelmi Dolgozók Független Szakszervezete (KDFSZ) levélben megkereste Karácsony Gergelyt, és azt kérte, hogy a főpolgármester fogalmazzon meg olyan ajánlást a budapesti kereskedelmi vállalatoknak, amelyben a vasárnapi nyitvatartás korlátozását kezdeményezi - értesült a Magyar Nemzet, amelyhez eljuttatták a levelet.</h3>
      <p>A keddi cikk szerint a több mint 400 ezer ágazati munkavállalót képviselő szakszervezet azt szeretné, hogy a 400 négyzetméternél nagyobb áruházakat működtető budapesti cégek 2020-tól vasárnaponként csak 14 óráig üzemeltessék boltjaikat, és ezáltal a munkaerőgondokkal küzdő kereskedelemben a dolgozókat ne terheljék fölösleges túlórákkal. A vásárlások idejének hétvégi rövidítése a főváros környezetterhelését is csökkentheti - véli a szakszervezet.</p>
      <p>"Ez az elképzelés illeszkedhet a főpolgármester úr által meghirdetett fővárosi programhoz, amely a közszféra cégeinél megtiltaná a dolgozók túlóráztatással történő kizsigerelését. Emellett ez a lépés megfelelne a meghirdetett klímavészhelyzeti állapot érdekében tett törekvéseinek is, amihez konkrét megoldást kínálunk a mindennapi életben szinte mindenki által igénybe vett kereskedelem területén" - fogalmazott a Magyar Nemzetnek Bubenkó Csaba. Kijelentette, hogy hétfőnként tisztább levegőjű Budapestre ébredhetnének a helyiek, ha vasárnap korábban állnának le a nagy bevásárlóhelyek.</p>
      <p>A KDFSZ elnöke megjegyezte: Karácsony Gergelyék a klíma védelmében hivatalba lépésük óta több olyan intézkedést helyeztek kilátásba, amelyek jóval nagyobb áldozatot kívánhatnak az egész nemzetgazdaságtól. A bolti dolgozók érdekében tett gesztus pedig - amely nem lehet utasítás, mert az állami cégekkel ellentétben a versenyszférában nem léphet fel munkáltatóként a főpolgármester, hanem csak Budapest klímabarát vezetőjeként, aki a fővárosiak életminőségét javítaná - Bubenkó Csaba szerint precedensértékű lehet más nagyvárosok számára is.</p>
      <p>
        <i>Nyitókép: MTI/Vajda János</i>
      </p>
    </article>
  </body>
</html>