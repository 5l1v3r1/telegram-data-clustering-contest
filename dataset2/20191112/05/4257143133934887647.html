<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/12/az-elet-tobb-teruleterol-is-szamuznek-a-keszpenzt"/>
    <meta property="og:site_name" content="infostart"/>
    <meta property="article:published_time" content="2019-11-12T05:00:00+00:00"/>
    <meta property="og:title" content="Az élet több területéről is száműznék a készpénzt"/>
    <meta property="og:description" content="2018 végére történelmi csúcsra emelkedett Magyarországon a forgalomban lévő készpénz mennyisége."/>
  </head>
  <body>
    <article>
      <h1>Az élet több területéről is száműznék a készpénzt</h1>
      <address><time datetime="2019-11-12T05:00:00+00:00">12 Nov 2019, 05:00</time> by <a rel="author">Infostart / InfoRádió - Sipos Ildikó</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/gazdasag/2019/11/14/szakertok-a-gazdasagfeherito-csomagrol-a-nav-minden-bevetelt-latni-fog-vagy-szeretne"/>
      </related>
      <h3>Nyolcpontos készpénzmentesítési javaslatcsomagot dolgozott ki a Magyar Bankszövetség. 2018 végére történelmi csúcsra emelkedett Magyarországon a forgalomban lévő készpénz mennyisége.</h3>
      <p>2018 végére a készpénzállomány Magyarországon meghaladta a 6100 milliárd forintot, alig 8 év leforgása alatt a 9 százalékos GDP arányos szint 14,9 százalékra növekedett – ismertette Csányi Péter, a Magyar Bankszövetség digitalizációs munkacsoportjának elnöke az InfoRádiónak. Elsősorban a nagyobb, megtakarítási címletek okozták a növekedést, míg a kisebb, tranzakciós címletek stagnáltak: múlt év végi adatok alapján</p>
      <blockquote>a készpénzállomány 70 százalékát a tíz- és húszezresek adták.</blockquote>
      <p>A rendkívül magas készpénzállomány visszaszorítása érdekében a Magyar Bankszövetség digitalizációs munkacsoportja most egy <a href="http://www.bankszovetseg.hu/Public/hirek/Keszpenzmentes_tanulmany_bankszovetseg_final.pdf">komplex, nyolcpontos javaslatcsomagot</a> fogalmazott meg, ami egyaránt célozza a felhasználói, valamint a kibocsátói oldalt is.</p>
      <ul>
        <li>Legfőképp csökkentenék a készpénzhasználati limiteket, vagyis a vállalkozók közötti jelenlegi 1,5 millió forintos limitet 500 ezer forintra mérsékelnék.</li>
        <li>Szeretnék, ha biztosítva lenne a kötelező elektronikus fizetés az online pénztárgépeknél, valamint</li>
        <li>egy olyanfajta korlátozást, ami egy bizonyos kereskedői árbevétel fölött kötelezné a kereskedőt elektronikus fizetés elfogadására.</li>
        <li>A tranzakciós illeték kivezetését is javasolják, ezzel is ösztönözve a banki csomagárazásoknak az elterjesztését.</li>
      </ul>
      <p>A bankszövetség továbbá</p>
      <blockquote>javasolja a havi két ingyenes készpénzfelvétel eltörlését, illetve az összeghatár 50 ezer forintra történő csökkentését</blockquote>
      <p>a banki költség hatékonyság elősegítése érdekében, amit indirekt az ügyfelek is tapasztalhatnának a jövőben.</p>
      <p>A szervezetet üdvözölte a Nemzeti Versenyképességi Tanács azon javaslatát, amelyről Varga Mihály pénzügyminiszter is beszámolt, hogy megvizsgálnák annak a lehetőségét, hogy a jövőben a nyugdíjak bankszámlára érkezzenek, hiszen míg az aktív korosztály 80 százaléka rendelkezik bankszámlával, addig a nyugdíjasok csak 62 százaléka.</p>
      <blockquote>A Magyar Bankszövetség elsősorban azt javasolná, hogy az újonnan nyugdíjba vonulók esetében legyen kötelező mód a kifizetés elektronikusan.</blockquote>
      <p>Végezetül, miután a készpénzállomány jelentős, mintegy 70 százaléka a tíz- és húszezresekből tevődik össze, ami egy megtakarítási célú készpénzállomány – ismételte meg a szakember –, ezért a Magyar Bankszövetségnek ennek megmozdítására–legalizálására vonatkozóan is lenne egy "óvatos" javaslata, amit megfontolásra szánnak: a korábbi adóamnesztiához és stabilitási számlához hasonlóan 6 hónapos időkereten belül lehetőség nyíljon egy egyszeri 10 százalékos adókulcs mellett 5 millió forint feletti</p>
      <blockquote>készpénzvagyon befektetési számlára helyezésével.</blockquote>
      <aside>Javaslatok a digitalizációra a Bankszövetségtől<br/><b>A 22 pontos</b> javaslatcsomagot 3+1 pontban sorolta fel az InfoRádióban – mondta a Magyar Bankszövetség elnöke, Becsei András.<br/><b>1.)</b> Azokban az esetekben, amikor a jelenlegi törvény kifejezetten előírja, hogy egy szerződés csak írásban köthető, a jövőben digitális úton is lehessen szerződni – ilyen például a jelzáloghitel, vagy a nyugdíj-előtakarékossági számla.<br/><b>2.)</b> A digitalizáció még innovatívabb megvalósítása, például az e-ügyintézési törvény adta lehetőségek kihasználása, például az ügyfélkapus azonosítással vagy az elektronikus tárhely használatával (például a tértivevényes levelek helyett az e-tárhelyünkre jönnének a hivatalos értesítések).<br/><b>3.)</b> Számos digitális szolgáltatás érhető el az egyes hatóságoknál, a gond csak az, hogy ezek az úgynevezett "digitális szigetek" egy "papírtengerben" találhatók, és sokszor az ügyfelek kötik őket össze, hiszen a digitális kiszolgálás után megkapott pecsétes papírokkal ők járnak egyik helyről a másikra, hogy ott ismét rögzítsék az adatokat és újra kiadjanak egy papírt.<br/><b>+1.)</b> Az azonos tevékenységre azonos szabályozás érvényesüljön a bankszektor és a technológiai cégeknél a szabályok esetleges szigorítása, vagy épp enyhítése révén. Például a pénzügyi tranzakciós illetéknél is van különbség: a magyar székhelyű bankoknak be kell fizetniük ezt, míg a külföldi fintech cégeknél az átutalásoknál nem kell megfizetni a tranzakciós illetéket. Ezért is javasolják ezen díj megszüntetését a lakosság esetében.</aside>
      <h4>Több fejlesztésben is élen járnak a bankok</h4>
      <p>A bankok léptek be a leghamarabb a digitalizációba, a magyar bankok pedig több fejlesztésben is élen járnak, le is köröznek nyugati bankokat - mondta a Magyar Bankszövetség alelnöke. Jelasity Radován az InfoRádiónak elmondta: ilyen terület az átutalások gyorsasága, bizonyos szolgáltatások mobiltelefonos igénybe vétele (pl. parkolás, autópályamatrica-vásárlás).</p>
      <blockquote>"Az előnyünket tovább növeli az azonnali fizetés bevezetése, ami Magyarországon 5 másodperc lesz, szemben az EU-ban most működő 20 másodperccel.</blockquote>
      <p>És jön még az QR-kódos fizetés, valamint a »request to pay« rendszer, amikor a szolgáltató küld egy sms üzenetet azzal, hogy az ügyfél hozzájárul-e, hogy egy bizonyos összeget a bank egy bizonyos célra (pl. számlák, díjak befizetésére) levonjon" - mondta Jelasity Radován.</p>
      <p>
        <i>Nyitókép: MTI Fotó: Illyés Tibor</i>
      </p>
      <p>
        <b>Kapcsolódó hang</b>
      </p>
      <p>Készpénzmentesítési csomagot dolgozott ki a bankszövetség – Csányi Péter</p>
      <figure>
        <audio src="https://infostart.hu/audio/00005/0000506bb.mp3"/>
      </figure>
      <p> </p>
      <p>A bankszövetség digitális javaslatai – Becsei András</p>
      <figure>
        <audio src="https://infostart.hu/audio/00005/00005074b.mp3"/>
      </figure>
      <p> </p>
      <p>Digitalizációs fejlesztések és babaváró hitel - Jelasity Radován</p>
      <figure>
        <audio src="https://infostart.hu/audio/00005/00005090b.mp3"/>
      </figure>
      <p> </p>
    </article>
  </body>
</html>