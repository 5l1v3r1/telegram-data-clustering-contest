<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-google-titokban-amerikaiak-millioinak-egeszsegugyi-adataihoz-jutott-hozza/186418"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-12T05:35:00+00:00"/>
    <meta property="og:title" content="A Google titokban amerikaiak millióinak egészségügyi adataihoz jutott hozzá"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Google titokban amerikaiak millióinak egészségügyi adataihoz jutott hozzá</mark>
      </h1>
      <address><time datetime="2019-11-12T05:35:00+00:00">12 Nov 2019, 05:35</time> by <a rel="author">MTI</a></address>
      <p>
        <b>A Google médiaóriás titokban amerikaiak millióinak egészségügyi adataihoz jutott hozzá az Egyesült Államok 21 tagállamában - jelentette a The Wall Street Journal című amerikai lap. </b>
        <b>A Google médiaóriás titokban amerikaiak millióinak egészségügyi adataihoz jutott hozzá az Egyesült Államok 21 tagállamában - jelentette a The Wall Street Journal című amerikai lap.</b>
      </p>
      <p>A Google az Egyesült Államok második legnagyobb egészségügyi szolgáltatójával, a missouri székhelyű Ascension-hálózattal együttműködve szerzett meg a többi között laboratóriumi eredményeket, orvosi diagnózisokat, kórházi ápolási dokumentumokat.</p>
      <p>A Google - amely tőzsdén bejegyzett részvénytársaság - azt állítja, hogy a titokban megszerzett adatokat olyan új szoftver készítésére kívánja felhasználni, amely személyre szabott egészségügyi kezelési lehetőségeket javasol majd a felhasználóknak.</p>
      <figure>
        <img src="http://media.borsonline.hu/cikk/20/191995/big-lead/650x360/2021330_pexels-photo-218717.jpg"/>
        <figcaption>© pexles</figcaption>
      </figure>
      <p>A The Wall Street Journal értesülései szerint sem az orvosokat, sem a betegeket nem értesítették adataik felhasználásáról. A lapnak egy neve elhallgatását kérő forrás azt mondta: "eddig legalább 150 Google-alkalmazott fért hozzá tíz- és tízmilliók adataihoz".</p>
      <p>A lap által megkeresett adatvédelmi szakértők azonban kifejtették: a Google akciója törvényesnek látszik, hiszen egy 1996-ban hozott törvény értelmében a kórházak megoszthatják üzleti partnereikkel a náluk kezelt betegek adatait.</p>
      <p>A Google szóvivője is nyilatkozott a lapnak. Leszögezte: a vállalat a szövetségi törvényeknek megfelelően járt el és "robusztus védelmet biztosít" a betegek adatainak.</p>
      <p>A The Wall Street Journal mindazonáltal megjegyezte: az Ascension alkalmazottai megkérdőjelezték az adatgyűjtések módját és az adatok megosztását.</p>
      <p>Az internetóriást egyébként az elmúlt időszakban gyakran érték erőteljes bírálatok az adatvédelem elhanyagolása, vagy egyenesen megsértése miatt. Szeptemberben például a versenyjogi és fogyasztóvédelmi hatóságként eljáró Szövetségi Kereskedelmi Bizottság (FTC) 150 millió dolláros büntetésre ítélte, mivel a cég egyik leányvállalata, a YouTube megsértett egy gyermekek magánéletét és adatait védelmező törvényt.</p>
    </article>
  </body>
</html>