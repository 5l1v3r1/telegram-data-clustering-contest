<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/ekspomichnik-volkera-rozpoviv-u-kongresi-pro-skasovani-navchannya-ssha-v-chornomu-mori-639301.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T05:44:01+00:00"/>
    <meta property="og:title" content="Експомічник Волкера розповів у Конгресі про скасовані навчання США в Чорному морі"/>
    <meta property="og:description" content="Білий дім, на відміну від Держдепартаменту, одразу відмовився давати офіційний коментар з приводу скасування навчань"/>
  </head>
  <body>
    <article>
      <h1>Експомічник Волкера розповів у Конгресі про скасовані навчання США в Чорному морі</h1>
      <address>
        <time datetime="2019-11-12T05:44:01+00:00">12 Nov 2019, 05:44</time>
      </address>
      <h4>Білий дім, на відміну від Держдепартаменту, одразу відмовився давати офіційний коментар з приводу скасування навчань</h4>
      <p>У січні цього року Білий дім з невідомих причин скасував військові навчання в Чорному морі. Про це в Конгресі розповів Крістофер Андерсон, експомічник спеціального представника з питань України Курта Волкера.</p>
      <p>Свідчення Андерсона Палата представників <a href="https://docs.house.gov/meetings/IG/IG00/CPRT-116-IG00-D014.pdf">розсекретила</a> в понеділок.</p>
      <p>«У січні проводилася підготовка рутинної операції забезпечення свободи навігації в Чорному морі. Тож ми повідомили турецький уряд, що маємо такий намір», - розповів колишній представник адміністрації США.</p>
      <p>За його словами, тоді навіть телеканал CNN дав інформацію про заплановані навчання в Чорному морі.</p>
      <p>«Але потім Білий дім звернувся до ВМС, аби їх скасували», - зазначив Андерсон.</p>
      <p>Таким чином він відповів на запитання про те, чи відчував ознаки можливої зміни політики США щодо підтримки України в період після Керченського інциденту. У цьому контексті Андерсон також повідомив, що Білий дім, на відміну від Держдепартаменту, одразу відмовився давати офіційний коментар з цього приводу.</p>
      <p>Він припустив, що таке рішення могло бути прийняте, щоб отримати більше інформації, оскільки «ситуація була складною, і не було достеменно ясно, чи перебували (українські – ред.) кораблі в міжнародних водах».</p>
      <p>Андерсон уточнив, що вже тоді чув про спроби «переглянути всю допомогу Україні» з боку адміністрації США. «Це породило багато побоювань, що наша політика (відносно України – ред.) змінюється», - зауважив експомічник Волкера.</p>
      <p>Після цього, за словами Андерсона, відбулася зустріч з радником президента з питань нацбезпеки Джоном Болтоном, який дав зрозуміти, що Трамп телефонував йому, аби поскаржитися на вихід новини (вірогідно, на CNN – ред.). «І це, вочевидь, здивувало Болтона», - повідомив Андерсон.</p>
      <p>Він ще раз підкреслив, що морські маневри в Чорному морі були скасовані, однак чому - не знає.</p>
      <p>Нагадаємо, напередодні заступник помічника міністра оборони США Лаура Купер підтвердила, що<a href="https://glavcom.ua/news/chinovnicya-pentagonu-tramp-rozporyadivsya-zamoroziti-viyskovu-dopomogu-ukrajini-639293.html">Трамп розпорядився заморозити військову допомогу Україні</a>. Вона також підтвердила, що на зустрічі з Куртом Волкером 20 серпня 2019 року він недвозначно натякав, що заморожування допомоги можна скасувати, якщо Україна буде готова виступити із заявою, пов’язаною з втручанням у вибори.</p>
      <p>Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина.</p>
      <p>Як повідомлялося, республіканці в Палаті представників Конгресу США вимагають викликати сина колишнього віцепрезидента Джо Байдена, Гантера Байдена, <a href="https://glavcom.ua/news/impichment-trampa-respublikanci-v-kongresi-pragnut-viklikati-sina-baydena-yak-svidka-638921.html">як свідка в межах розслідування про можливість імпічменту Дональда Трампа</a>.</p>
      <p>Нагадаємо, президент Сполучених Штатів Америки Дональд <a href="https://glavcom.ua/news/stenograma-shche-odnijeji-rozmovi-trampa-iz-zelenskim-mozhe-buti-oprilyudnena-12-listopada-638922.html">Трамп заявив, що Білий дім може оприлюднити стенограму «ще однієї розмови»</a> з українським колегою Володимиром Зеленським уже 12 листопада.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/specprojects/press_center/v-ukrajini-znimayut-film-pro-stolitnyu-istoriyu-ukrajinskogo-flotu-prezentovano-tizer-639167.html"/>
        <a href="https://glavcom.ua/news/pislya-togo-yak-moryakiv-virvali-z-rosiyskoji-tyurmi-jih-tyagayut-na-dopiti-v-ukrajini-637836.html"/>
        <a href="https://glavcom.ua/country/incidents/viyskovi-zsu-vidpracyuvali-boyovi-strilbi-z-raketnih-kompleksiv-s-300-video-637421.html"/>
      </related>
    </article>
  </body>
</html>