<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741237"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T05:30:00+00:00"/>
    <meta property="og:title" content="'แจ็ค ไรเดอร์'เล่าเฉียดตายถูกแมลงกัด ติดเชื้อหวิดตัดขา"/>
    <meta property="og:description" content="แจ็ค ไรเดอร์ เล่าละเอียดประสบการณ์เฉียดตาย ถูกแมลงกัดติดเชื้อจนหวิดต้องตัดขา"/>
  </head>
  <body>
    <article>
      <h1>'แจ็ค ไรเดอร์'เล่าเฉียดตายถูกแมลงกัด ติดเชื้อหวิดตัดขา</h1>
      <address>
        <time datetime="2019-11-12T05:30:00+00:00">12 Nov 2019, 05:30</time>
      </address>
      <p>
        <b>แจ็ค ไรเดอร์ เล่าละเอียดประสบการณ์เฉียดตาย ถูกแมลงกัดติดเชื้อจนหวิดต้องตัดขา</b>
      </p>
      <p>หลังจากดีเจคนดัง <b>ดีเจแจ็ค ไรเดอร์ </b>ไปเที่ยวประเทศญี่ปุ่นมาแล้วโดนแมลงกัด จนติดเชื้อแบคทีเรียกินเนื้อคนเกือบถูกตัดขา ต้องนอนรักษาตัวอยู่ที่โรงพยาบาลนานถึง 60 วัน ล่าสุดดีเจแจ็คก็ได้เดินทางมาเปิดใจผ่านทางรายการคุยแซ่บ Show ถึงเรื่องนี้ด้วย<br/><br/><b>แจ็ค </b>เผยว่า <br/>“กรณีผมกับบอย-ปกรณ์ จริงๆบอยเขารู้ข่าวผมอยู่แล้ว แต่ว่าเขายังไม่รู้รายละเอียด พอเขาเริ่มเป็น เขาเริ่มรู้สึกสังเกตว่าเขาไปญี่ปุ่นมาเหมือนกัน มันมีอาการแปลกๆก็เลยโทรหาผมแล้วก็ซักว่าพี่อาการเป็นยังไง จนเขาบอกว่าผมว่าผมเป็นเหมือนกัน เคสของผมเป็นที่ใต้ท้องขา ผมจำพิกัดไม่ได้ จำได้ว่าวันนั้นเดินอยู่ในโตเกียวนั้นแหละ ของบอยคือออนเซ็น แต่ของผมไม่ใช่ออนเซ็น วันนั้นใส่กางเกงขายาวด้วยปกติเลย ผมสันนิษฐานเองว่าอาจจะเกิดจากเราเข้าห้องน้ำสาธารณะที่ไหนแล้วเราไม่ได้ดู ซึ่งผมว่าเคสของผมหนักกว่าของบอย ของบอยเท่าลูกส้ม แต่ของผมเท่ากับตะกร้าใส่ส้มอีกที ของผมกับบอยเหมือนกันตรงที่มีเป็นตุ่มขึ้นมา นูนตรงกลาง ตรงนี้คือเจ็บ อักเสบ ที่เหลือมีรอยแดงลาม ซึ่งรอยแดงเนี่ยจะร้อนแล้วก็รู้สึกแสบ มันก็ลามและใหญ่ขึ้นเรื่อยๆ แล้วของผมกว่าจะได้ผ่าจริงๆ หลังจากที่เริ่มรู้สึกเจ็บประมาณ 5 วัน ของผมนี่ลามแดงทั้งขาหมดเลย ส่วนของบอยตอนที่มาดูครั้งแรกคืนที่ผ่าเลยเป็นสักครึ่งหนึ่งของผม”</p>
      <figure>
        <img src="https://www.dailynews.co.th/admin/upload/20191112/news_JMyvlYJxne113235_533.jpg?v=20191112163?v=8277"/>
      </figure>
      <p>“คุณหมอใช้วิธีการเริ่มผ่าลงไปดูตรงจุดตรงกลางก่อนคือคุณหมออธิบายว่าถ้ามันติดเชื้อข้างใต้ ตรงไหนที่ติดเชื้อ หมอจะสามารถเอามือแทงทะลุไปได้ เนื้อคนเราปกติ เวลาซื้อเนื้อหมูมันจะแทงไม่ได้ใช่ไหม แต่ถ้าเนื้อมันติดเชื้อมันจะเละ หมอแทงเข้าไปได้ ยิ่งแทงไปได้ลึกเท่าไหร่ก็ติดเชื้อเท่านั้น คุณหมอก็ต้องตัดเนื้อที่ติดเชื้อออกทั้งหมด โรคนี้รักษาด้วยการตัดชิ้นเนื้อควบคู่กับการให้ยาฆ่าเชื้อ ซึ่งผมผ่าทั้งหมด 3 ครั้ง ครั้งแรกประมาณ 1 ฝ่ามือแล้วลึกลงไปถึงชั้นกล้ามเนื้อคือถ้ายกกล้ามเนื้อขึ้นก็คือกระดูกแล้ว ถ้าเกิดโดนถึงกล้ามเนื้อต้องตัดขาคือถ้ากินกล้ามเนื้อหมด อย่างแรกถ้าโดนกล้ามเนื้อผมจะเดินปกติไม่ได้ แต่ถ้าเกิดลึกไปมากกว่านั้น อย่างที่หมอบอกตั้งแต่แรกความเสี่ยงมันอาจจะถึงขั้นตัดขาได้”</p>
      <figure>
        <img src="https://www.dailynews.co.th/admin/upload/20191112/news_YXIIVWlewE113236_533.jpg?v=20191112163?v=2753"/>
      </figure>
      <p><b>แจ็ค</b> กล่าวต่อว่า <br/>“ที่ต้องผ่าสามครั้งเพราะครั้งแรกคุณหมอผ่า ปรากฏว่าค่าเม็ดเลือดข่าวที่ติดเชื้อในกระแสเลือดมันไม่ลดลงเท่าที่ควรจะเป็น คุณหมอก็ดูอาการอีก 2-3 วัน แล้วมันก็ไม่ลดลง คุณหมอก็เลยบอกว่าขอผ่าอีกรอบเพราะว่ามันยังติดเชื้ออยู่ ซึ่งรอบสองนี่หนักเลย มันใกล้เคียงกับคนโดนไฟไหม้ไหมที่ต้องเอาเนื้อมาแปะ จริงๆแผลแรกที่ผมเห็น คือเราไม่รู้ไง ตอนผ่า ผ่ากลางคืนแล้วก็บล็อกหลัง พอเข็นขึ้นมาบนห้องเราก็ชาครึ่งตัว จนอีกวันคุณหมอมาเปิดแผลแล้วล้างแผลบนเตียงคือผมเห็นครั้งแรกผมนอนไปเลยแล้วนึกในใจว่าทำไมมันลึกขนาดนี้ก็ตกใจมาก ที่หนักกว่านั้นคือคุณหมอต้องล้างแผลสดทุกวัน โดยไม่มียาชา ไม่มีสิ่งใดมันเจ็บมาก ขนาดเราเป็นแผลเล็กๆ โดนยาโดนอะไรยังเจ็บเลย แล้วของผมคุณหมอต้องขูดให้เซลส์เนื้อตายออก แล้วให้มันโตขึ้นมาใหม่ คือผมจับราวเตียงแล้วก็ดิ้นทุกวัน ส่วนของบอยไซส์เขาเล็กกว่าผม แล้วตัวเขาเองเขาบอกว่าไม่ค่อยเจ็บเท่าไหร่เพราะว่าเขาไม่ลึกเท่าผมครับ”</p>
      <figure>
        <img src="https://www.dailynews.co.th/admin/upload/20191112/news_eKSTFPVYIw113236_533.jpg?v=20191112163?v=4979"/>
      </figure>
      <figure>
        <img src="https://www.dailynews.co.th/admin/upload/20191112/news_WaQZIFjcXG113235_533.jpg?v=20191112163?v=7139"/>
      </figure>
      <p> </p>
    </article>
  </body>
</html>