<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/flytter-finalen-til-trondheim/71804276"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T05:28:05+00:00"/>
    <meta property="og:title" content="Flytter finalen til Trondheim"/>
    <meta property="og:description" content="NRK markerer 60-årsjubileet med fem delfinaler, og Midt-Norge får storfinalen."/>
  </head>
  <body>
    <article>
      <h1>Flytter finalen til Trondheim</h1>
      <h2>NRK markerer 60-årsjubileet med fem delfinaler, og Midt-Norge får storfinalen.</h2>
      <address><time datetime="2019-11-12T05:28:05+00:00">12 Nov 2019, 05:28</time> by <a rel="author">Anders Grønneberg</a></address>
      <p>Til neste år er det 60 år siden Norge for første gang arrangerte Melodi Grand Prix-finaler. Det går ikke upåaktet hen.</p>
      <p>
        <b>- Vi slår på stortromma og gjør noe vi aldri har gjort før, sier MGP-general Stig Karlsen i NRK til Dagbladet.</b>
      </p>
      <p>Seks lørdager på rad fra 11. januar blir det MGP-sirkus i statskanalens hovedkanal NRK1. Fem regionalfinaler ender med en «grande finale» i Trondheim 15. februar.</p>
      <h3>Regionservise delfinaler</h3>
      <p>Norge har vært med i den europeiske MGP-finalen, eller Eurovision Song Contest som er det offisielle navnet, siden 1960. Da med Nora Brockstedt og «Voi Voi». Vi har deltatt hvert år siden, unntatt i 1970 og 2002.</p>
      <figure>
        <img src="https://dbstatic.no/71804285.jpg?imageId=71804285&amp;width=512&amp;height=308"/>
        <figcaption><b>MGP-GENERALEN:</b> Stig Karlsen. Foto: Bjørn Langsem Vis mer</figcaption>
      </figure>
      <p>
        <b>- 60-årsjubileet skal markeres på en skikkelig måte, sier MGP-generalen:</b>
      </p>
      <p>- Vi har valgt å gjøre det med å lage en fest som strekker seg over seks uker på nyåret. Det blir regionsvise delfinaler som skal øke spenningen og sette MGP på dagsorden.</p>
      <h3>25 blir til 10 finalister</h3>
      <p>MGP-general Stig Karlsen deler Norge inn i fem regioner: Sørlandet, Østlandet, Vestlandet, Midt-Norge og Nord-Norge. Én artist fra hver av regionene får en finalebillett. De fem øvrige finalistene blir plukket ut på forhånd av en jury ledet av MGP-generalen.</p>
      <p>
        <b>- Det betyr at fagjuryen velger ut fem låter og artister, og at det norske folk får den samme muligheten.</b>
      </p>
      <p>- Vi legger opp til en regi for delfinalene som skal skape spenning. Det blir fire artister fra hver del av landet som skal konkurrere, først to og to. Vi trekker ut hvem av de to i hver region som skal møtes. Den av de to som får flest publikumsstemmer, går videre til superfinalen, der vi får en vinner, som skal representere sin landsdel, sier Karlsen.</p>
      <h3>800 MGP-låter</h3>
      <p>I hver av regionalfinalene skal også én av de fem finalistene som fagjuryen har plukket ut presentere seg selv og sin MGP-låt. Dette for at alle de til slutt ti finalistene skal bli kjent med publikum før den store finalekvelden lørdag 15. februar.</p>
      <p>
        <b>- Vi har i år vurdert om lag 800 MGP-låter, sier Stig Karlsen, og fortsetter:</b>
      </p>
      <p>- Innholdet er svært variert, og kvaliteten er god. I den åpne innsendingen har vi mottatt 600 bidrag, og så har vi aktivt gått ut og invitert 200 låtskrivere, plateselskap og produsenter til å bli med.</p>
      <h3>Mer galskap</h3>
      <p>I og med at i alt 25 låter og artister er involvert i årets store sang og musikk-sirkus, har MGP-generalen hatt anledning til å satse litt friskere og med en smule mer galskap enn før.</p>
      <p>
        <b>- Vi har tillatt oss å sørge for en svært vid sjangerspredning.</b>
      </p>
      <p>- Vi har med streite mainstream-låter, typiske folkefavoritter, låter som byr på galskap og underholdning og noen mer sofistikerte. Når vi i alle finalene har så mange som 25 artister/låter med, så kan vi slippe til et mer fargerikt utvalg, sier MGP-Karlsen.</p>
      <h3>Tv-seerne bestemmer</h3>
      <p>De fem regionsfinalene skal ikke gå av stabelen i hver sin region. Av økonomiske og praktiske grunner skal alle de fem delfinalenen arrangeres i H3 Arena på Fornebu utenfor Oslo - i det samme lokalet vi kjenner fra blant annet «Stjernekamp».</p>
      <p>
        <b>- Vi gir også tv-seerne fullt eierskap til MGP 2020, sier Stig Karlsen.</b>
      </p>
      <p>- Forsøkene i 2017, 2018 og 2019 med en utenlandsjury som var med å stemme på de norske finalistene, fjerner vi nå. Nå gis all tillit til det norske folk, sier Karlsen, som ikke var misfornøyd med utenlandsk innblanding, men mener at MGP holdes best levende med å forandre og justere på gjennomføringen iblant.</p>
      <h3>Avviser kritikk</h3>
      <p>I fjor fikk NRK kritikk fra bransjehold, som gikk ut på at for få personer hadde for stor makt og la sterke føringer i den norske MGP-finalen, og pekte på er uheldige rolleblandinger.</p>
      <p>
        <b>- Den kritikken deler jeg ikke, sier Karlsen, og fortsetter.</b>
      </p>
      <figure>
        <img src="https://dbstatic.no/71804777.jpg?imageId=71804777&amp;width=512&amp;height=308"/>
        <figcaption><b>OSLO SPEKTRUM:</b> Storstua i Oslo har vært sentral for MGP-finalene, også da Wig Wam vant i 2005. Neste år flyttes finalen til Trondheim. Foto: Eirik H. Urke Vis mer</figcaption>
      </figure>
      <p>- Den var kunnskapsløs og hadde ingen rot i virkeligheten. Den kritikken er heller ikke avgjørende for at vi i år gjør det veldig annerledes, med langt flere involverte - og at vi har droppet utenlandske fagjuryer.</p>
      <h3>Til Trondheim</h3>
      <p>Det som også blir nytt neste år, er at MGP-finalen flyttes ut av Oslo. i 2020 skal Trondheim være vertskapsby - og det i en helt ny arena, nemlig Trondheim Spektrum - som har en enda større kapasitet enn Oslo Spektrum.</p>
      <p>
        <b>- Vi skal feire 60 år med å leke i en ny arena, sier MGP-generalen.</b>
      </p>
      <p>- Vi legger ut billetter til samtlige av neste års MGP-arrangementer torsdag denne uka. Ingen av deltakerne blir kjent før vi gradvis spiller navnene på nyåret. Heller ikke hvem som skal være programledere, er ennå bestemt, sier Karlsen til Dagbladet.</p>
      <p>
        <b>Hvem Norge sender til de europeiske finalene i Rotterdam 12. 14. og 16. mai blir avgjort i jubileumsfinalen lørdag 15. februar.</b>
      </p>
    </article>
  </body>
</html>