<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/flaut-av-frp-om-batflyktninger/71806047"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T05:00:00+00:00"/>
    <meta property="og:title" content="Flaut av Frp om båtflyktninger"/>
    <meta property="og:description" content="Frp's innvandringspolitiske talsmann, Jon Helgheim, mener i Dagbladet at jeg setter moralske argumenter over fakta når jeg sier Norge må delta i den europeiske dugnaden for å motta båtflyktninger."/>
  </head>
  <body>
    <article>
      <h1>Flaut av Frp om båtflyktninger</h1>
      <address><time datetime="2019-11-12T05:00:00+00:00">12 Nov 2019, 05:00</time> by <a rel="author">Une Bastholm, stortingsrep. og nasjonal talsperson, MDG</a></address>
      <p>Frp's innvandringspolitiske talsmann, Jon Helgheim, mener i Dagbladet at jeg setter moralske argumenter over fakta når jeg sier Norge må delta i den europeiske dugnaden <a href="https://eur01.safelinks.protection.outlook.com/?url=https%3A%2F%2Fwww.dagbladet.no%2Fkultur%2Fnorge-ma-ta-ansvar-for-flyktninger%2F71738089&amp;data=02%7C01%7Cdebatt%40dagbladet.no%7C9d71efee95764cdf647408d76474563a%7C71d2b4ee735e4f73b8ea8254022c0e4d%7C1%7C0%7C637088323140325550&amp;sdata=D%2B9%2BOJNXCFmSeV7cSLW%2FnzRhLlh%2Bvc4Xi0c0RjP0UOY%3D&amp;reserved=0">for å motta båtflyktninger</a>.</p>
      <p><b>I sitt innlegg viser Helgheim</b> til tall fra <a href="https://eur01.safelinks.protection.outlook.com/?url=https%3A%2F%2Fwww.undp.org%2Fcontent%2Fundp%2Fen%2Fhome%2Fnews-centre%2Fnews%2F2019%2Fdespite-dangers--majority-of-irregular-migrants-from-africa-to-e.html&amp;data=02%7C01%7Cdebatt%40dagbladet.no%7C9d71efee95764cdf647408d76474563a%7C71d2b4ee735e4f73b8ea8254022c0e4d%7C1%7C0%7C637088323140325550&amp;sdata=KFGOfHuIQg5o3hoci1E5lS%2Bbc55%2BBqfexQX0QtD0jSE%3D&amp;reserved=0">FNs utviklingsprogram</a>, og hevder at flertallet av respondentene kom til Europa som lykkejegere. Dette er feil.</p>
      <p>Av 3069 personer fra 43 afrikanske land som ble intervjuet i den aktuelle undersøkelsen, oppga 1099 av dem at de søkte mot Europa på flukt fra <i>‘krig, konflikt, forfølgelse fra myndigheter, ekstremisme/terrorisme og gjengrelatert vold</i>’.</p>
      <p><b>36 prosent av dem som</b> valgte å krysse Middelhavet er altså ikke det Frp stempler som «grunnløse migranter/asylsøkere». Helgheim har seinere rettet opp i feilen i Dagbladet, og det er bra. Men det er oppsiktsvekkende at han konsekvent ønsker at Norge skal fraskrive seg ansvaret for mennesker på flukt.</p>
      <p><b>Faktum er at vi er</b> i en situasjon med <a href="https://eur01.safelinks.protection.outlook.com/?url=https%3A%2F%2Fwww.vg.no%2Fnyheter%2Futenriks%2Fi%2FpLVAwX%2Frekordmange-mennesker-paa-flukt&amp;data=02%7C01%7Cdebatt%40dagbladet.no%7C9d71efee95764cdf647408d76474563a%7C71d2b4ee735e4f73b8ea8254022c0e4d%7C1%7C0%7C637088323140335544&amp;sdata=br1SXV%2FS5Ektv99KhXU00wifM754DtALZAViq%2FudpaM%3D&amp;reserved=0">rekordmange</a> flyktninger i verden, og at mange av dem som velger å krysse Middelhavet i dårlige båter har reelle beskyttelsesbehov. Landene i Sør-Europa sliter med å håndtere situasjonen. Norge må ta sin del av ansvaret for en forutsigbar og rettferdig byrdefordeling mellom europeiske land.</p>
      <p><b>Det er bare mennesker</b> med et reelt beskyttelsesbehov som får innvilget asyl. Det jeg etterspør, er at Norge bidrar til et europeisk system der de som kommer til Europa, raskt får asylsøknadene behandlet, og blir returnert dersom søknadene avslås. I dag blir mange sittende i overfylte teltleirer i kaotiske, uverdige forhold. Er det virkelig noen som tjener noe på det?</p>
    </article>
  </body>
</html>