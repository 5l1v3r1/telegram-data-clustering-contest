<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hiszpania-socjalisci-z-partii-robotniczej-odrzucaja-mozliwosc-koalicji-z-partia-ludowa,984662.html"/>
    <meta property="og:site_name" content="TVN24"/>
    <meta property="article:published_time" content="2019-11-12T05:32:00+00:00"/>
    <meta property="og:title" content="Hiszpańscy socjaliści nie wejdą w koalicję z ludowcami"/>
    <meta property="og:description" content="Władze Hiszpańskiej Socjalistycznej Partii Robotniczej (PSOE) odrzuciły w poniedziałek możliwość utworzenia rządu koalicyjnego z centroprawicową Partią Ludową (PP). Potwierdziły za to chęć rozmów z..."/>
  </head>
  <body>
    <article>
      <h1>Hiszpańscy socjaliści nie wejdą w koalicję z ludowcami</h1>
      <address><time datetime="2019-11-12T05:32:00+00:00">12 Nov 2019, 05:32</time> by <a rel="author">asty//now</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/583a1ff5-9776-4a46-9383-63bb14d66bdf-480p.mp4"/>
          <figcaption>Hiszpańska Socjalistyczna Partia Robotnicza odrzuca...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/1f71e393b3809197ed66df836fe833e5/cae562ca-04af-11ea-9168-0050569bf40f-480p.mp4"/>
          <figcaption>Polityczny klincz po wyborach w Hiszpanii. Wygrali...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/988f5b4c-a658-432c-9800-d859fdb7553a-480p.mp4"/>
          <figcaption>Hiszpańska Socjalistyczna Partia Robotnicza (PSOE) wygrała...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/2d00f43f07911355d4151f13925ff292/2fe73af2-03e5-11ea-b768-0050569b018a-480p.mp4"/>
          <figcaption>"Hiszpania potrzebuje dziś spokoju i stabilności". Wybory...</figcaption>
        </figure>
        <figcaption>Hiszpańska Socjalistyczna Partia Robotnicza odrzuca utworzenie rządu z centroprawicową Partią Ludową<cite>Foto: PAP/EPA/EMILIO NARANJO | Video: Reuters</cite></figcaption>
      </slideshow>
      <h3>Władze Hiszpańskiej Socjalistycznej Partii Robotniczej (PSOE) odrzuciły w poniedziałek możliwość utworzenia rządu koalicyjnego z centroprawicową Partią Ludową (PP). Potwierdziły za to chęć rozmów z lewicowym Unidas Podemos (UP) oraz liberałami ze Ciudadanos (Cs).</h3>
      <p><a href="https://www.tvn24.pl/wiadomosci-ze-swiata,2/wybory-parlamentarne-w-hiszpanii-wyniki-exit-poll,984310.html">Socjaliści, którzy w niedzielę wygrali wybory parlamentarne w Hiszpanii, zdobywając 120 mandatów w liczącej 350 miejsc niższej izbie parlamentu (Kongresie Deputowanych)</a> - ogłosili rychłe rozpoczęcie negocjacji z Unidas Podemos w celu zakończeniu kryzysu politycznego wynikającego z braku większościowego rządu.</p>
      <related>
        <a href="https://www.tvn24.pl/wiadomosci-ze-swiata,2/socjalisci-wygrywaja-ale-znow-bez-wiekszosci-hiszpania-wybrala-parlament,984310.html"/>
      </related>
      <p>Jak poinformował w poniedziałek po południu sekretarz do spraw organizacyjnych Socjalistycznej Partii Robotniczej Jose Luis Abalos, socjaliści nie planują tworzyć tak zwanej dużej koalicji z PP, która w niedzielnym głosowaniu zdobyła 87 mandatów, czyli o 21 więcej niż w ostatnich wyborach z 28 kwietnia.</p>
      <p>Abalos potwierdził za to chęć rozmów w sprawie utworzenia koalicyjnego rządu z blokiem Unidas Podemos, który zdobył 35 mandatów w Kongresie Deputowanych, i wyraził też nadzieję na rozmowy z Ciudadanos, aby "uzyskać wsparcie" tej partii podczas głosowania nad wotum zaufania dla nowego rządu premiera Pedro Sancheza.</p>
      <p>Podobnie jak po kwietniowych wyborach Unidas Podemos będzie dla socjalistów głównym partnerem w rozmowach w celu utworzeniu gabinetu większościowego. Problemem mogą być jednak tarcia między liderami obu ugrupowań - Sanchezem i Pablo Iglesiasem.</p>
      <p>Premier, który w lipcu bezskutecznie próbował wynegocjować porozumienie koalicyjne, oskarżył Iglesiasa o storpedowanie rozmów "zbyt wygórowanymi żądaniami" dotyczącymi ministerstw dla polityków Unidas Podemos.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/90977927-b0bc-4962-9af7-fdfb902603f1.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Hiszpańska Socjalistyczna Partia Robotnicza odrzuca utworzenie rządu z centroprawicową Partią Ludową<cite>Źródło: PAP/EPA/EMILIO NARANJO</cite></figcaption>
      </figure>
      <h3>Twarde żądania potencjalnego koalicjanta</h3>
      <related>
        <a href="https://www.tvn24.pl/wiadomosci-ze-swiata,2/usunac-polityczny-pat-premier-hiszpanii-szuka-koalicjantow,984493.html"/>
      </related>
      <p>Zapowiadając we wrześniu przedterminowe wybory, Sanchez tłumaczył, że "ostatecznie dobrze się stało", że nie wszedł w sojusz z Unidas Podemos, gdyż z "takim koalicjantem nie przespałby spokojnie ani jednej nocy".</p>
      <p>W poniedziałek po południu Iglesias, potwierdzając gotowość negocjowania Socjalistycznej Partii Robotniczej, postawił warunek "6-7 ministerstw dla UP, w tym jednego urzędu dla siebie". Dotychczas Sanchez odmawiał Iglesiasowi miejsca w swoim gabinecie koalicyjnym.</p>
      <p>Blok Unidas Podemos stracił w niedzielę w Kongresie Deputowanych siedem miejsc. Wprawdzie posłowie nowego ugrupowania Mas pais, które w niedzielę zdobyło 3 mandaty, zadeklarowało poparcie dla gabinetu Sancheza, ale poza nimi Socjalistyczna Partia Robotnicza nie ma już zbyt wielu sojuszników w niższej izbie parlamentu.</p>
      <h3>Chcą uwolnienia separatystycznych polityków</h3>
      <p>W poniedziałek uważana za potencjalnego sojusznika socjalistów Republikańska Lewica Katalonii, posiadająca 13 deputowanych, zażądała od premiera rozwiązania kryzysu w Katalonii i uwolnienia dziewięciorga skazanych w październiku na 9-13 lat więzienia separatystycznych polityków i działaczy. Spełnienie tych żądań komentatorzy polityczni uważają za mało realne.</p>
      <p>Ewentualne wstrzymanie się od głosu w sprawie wotum zaufania dla nowego rządu Sancheza przez deputowanych Cs, która w niedzielę straciła aż 47 deputowanych, będzie uzależnione od decyzji nowego lidera tego ugrupowania. W najbliższych dniach spodziewane są wybory w tej partii.</p>
      <p>W niedzielę zdobyła ona zaledwie 10 miejsc w Kongresie, a nazajutrz po słabym wyniku przewodniczący partii Albert Rivera zrezygnował ze stanowiska.</p>
      <related>
        <h4>Socjaliści wygrywają w Hiszpanii</h4>
        <a href="https://www.tvn24.pl/wiadomosci-ze-swiata,2/separatysci-zablokowali-autostrade-hiszpanio-usiadz-i-rozmawiaj,984546.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
        <a href="https://www.tvn24.pl/wiadomosci-ze-swiata,2/hiszpanie-znow-pojda-na-wybory,970358.html"/>
        <a href="https://www.tvn24.pl/wiadomosci-ze-swiata,2/krol-wkracza-do-gry-ostatnia-szansa,968966.html"/>
        <a href="https://www.tvn24.pl/wiadomosci-ze-swiata,2/rozmowy-okazaly-sie-bezowocne-hiszpanom-groza-nowe-wybory,968662.html"/>
      </related>
    </article>
  </body>
</html>