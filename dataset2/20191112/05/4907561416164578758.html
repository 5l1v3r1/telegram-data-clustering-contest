<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/arsa-kimindi-2218623"/>
    <meta property="og:site_name" content="Posta"/>
    <meta property="article:published_time" content="2019-11-12T05:00:47+00:00"/>
    <meta property="og:title" content="Arsa kimindi?"/>
    <meta property="og:description" content="Annemin babası (dedem) sağken, annem dedemlerin oturduğu evin tapusunu 8 yıl önce dayıma verdi. Dayım da dedem vefat ettikten sonra evi yıktı. 600 metrekare olan arsasını da yarıya böldü."/>
  </head>
  <body>
    <article>
      <h1>Arsa kimindi?</h1>
      <address><time datetime="2019-11-12T05:00:47+00:00">12 Nov 2019, 05:00</time> by <a rel="author">Tamer Heper</a></address>
      <p>Annemin babası (dedem) sağken, annem dedemlerin oturduğu evin tapusunu 8 yıl önce dayıma verdi. Dayım da dedem vefat ettikten sonra evi yıktı. 600 metrekare olan arsasını da yarıya böldü.</p>
      <p>Arsanın bir tarafı boş kaldı. Dayım kendi parasıyla diğer tarafa altta 2 dükkan üstte 3 ev olmak üzere bina yaptı. Dayım, arsanın boş kalan kısmını da ‘gelin ev yapın’ diye, 2 teyzeme verdi.</p>
      <p>Ama kimse oraya bir şey yapmadı. Şimdi 2 teyzem, ‘bu arsa hepimize kaldı’ diyerek, dayımın kendi parasıyla yapmış olduğu ve tapusu dayıma ait olan 2 dükkan ve 3 evden hak talep ediyor. Sizce bir hakları var mıdır? ● V.V.</p>
      <p>Buna net yanıt veremeyeceğim ama bir açıklama yapma ihtiyacını da duyuyorum. Şunun için: Dikkat ederseniz okuyucum diyor ki “Dedeme ait evi annem kalktı dayıma verdi.” Yani kendisine ait olmayan bir yeri kardeşine verdi.</p>
      <p>Bu mümkün mü? Değil. O zaman anlatımda bir yanlış var. Şayet bu yer tapuda dedenin malı ise evlatlardan biri bu yeri diğer evlada veremez. Dolayısıyla bu yer dedenin ölümüne kadar dedenin malı. Ölümü ile de çocuklarına miras kalmış. Bu halde de teyze ve dayıların tutumu anlaşılır.</p>
      <p>Şayet mülkiyetin devrini dede yapmış ise bu halde arsanın tamamı ile bina dayının malı. Ancak teyze ve dayılar saklı paylarını talep edecek. O da miras paylarının yarısı. Dayının tutumu yani arsanın yarısını kardeşlerine vermesi acaba gerçekten iyi niyet göstergesi mi yoksa aslında kardeşlerin daha büyük payı var da o işi hafif atlatmaya mı çalışıyor?</p>
      <p>Buna yanıt verebilmek için bu arsanın devrinin sağlıklı olup olmadığının bilinmesi gerekiyor. Durumun netleşmesi tapu kayıtlarının incelenmesine bağlı. Bakılacak, dede hayatta iken bu arsanın maliki kim? Bir devir yapılmış mı? Yapıldı ise satış mı bağış mı? Net çözüm bu soruların yanıtına bağlı.</p>
    </article>
  </body>
</html>