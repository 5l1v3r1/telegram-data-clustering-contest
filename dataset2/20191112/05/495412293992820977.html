<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/ilva-incapacita-di-decidere-e-generazioni-perse-il-dramma-di-un-paese-perso/1948187/"/>
    <meta property="og:site_name" content="IlSussidiario"/>
    <meta property="article:published_time" content="2019-11-12T05:04:20+00:00"/>
    <meta property="og:title" content="ILVA/ Incapacità di decidere e generazioni perse, il dramma di un paese “perso”"/>
    <meta property="og:description" content="Qual è la miscela esplosiva che ha prodotto l’abbandono dell’Italia da parte di Arcelor Mittal? La stessa che fa emigrare i nostri migliori cervelli"/>
  </head>
  <body>
    <article>
      <h1>ILVA/ Incapacità di decidere e generazioni perse, il dramma di un paese “perso”</h1>
      <h2>Qual è la miscela esplosiva che ha prodotto l’abbandono dell’Italia da parte di Arcelor Mittal? La stessa che fa emigrare i nostri migliori cervelli</h2>
      <address><time datetime="2019-11-12T05:04:20+00:00">12 Nov 2019, 05:04</time> by <a rel="author" href="https://www.ilsussidiario.net/autori/salvatore-abbruzzese/" target="_blank">Salvatore Abbruzzese</a></address>
      <p>La scelta di Arcelor Mittal che decide di ritirarsi dall’Ilva di Taranto fa emergere la distanza oramai insostenibile – e quindi estremamente pericolosa – che separa la dinamica decisionale del nostro sistema di governo dalle necessità degli interlocutori economici, quindi degli imprenditori e degli investitori.</p>
      <p>Arcelor Mittal non è che uno dei tanti casi di uscita di un investitore multinazionale dal nostro Paese. Paolo Bricco sul <i>Sole 24 Ore</i> presenta l’elenco dei dossier oramai accumulati e <a href="https://www.ilsole24ore.com/art/da-arcelor-whirlpool-perche-multinazionali-disinvestono-italia-ACHSrLV">la lista non è di poco peso</a>. Ad Arcelor Mittal dobbiamo infatti aggiungervi la Whirlpool, la Unilever ed infine la stessa Fca che, attualmente, ha dimezzato gli impegni su Maserati e Alfa Romeo: “…oggi, il disimpegno è il punto di caduta di una tendenza di lungo periodo che ha visto ridurre i flussi di tecnologia e di competenze manageriali dall’estero verso le consociate del nostro Paese. Arrivano, quando rimangono ci credono meno e, a un certo punto, si disimpegnano”.</p>
      <p>Parallelamente prosegue la fuoruscita di cervelli: “Le competenze in uscita dall’Italia verso l’estero sono state significative: tutta la reindustrializzazione delle fabbriche nordamericane è stata fatta con modelli manageriali, competenze tecniche e codici organizzativi provenienti dall’Italia: da Cassino e da Pomigliano d’Arco, da Mirafiori e da Melfi, piccole squadre di specialisti si sono trasferite al Jefferson North Assembly Plant di Detroit, a Toledo in Ohio o a Windsor in Canada”.</p>
      <p>In questo come in altri casi si è sedimentata velocemente una miscela esplosiva nella quale, dopo le incursioni dei singoli procuratori della Repubblica, è arrivato il battage mediatico opportunamente alimentato dalle intercettazioni telefoniche, la salita sul podio di minoranze che hanno nei grandi temi morali il loro principale banco di attività ed infine – ma certamente decisiva – la costante rivedibilità delle decisioni prese da parte di compagini di governo eternamente fragili. Non è il primo caso: la vicenda Tav, vera e propria “storia infinita” della nostra seconda repubblica, costituisce oramai un caso da manuale.</p>
      <p>Tuttavia questa volta l’intera dinamica presenta un’ulteriore fragilità, quella di un’alleanza di governo che tiene più alla tenuta della coalizione che alla soluzione del problema (si vedano a tal proposito le interviste del <i>Sussidiario</i> a <a href="https://www.ilsussidiario.net/news/ilva-palombella-uilm-decarbonizzazione-impossibile-taranto-rischia-di-chiudere/1940110/">Rocco Palombella</a> della Uilm ed a <a href="https://www.ilsussidiario.net/news/caos-ilva-sapelli-azionista-privato-e-sostegno-dello-stato-ecco-come-fare/1945654/">Giulio Sapelli</a>) Fare di tutto pur di evitare di andare alle elezioni anticipate e far vincere Salvini e la sua impresentabile Lega, vero e proprio museo degli orrori – o almeno così pare – è il miglior viatico per chi, dentro la multinazionale franco-indiana, spinga per un precipitoso ritiro: nulla è più pericoloso infatti che contrarre impegni con partner tanto assorbiti dai loro problemi interni.</p>
      <p>Si muove così, in un gioco di rappresentazioni, quello che un tempo sarebbe forse stato un dibattito qualificato. C’è urgente bisogno di un ritorno di credibilità e di autorevolezza, di dati chiari e di leadership salde. La loro assenza rende ogni investimento in Italia un’avventura sempre più rischiosa e sempre meno sopportabile. </p>
      <p>Il nostro attuale sistema di <i>governance</i> non solo non sa trattenere, ma attrae sempre meno e quando è dinanzi a delle decisioni non sa decidere, né rendersi credibile. Ed è questo, tra i tanti, il nostro limite peggiore, capace di dimezzare, fino ad azzerarle, le risorse che pure possediamo e che hanno fatto dell’Italia uno dei primi paesi industrializzati del mondo.</p>
      <p>I danni che può produrre in termini di perdita di credibilità un governo che non sa decidere sono incalcolabili. È sua e sempre più sua la responsabilità di una crescita che si fa sempre più lontana, con un’intera generazione persa all’estero, dove non tarda ad essere apprezzata e riconosciuta. Ogni industria che va via, ogni imprenditore che prende la strada della vicina Austria, della Svizzera, della Francia – per non parlare dei paesi dell’Est – costituisce una miriade di posti di lavoro persi, l’estensione dell’assistenza ad un nucleo di disoccupati sempre più vasto, un mancato introito fiscale per i comuni e per lo Stato e un’ulteriore emigrazione di cervelli che non possono attendere all’infinito.</p>
      <p>Il problema non è affatto la crisi economica. Come è stato dimostrato egregiamente da più parti – ma in modo particolare nelle mostre del Meeting di Rimini – l’Italia ha attraversato crisi ben peggiori di questa ed ha sempre trovato le risorse in termini di capitale umano, di capacità professionale e di volontà di crescita. Il problema è essenzialmente nella confusione che regna nel nostro sistema di governo e nell’inaffidabilità di ogni singola decisione. La tragedia l’hanno vissuta i nostri genitori e l’hanno superata con una grande lezione di civiltà. Noi siamo alla farsa ma rischiamo seriamente di restarci impantanati. </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/violenze-in-metro-a-roma-sashi-e-un-molestatore-o-il-vigilante-eroe-millanta-iene/1948224/"/>
        <a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"/>
        <a href="https://www.ilsussidiario.net/news/siena-progettavano-attentato-moschea-12-indagati-arrestati-2-estremisti-di-destra/1948622/"/>
        <a href="https://www.ilsussidiario.net/news/padre-zanotelli-vittime-nassiriya-non-sono-martiri-salvini-scrivero-in-vaticano/1948619/"/>
        <a href="https://www.ilsussidiario.net/news/scuole-chiuse-oggi-calabria-e-sicilia-maltempo-da-crotone-ad-agrigento-lista-citta/1947722/"/>
        <a href="https://www.ilsussidiario.net/news/maltempo-matera-tromba-daria-e-allagamenti-video-strade-come-fiumi-in-basilicata/1948278/"/>
      </related>
    </article>
  </body>
</html>