<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/683587/pitino-gia-tous-epomenous-mines-tha-eimai-ellinas-ti-eipe-gia-ton"/>
    <meta property="og:site_name" content="enikos.gr"/>
    <meta property="article:published_time" content="2019-11-12T05:50:00+00:00"/>
    <meta property="og:title" content="Πιτίνο: Για τους επόμενους μήνες θα είμαι Έλληνας – Τι είπε για τον Γιάννη Αντετοκούνμπο και την πρόκληση της Εθνικής"/>
    <meta property="og:description" content="Την πρώτη του συνέντευξη ως ομοσπονδιακός προπονητής έδωσε ο Ρικ Πιτίνο..."/>
  </head>
  <body>
    <article>
      <h1>Πιτίνο: Για τους επόμενους μήνες θα είμαι Έλληνας – Τι είπε για τον Γιάννη Αντετοκούνμπο και την πρόκληση της Εθνικής</h1>
      <address>
        <time datetime="2019-11-12T05:50:00+00:00">12 Nov 2019, 05:50</time>
      </address>
      <p>Την πρώτη του συνέντευξη <a href="http://www.enikos.gr/sports/683070/einai-episimo-proponitis-tis-ethnikis-ellados-o-rik-pitino-oi-pro">ως ομοσπονδιακός προπονητής έδωσε ο Ρικ Πιτίνο,</a> ο οποίος φρόντισε να δώσει το στίγμα του. «Θέλω η ομάδα να μοιάζει σαν πεινασμένος λύκος που έχει να φάει μία εβδομάδα».</p>
      <p><a href="http://www.enikos.gr/sports/683106/to-proto-tweet-tou-rik-pitino-meta-tin-analipsi-tis-technikis-ige">Ο νέος ομοσπονδιακός προπονητής της Εθνικής </a>αναφέρθηκε στον Γιάννη Αντετοκούνμπο ξεκαθαρίζοντας πως δεν θα πρέπει να θεωρείται δεδομένη η παρουσία του στο Προολυμπιακό τουρνουά και ξεκαθάρισε πως από την στιγμή που έδωσε τα χέρια με την Εθνική δεν υπάρχει τίποτα άλλο που θα μπορούσε να τον απασχολήσει. «Για τους επόμενους μήνες δεν θα είμαι ούτε Αμερικανός, ούτε Ιταλός. Θα είμαι Έλληνας όσο είμαι εδώ».</p>
      <p>Στην αρχική του τοποθέτηση, ο Ρικ Πιτίνο μίλησε για το πώς εξελίχθηκε το «φλερτ» με την Εθνική σε «γάμο»: «Ευχαριστώ πολύ. Συναντηθήκαμε μερικές μέρες πριν. Μιλήσαμε στο τηλέφωνο. Με κάλεσε. Πρώτα απ' όλα να πω πως ξεκίνησε αυτό. Θέλω να αναφερθώ σε κάποιον που τον αποκαλώ Έλληνα αδερφό μου από διαφορετική μητέρα. Ο Άγγελος (σ.σ. ατζέντης του) ήταν η αιτία που ήρθα στην Ελλάδα και άρχισα να του στέλνω μηνύματα για το πώς θα είναι η Ελλάδα στην πορεία της για τους Ολυμπιακούς Αγώνες. Μιλούσαμε σε κάθε αγώνα, σε κάθε φάση και έκανε την πρόταση, να πάω εγώ να ετοιμάσω την ομάδα για τους Ολυμπιακούς Αγώνες.</p>
      <p>Ανεβαίνω βουνά και λόφους για τα τελευταία 40 χρόνια της ζωής μου. Η πρώτη δουλειά προπονητή ήρθε στα 24. Δεν είχα μια καλή σεζόν για 14 χρόνια. Το Πρόβιντενς ήρθε στη συνέχεια μετά τους Νικς και απ' όταν δημιουργήθηκε το Big East ήταν τελευταίο. Όταν πήρα τους Νικς κέρδισαν 24 αγώνες. Όταν πήγα στο Κεντάκι δεν ήταν σε καθόλου καλή θέση. Με τους Σέλτικς κέρδισα 15 παιχνίδια. Όταν πήγα στο Λούιβιλ ήταν σε δύσκολη κατάσταση εκ νέου. Στον Παναθηναϊκό όταν πήγα ήταν στην 13η θέση στην Ευρωλίγκα με 1 εκτός έδρας νίκη. Ο λόγος που τα αναφέρω αυτά είναι για να πω ότι είναι ένα ακόμα βουνό που θα ανέβω και χαίρομαι γι' αυτό. Όλα αυτά τα χρόνια έχω συνεργαστεί με κάποιους από τους πιο χαρισματικούς και ταλαντούχους παίκτες... Οι Έλληνες παίκτες έχουν κάτι που δεν έχω συναντήσει όλα αυτά τα χρόνια της καριέρας μου. Έχουν περηφάνια για την πατρίδα και έλεγα στον εαυτό μου πόσο σπουδαία ευκαιρία ήταν αυτή για την καριέρα μου. Είναι μια ευκαιρία να πάμε στους Ολυμπιακούς Αγώνες και να είμαι μαζί τους στο Τόκιο.</p>
      <p>Είναι μια από τις μεγαλύτερες τιμές που είχα ως προπονητής. Είναι ένα βουνό που αν φτάσεις στην κορυφή θα είναι τόσο ξεχωριστό. Θέλουμε να παίξουμε μπάσκετ όπως ένας λύκος που έχει να φάει μία εβδομάδα. Με τρομερή νοοτροπία και θέληση. Αυτό δεν έχει να κάνει με τον Ολυμπιακό, τον Παναθηναϊκό, την ΑΕΚ. Για τους επόμενους μήνες εγώ δεν είμαι Αμερικανός, ή Ιταλός, είμαι Έλληνας όσο θα είμαι εδώ. Δεν θα δείτε άλλον να φωνάζει και να υποστηρίζει την ομάδα όπως εγώ.. Θα παλέψουμε για κάθε μπάλα. Είναι πολύ σημαντικό για μένα. Σιγά σιγά θα έρθω σε επαφή με όσους παίκτες αποτελέσουν την Εθνική. Είναι τιμή που θα είμαι στην Εθνική. Το καλό είναι πως μαθαίνουμε όλη η ομάδα . Έχουμε ένα βουνό να ανέβουμε, αλλά έχουμε καλά στοιχεία. Αγαπούν την χώρα οι παίκτες και θα είναι συναρπαστικό το ταξίδι».</p>
      <p>Σε ερώτηση σχετικά με τα σχέδια του για την Εθνική και τον Γιάννη Αντετοκούνμπο, ο Ρικ Πιτίνο απάντησε: «Θα συναντηθώ με τον Γιάννη και τον Θανάση τον Μάρτιο, όταν θα παίξουν με το Μαϊάμι. Ο Γιάννης έχει ξεκινήσει καταπληκτικά. Είναι συγκεντρωμένος αυτή τη στιγμή στο να κερδίσει το πρωτάθλημα με τους Μπακς. Το ενδεχόμενο να μην αγωνιστεί στο Προολυμπιακό είναι υπαρκτό, αν η σεζόν του τραβήξει σε μάκρος, για αυτό είπα ότι έχουμε δύσκολη δουλειά μπροστά μας. Θα του αφήσουμε μία θέση στο ρόστερ όπως και να έχει, ακόμα και αν χρειαστεί να πάρει τη δική μου θέση. Θα δω το παιχνίδι του Ολυμπιακού με την Φενέρ, αλλά και όλους τους παίκτες που παίζουν στην Εθνική. Ξέρω 4-5 παίκτες από τον Παναθηναϊκό και εμείς θα αξιολογήσουμε την κατάσταση».</p>
      <p>Για το πώς θα προσπαθήσει να αναστηλώσει το γόητρο της Εθνικής, δήλωσε: «Ας δούμε την πραγματικότητα της κατάστασης. Στο μπάσκετ μπορείς να έχεις 4-6 εβδομάδες προετοιμασίας. Τώρα είναι διαφορετικά. Έχεις 2 εβδομάδες να προετοιμάσεις επίθεση και άμυνα. Εδώ είναι τα 2 πιο σημαντικά στοιχεία, προετοιμασία και σκάουτινγκ. Η θέληση και το πάθος των παικτών θα κάνουν τη μεγαλύτερη διαφορά. Πιστεύω πως με τη σχέση που έχουμε με τους παίκτες περιμένω να τα... σπάσουν όλα. Η λέξη κίνητρο προέρχεται από το τι θέλουν και τι κάνουν για να πάρουν κάτι οι παίκτες. Το πιο σημαντικό είναι να είναι μια γροθιά και οι 12 παίκτες για να κερδίσουν για την πατρίδα τους».</p>
      <p>Σε ερώτηση σχετικά με το τι θα έκανε εάν εμφανιζόταν μια πρόταση από κάποια άλλη δουλειά: «Δεν έχει να κάνει με λεφτά, δεν υπάρχει δουλειά που θα με άφηνε να φύγω από την ομάδα. Όταν δίνω τον λόγο μου αυτό δεν είναι δουλειά, είναι τιμή. Το παίρνω πολύ σοβαρά και είναι η διαφορά που θα κρατήσω για όσο ζω».</p>
      <p>Στη συνέχεια αποκρίθηκε σε ερώτηση για το πότε του έκανε εντύπωση πρώτη φορά η Εθνική ομάδα και αν είναι έξτρα κίνητρο γι αυτόν που η Ελλάδα παρελαύνει πρώτη στους Ολυμπιακούς Αγώνες: «Αν και έχω ακολουθήσει τους Ολυμπιακούς Αγώνες δεν είχα σκεφτεί ότι θα προπονούσα την Εθνική ομάδα. Όταν πήγα σπίτι το περασμένο καλοκαίρι όλοι με ρωτούσαν πώς μου φάνηκε η Αθήνα, η Κρήτη, η Μύκονος, η Σαντορίνη. Τους έλεγα πως αυτό που έκανε τα μέρη εξαιρετικά ήταν οι άνθρωποι. Περπατάς στον δρόμο σε αγκαλιάζουν οι άνθρωποι σου λένε καλημέρα. Παρ' ότι ο Άγγελος ήταν η εναρκτήρια δύναμη, οι Έλληνες με έκαναν να θέλω να είμαι στη θέση αυτή τώρα».</p>
      <p>Για το αν παρακολούθησε το Παγκόσμιο Κύπελλο, σχολίασε: «Δυστυχώς δεν το είδα. Λάμβανα συνεχώς μηνύματα για το σκορ. Αυτό που μπορώ να πω σχετικά με την κατανόηση της ομάδας είναι πως το σουτ είναι το πιο σημαντικό, είτε μιλάμε για Ευρωλίγκα, είτε ΝΒΑ, είτε για οτιδήποτε. Φτιάχνοντας μια ομάδα σκεφτόμαστε την πάσα, το σουτ, την άμυνα και να μην αφήνουν ελεύθερα σουτ. Αυτό που θα κάνω εγώ θα είναι να τους βάλω τη νοοτροπία της άμυνας και θα τους αφήσω ελευθερία στο σουτ».</p>
      <p>Σχετικά με το το μακρινό σουτ, απάντησε: «Μέσα σε 15 μέρες είναι δύσκολο να φτιαχτούν τα προβλήματα στο σουτ. Ο Ντόνοβαν Μίτσελ την πρώτη φορά ήταν παίκτης που πήγαινε στο ντράιβ περισσότερο και εγώ τον έκανα καλύτερο σουτέρ. Υπάρχουν κάποια μυστικά όπως η καμπύλη, οι μοίρες του σουτ, αλλά και το καλό σημείο για να σουτάρει ένας παίκτης. Η νοοτροπία και η ανάλυση είναι αυτά που θέλω να περάσω. Το κλέψιμο σε βοηθάει να ανεβάσεις τις πιθανότητες να σκοράρεις. Μέσα σε 15 παίκτες και επειδή οι Έλληνες παίκτες είναι έξυπνοι θα βοηθήσει να τους περάσω τη νοοτροπία μου».</p>
      <p>Σε νέα ερώτηση για την αξιοποίηση του Γιάννη Αντετοκούνμπο, είπε «Είναι εύκολο να χρησιμοποιήσεις τον Γιάννη. Το διαφορετικό έχει να κάνει με τους κανονισμούς της FIBA. Είχα αναφέρει κάτι για τον προπονητή της Βραζιλίας. Πρέπει να αφήσουμε τον Γιάννη να δημιουργήσει. Είναι ένας από τους καλύτερους παίκτες του κόσμου. Ο τρόπος που αξιοποιήθηκε ήταν παρόμοιος με αυτόν των Μπακς, τον άφησαν να δημιουργεί. Ο προηγούμενος προπονητής τον αξιοποίησε καλά, όμως χάθηκε στον πόντο το παιχνίδι με την Βραζιλία».</p>
      <p>Αναφορικά με το πώς θα δει τα παιχνίδια του ερχόμενου Φεβρουαρίου για τα «παράθυρα»: «Ξέρω ήδη τους παίκτες και τις δυνατότητές τους και πώς να τους αξιοποιήσω. Αυτό που μένει είναι να δω τους αντιπάλους μας και εκεί θα εστιάσω. Δεν μπορώ να τους ξέρω μέχρι τώρα στις 3 το μεσημέρι».</p>
      <p>Απαντώντας σε ερώτηση για το αν θα έχει επαφή με Έλληνες προπονητές για την Εθνική, τόνισε: «Είναι τρομερό το πόσοι προπονητές με πήραν τηλέφωνο για να είναι στο σταφ. Αυτή τη στιγμή θα έχω 1 Αμερικανό και 2 Έλληνες προπονητές στο σταφ μου. Θα ταξιδέψω και θα μιλήσω σε διάφορους προπονητές. Είμαι ανοιχτός για να δω ποιοι ταιριάζουν με την φιλοσοφία μου. Υπάρχουν πολλοί εξαιρετικοί προπονητές στην Ελλάδα. Θέλω να προσλάβω προπονητές που θα έχουν την ίδια διάθεση για δουλειά με μένα και θα βοηθήσουν να κάνουν κάτι ξεχωριστό».</p>
      <p>Για το πώς θα προετοιμαστεί για ένα τουρνουά μικρής διάρκειας με δεδομένη και την εμπειρία του από το Πουέρτο Ρίκο, είπε: «Ήταν μια πολύ ωραία εμπειρία στο Πουέρτο Ρίκο. Ο μεγαλύτερος παίκτης τότε ήταν ο Τζέι Τζέι Μπαρέα. Εκεί έμαθα πώς παίζεται το μπάσκετ της FIBA. Το δυνατό είναι πως όσοι παίζουν μαζί για καιρό κερδίζουν. Θα έχω δουλειά μπροστά μου, αλλά είμαι έτοιμος να ξεκινήσω. Παίζουν και τα media τον ρόλο τους σε μένα. Με ρωτούν τι κάνω και λέω ότι όλα είναι καλά. Το μυστικό είναι πως δεν διαβάζω τίποτα».</p>
      <p>Ρωτήθηκε και για το αν σκοπεύει να έχει στο σταφ του τον Θανάση Σκουρτόπουλο: «Δεν έχω σκεφτεί ακόμα ποιοι θα είναι οι βοηθοί μου. Είμαι ανοιχτός να καθίσω και να δω ποιοι θα είναι μαζί μου στο σταφ. Το μόνο που ζητάω από τους βοηθούς μου είναι να είναι σε εξαιρετική κατάσταση σωματικά και να γυμνάζονται μαζί μου για τρεις ώρες. Κάπως έτσι δεν έχουμε Έλληνες προπονητές να συναντήσουμε. Αυτό είναι χιούμορ Νέας Υόρκης».</p>
      <p>Για την προηγούμενη κατάσταση που συνάντησε στον Παναθηναϊκό και την πρώτη κουβέντα που θα έχει με τους παίκτες στα αποδυτήρια της Εθνικής: «Σίγουρα θα πω κάτι διαφορετικό σε σχέση με όσα είχα πει. Τότε είχα πει ότι τον προηγούμενο προπονητή δεν τον απέλυσε ο Γιαννακόπουλος, αλλά οι παίκτες. Θα τους πω ότι είναι σημαντικό να πάμε στους Ολυμπιακούς Αγώνες και να δώσουμε τα πάντα στο γήπεδο».</p>
      <p>«Θέλω να σας ευχαριστήσω για αυτή τη διαδικασία. Όλα όσα θέλω είναι η νίκη. Το να εκπροσωπεί μια χώρα ένας προπονητής είναι η κορωνίδα. Είναι μεγάλη μου τιμή να σας εκπροσωπήσω» κατέληξε ο Ρικ Πιτίνο. </p>
      <p>Πηγή: filathlos.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/683492/o-antetokounmpo-eskise-ti-fanela-tou-kai-espase-pinakida-sto-gipe%0A%20%20%20%20%0A"/>
        <a href="http://www.enikos.gr/sports/683232/itta-gia-ton-30ari-gianni-me-buzzer-beater-tou-bogkntanovits-vide%0A%20%20%20%20%0A"/>
        <a href="http://www.enikos.gr/sports/683106/to-proto-tweet-tou-rik-pitino-meta-tin-analipsi-tis-technikis-ige%0A%20%20%20%20%0A"/>
        <a href="http://www.enikos.gr/sports/683070/einai-episimo-proponitis-tis-ethnikis-ellados-o-rik-pitino-oi-pro%0A%20%20%20%20%0A"/>
        <a href="http://www.enikos.gr/sports/682884/stin-ellada-o-pitino-gia-tin-ethniki%0A%20%20%20%20%0A"/>
        <a href="http://www.enikos.gr/sports/682822/spaei-ta-konter-sto-nba-o-antetokounmpo-boro-na-gino-poly-kalyter%0A%20%20%20%20%0A"/>
        <a href="http://www.enikos.gr/sports/682541/ta-triponta-skotosan-ton-paok%0A%20%20%20%20%0A"/>
        <a href="http://www.enikos.gr/sports/682259/pyrodotise-vomva-i-aek-apektise-ton-mario-tsalmers%0A%20%20%20%20%0A"/>
        <a href="http://www.enikos.gr/sports/682183/i-mythiki-asist-tou-ntontsits-kontra-stous-kavaliers-video%0A%20%20%20%20%0A"/>
      </related>
    </article>
  </body>
</html>