<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/ekonomika/1982074_eu-schvalila-nove-povinne-sucasti-vozidiel-nechyba-alkoholovy-zamok"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-12T08:52:00+00:00"/>
    <meta property="og:title" content="EÚ schválila nové povinné súčasti vozidiel: Nechýba alkoholový zámok"/>
    <meta property="og:description" content="Novela sa netýka len osobných vozidiel."/>
  </head>
  <body>
    <article>
      <h1>EÚ schválila nové povinné súčasti vozidiel: Nechýba alkoholový zámok</h1>
      <h2>Novela sa netýka len osobných vozidiel.</h2>
      <address><time datetime="2019-11-12T08:52:00+00:00">12 Nov 2019, 08:52</time> by <a rel="author">BRATISLAVA/rd</a></address>
      <p>Členské štáty Európskej únie schválili nový zoznam bezpečnostných opatrení. Tie budú od polovice roka 2022 súčasťou povinnej výbavy áut. Píše <b><a href="https://auto.tn.nova.cz/clanek/novinky/eu-schvalila-novou-povinnou-vybavu-aut-tohle-vsechno-bude-obsahovat.html">tn.nova.cz</a></b>.</p>
      <p>Novinky platia pre všetky nové autá uvedené na európsky trh. Ide o rozšírené bezpečnostné technológie.</p>
      <p>"Tieto pravidlá nám pomôžu výrazne znížiť počet úmrtí a vážnych zranení na cestách EÚ. Malo by zároveň dôjsť k zvýšeniu konkurencieschopnosti európskych výrobcov automobilov na svetovom trhu," uviedol fínsky minister práce Timo Harakka.</p>
      <p>Všetky motorové vozidlá budú musieť mať systém inteligentnej regulácie rýchlosti, ktorý vodiča informuje o prekročení povolenej rýchlosti a dokáže ju automaticky znížiť. Odhaduje sa, že tento prvok by mohol prispieť k zníženiu počtu úmrtí na cestách až o pätinu.</p>
      <p>Ďalším povinným opatrením bude tzv. alkoholový zámok. Zariadenie funguje tak, že vodič nenaštartuje auto, pokiaľ nedýchne do detektora. Ak detektor odhalí alkohol, tak automaticky zabráni človeku šoférovať.</p>
      <p>Vo výbave bude aj systém núdzového brzdenia, rozpoznávanie únavy vodiča, detekcia spätného chodu, varovanie pred možným rozptýlením šoféra a tiež zariadenie kontrolujúce tlak v pneumatikách.</p>
      <p>Súčasťou noviniek bude aj systém, ktorý bude udržovať vozidlo v jazdnom pruhu. Autá budú mať aj väčšiu deformačnú zónu, ktorá pri zrážke človeka zníži šancu, že zomrie na vážny úraz hlavy.</p>
      <p>Novela sa však netýka len osobných vozidiel. Autobusy a nákladné auta budú musieť vyrábať tak, aby sa v nich obmedzili mŕtve uhly, do ktorých vodič nevidí. Taktiež budú obsahovať pokročilé systémy, ktoré dokážu rozpoznať chodcov a cyklistov v tesnej blízkosti.</p>
    </article>
  </body>
</html>