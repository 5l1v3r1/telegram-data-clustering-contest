<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/science/pneymonia-skotone-paidia-kato-ton-5-ana-39-deyterolepta/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T08:53:46+00:00"/>
    <meta property="og:title" content="Πνευμονία: «Σκότωσε» παιδιά κάτω των 5 ανά 39 δευτερόλεπτα"/>
    <meta property="og:description" content="«Η πνευμονία κόστισε τη ζωή σε περισσότερα από 800.000 παιδιά κάτω των 5 ετών πέρυσι, δηλαδή ένα παιδί κάθε 39 δευτερόλεπτα», προειδοποίησαν οργανώσεις"/>
  </head>
  <body>
    <article>
      <h1>Πνευμονία: «Σκότωσε» παιδιά κάτω των 5 ανά 39 δευτερόλεπτα</h1>
      <h2>«Η πνευμονία κόστισε τη ζωή σε περισσότερα από 800.000 παιδιά κάτω των 5 ετών πέρυσι, δηλαδή ένα παιδί κάθε 39 δευτερόλεπτα», προειδοποίησαν οργανώσεις</h2>
      <address><time datetime="2019-11-12T08:53:46+00:00">12 Nov 2019, 08:53</time> by <a rel="author">ΤοΒΗΜΑ Team</a></address>
      <p>Η πνευμονία ευθύνεται για τον θάνατο περισσότερων από 800.000 παιδιών κάτω των 5 ετών πέρυσι –ένα παιδί κάθε 39 δευτερόλεπτα–, παρότι πρόκειται για μια ιάσιμη ασθένεια, η οποία συνήθως μπορεί να προληφθεί, προειδοποίησαν σήμερα έξι οργανώσεις, μεταξύ των οποίων και η Unicef.</p>
      <p>Σε έκθεσή τους, στην οποία χαρακτήρισαν την πνευμονία «ξεχασμένη επιδημία», η Unicef, η Save the Children και ακόμη τέσσερις οργανώσεις που ασχολούνται με τα παιδιά κάλεσαν τις κυβερνήσεις σε όλο τον κόσμο να αυξήσουν τις επενδύσεις σε εμβόλια προκειμένου να προληφθεί η ασθένεια και σε ιατρικές υπηρεσίες και προσωπικό προκειμένου να αντιμετωπιστεί.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>«Η πνευμονία κόστισε τη ζωή σε περισσότερα από 800.000 παιδιά κάτω των 5 ετών πέρυσι, δηλαδή ένα παιδί κάθε 39 δευτερόλεπτα», προειδοποίησαν.</p>
      <p>«Οι περισσότεροι θάνατοι αφορούν παιδιά κάτω των 2 ετών, από τα οποία σχεδόν τα 153.000 βρίσκονται στον πρώτο μήνα της ζωής τους», τόνισαν.</p>
      <p>Σύμφωνα με τον Παγκόσμιο Οργανισμό Υγείας, η πνευμονία ευθύνεται για το 15% όλων των θανάτων παιδιών κάτω των 5 ετών παγκοσμίως.</p>
      <p>«Πρόκειται για μια ξεχασμένη παγκόσμια επιδημία, η οποία απαιτεί άμεση, διεθνή απάντηση. Εκατομμύρια παιδιά πεθαίνουν λόγω έλλειψης εμβολίων, αντιβιοτικών και θεραπείας με οξυγόνο», κατήγγειλε ο Κέβιν Ουάτκινς της Save the Children.</p>
      <p>Σύμφωνα με τις οργανώσεις που συνέταξαν την έρευνα αυτή, περισσότεροι από τους μισούς θανάτους παιδιών εξαιτίας της πνευμονίας καταγράφονται σε πέντε χώρες: τη Νιγηρία, την Ινδία, το Πακιστάν, τη Λαϊκή Δημοκρατία του Κονγκό και την Αιθιοπία.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>