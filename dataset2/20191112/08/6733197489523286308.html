<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/nova-kia-optima-odhaluje-svuj-design-dostane-se-v-teto-podobe-i-do-evropy"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-12T08:30:00+00:00"/>
    <meta property="og:title" content="Nová Kia Optima odhaluje svůj design. Dostane se v této podobě i do Evropy?"/>
    <meta property="og:description" content="Kia už doma zcela odhaluje design nové generace modelu Optima. Do jaké míry se bude novinka lišit od evropské specifikace, je však stále otázkou."/>
  </head>
  <body>
    <article>
      <h1>Nová Kia Optima odhaluje svůj design. Dostane se v této podobě i do Evropy?</h1>
      <h2>Kia už doma zcela odhaluje design nové generace modelu Optima. Do jaké míry se bude novinka lišit od evropské specifikace, je však stále otázkou.</h2>
      <address><time datetime="2019-11-12T08:30:00+00:00">12 Nov 2019, 08:30</time> by <a rel="author">Daniel Fuglevič</a></address>
      <p>V Evropě se Kia Optima dočkala <a href="https://www.autorevue.cz/kia-optima-po-faceliftu-ma-ceske-ceny-za-super-cenu-nabizi-uzasnou-vybavu">minulý rok modernizace</a>, na trhu Jižní Koreje už však automobilka odhaluje vzhled zbrusu nové generace. Po řadě upoutávek si tak můžeme prohlédnout celý exteriér. Přestože ale zahraniční zdroje naznačují minimální změny pro evropskou či americkou specifikaci nové generace Optimy, na výsledek si budeme muset počkat až přijde čas.</p>
      <related>
        <a href="https://www.autorevue.cz/kia-optima-po-faceliftu-ma-ceske-ceny-za-super-cenu-nabizi-uzasnou-vybavu"/>
      </related>
      <p>Stejně jako současná pátá generace si nicméně nová Optima zachovává poměrně zamračený výraz v masce, přičemž nyní působí svými křivkami ještě odvážněji. I když by svažující záď mohla napovídat přechod na karoserii liftbacku, stále jde o sedan. Zakřivené linie LED osvětlení jsou poté motivem vpředu i vzadu.</p>
      <p>Oproti dosavadní generaci Optima vyrostla, přesněji o 50 mm na délku 4905 mm, na šířku o 25 mm na celkem 1860 mm, prodloužen byl také rozvor o 45 mm na 2850 mm, zatímco výška je nižší o 20 mm s nynějšími 1445 mm. Kia tedy mluví o ještě prostornějším interiéru svého manažerského sedanu, přičemž kombíku SW bychom se měli také opět dočkat.</p>
      <related>
        <a href="https://www.autorevue.cz/test-kia-proceed-gt-16-t-gdi-ani-ryba-ani-rak-tak-co-tedy"/>
      </related>
      <p>Na korejském trhu bude základní Optima jezdit na 16palcových litých kolech, s vyššími úrovněmi výbav budou ale nabízeny 17-,18- a dokonce až 19palcová kola. Do prodeje půjde novinka na domácím trhu už letos v prosinci. Se zaměřením na exteriérový design však Kia prozatím nezveřejňuje žádné podrobnosti o technice vozu.</p>
      <p>Stejně tak se ještě dočkáme kompletního odhalení interiéru, který automobilka ukázala pouze ve formě ilustrace. Z té ovšem můžeme vidět razantní zjednodušení palubní desky s minimem fyzických tlačítek, širokoúhlou obrazovkou infotainmentu a plně digitálním přístrojovým štítem před řidičem.</p>
      <related>
        <h4>Určitě si přečtěte</h4>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.auto.cz/le-mans-66-je-skvely-film-oceni-ho-vsak-predevsim-autari-recenze-132028"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
      </related>
    </article>
  </body>
</html>