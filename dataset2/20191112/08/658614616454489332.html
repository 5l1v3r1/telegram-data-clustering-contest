<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175736/collegepartijen-voelen-zich-overvallen-door-voordracht-nieuwe-wethouder"/>
    <meta property="og:site_name" content="omroep flevoland"/>
    <meta property="article:published_time" content="2019-11-12T08:07:00+00:00"/>
    <meta property="og:title" content="Collegepartijen voelen zich overvallen door voordracht nieuwe wethouder"/>
    <meta property="og:description" content="Collegepartijen D66 en ChristenUnie in de Almeerse gemeenteraad voelen zich overvallen door de voordracht van Laura Bouwmeester als nieuwe PvdA-wethouder. D66-fractievoorzitter Martine van Bemmel schrijft in een verklaring dat de collegepartijen nog aan het onderhandelen waren om eventueel terug te gaan van zeven naar zes wethouders. Ook volgens fractievoorzitter Hans van Dijk van de ChristenUnie waren de onderhandelingen nog niet klaar."/>
  </head>
  <body>
    <article>
      <h1>Collegepartijen voelen zich overvallen door voordracht nieuwe wethouder</h1>
      <address>
        <time datetime="2019-11-12T08:07:00+00:00">12 Nov 2019, 08:07</time>
      </address>
      <p>
        <b>Collegepartijen D66 en ChristenUnie in de Almeerse gemeenteraad voelen zich overvallen door de voordracht van Laura Bouwmeester als nieuwe PvdA-wethouder. D66-fractievoorzitter Martine van Bemmel schrijft in een verklaring dat de collegepartijen nog aan het onderhandelen waren om eventueel terug te gaan van zeven naar zes wethouders. Ook volgens fractievoorzitter Hans van Dijk van de ChristenUnie waren de onderhandelingen nog niet klaar.</b>
      </p>
      <p>Volgens Van Bemmel van D66 stonden 'het belang van de stad en het effect van nog een wissel op het Floriade-dossier hierbij centraal'. "Met inmiddels twee PvdA-wethouders in de wachtgeldregeling, het verlies van een coalitiezetel aan de kant van de PvdA en de oproep van de oppositie om met zes wethouders door te gaan was het ook logisch om hier serieus over te praten", schrijft Van Bemmel.</p>
      <p><b>'Nog geen besluit'</b><br/>Volgens D66 wilden de andere partijen 'de PvdA inhoudelijk in een dossier tegemoet komen om de pijn te delen'. Van Bemmel schrijft: "De optie van de zevende wethouder bleef daarbij altijd open, de onderhandelingen waren gaande en er was nog geen besluit genomen." Hans van Dijk van de ChristenUnie herkent zich in de verklaring van D66.</p>
      <p>Voor fractievoorzitter Willy-Anne van der Heijden van GroenLinks kwam de voordracht van Bouwmeester ook als een verrassing. Volgens haar zou er inderdaad nog verder worden gepraat door de collegepartijen. Ze zegt wel dat de PvdA zelf gaat over een nieuwe wethouder maar dat het proces wat beter had gekund.</p>
      <p><b>Motie</b><br/>Oppositiepartij Leefbaar Almere diende vorige week tijdens de Politieke Markt <a href="https://www.omroepflevoland.nl/nieuws/175531/leefbaar-almere-zes-wethouders-voldoende-voor-de-stad">een motie</a> in waarin werd voorgesteld om het bij zes wethouders te laten. Daarover wordt komende donderdag gestemd.</p>
      <p>Maandag werd bekend dat Bouwmeester <a href="https://www.omroepflevoland.nl/nieuws/175723/laura-bouwmeester-voorgedragen-als-pvda-wethouder">wordt voorgedragen</a> om Loes Ypma op te volgen. Loes Ypma legde haar functie als wethouder Wonen en Floriade neer omdat 'haar accu leeg was'. Bovendien viel het reizen tussen Almere en haar woonplaats Woerden zwaar. Eerder deze collegeperiode vertrok ook PvdA-wethouder Tjeerd Herrema. Raadslid Hassan Buyatui verliet de fractie. Hij ging later verder als de Almeerse afdeling van <a href="https://www.omroepflevoland.nl/nieuws/175482/nida-gaat-voor-zeker-drie-zetels-in-2022">Nida</a>.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>