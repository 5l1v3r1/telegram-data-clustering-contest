<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/iip-economy-manufacturing-factory-output.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T08:56:00+00:00"/>
    <meta property="og:title" content="രാജ്യത്ത് വ്യവസായിക ഉത്പാദനത്തകര്‍ച്ച എട്ട് വര്‍ഷത്തെ ഏറ്റവും താഴ്ന്ന നിലയില്‍"/>
    <meta property="og:description" content="Economic Crisis Economic Issues Economic Recession India ന്യൂദല്‍ഹി: രാജ്യത്ത് വ്യവസായിക ഉത്പാദനം തുടര്‍ച്ചയായ രണ്ടാമത്തെ മാസവും താഴ്ന്ന നിലയില്‍. കഴിഞ്ഞ മാസം സെപ്റ്റംബറി"/>
  </head>
  <body>
    <article>
      <h1>രാജ്യത്ത് വ്യവസായിക ഉത്പാദനത്തകര്‍ച്ച എട്ട് വര്‍ഷത്തെ ഏറ്റവും താഴ്ന്ന നിലയില്‍</h1>
      <address><time datetime="2019-11-12T08:56:00+00:00">12 Nov 2019, 08:56</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: രാജ്യത്ത് വ്യവസായിക ഉത്പാദനം തുടര്‍ച്ചയായ രണ്ടാമത്തെ മാസവും താഴ്ന്ന നിലയില്‍. കഴിഞ്ഞ മാസം സെപ്റ്റംബറിനേക്കാള്‍ 4.3 ശതമാനം താഴ്ന്ന നിലയിലാണ് വ്യവസായിക ഉത്പാദനമുള്ളത്.</p>
      <p>നിര്‍മാണ രംഗത്തെ ഉത്പന്നങ്ങള്‍, ഖനനം, വൈദ്യുതി എന്നീ മേഖലകളില്‍ താഴ്ന്ന വളര്‍ച്ചാനിരക്കാണുള്ളത്. രാജ്യത്തെ വ്യവസായത്തകര്‍ച്ചാ സംബന്ധമായ കണക്കുകള്‍ തിങ്കളാഴ്ച സ്റ്റാറ്റിസ്റ്റിക്‌സ് ആന്‍ഡ് പ്രോഗ്രാം ഇംപ്ലിമെന്റേഷന്‍ മന്ത്രാലയമാണ് പുറത്ത് വിട്ടത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞ വര്‍ഷത്തെ അപേക്ഷിച്ച് നോക്കുമ്പോള്‍ 4.8 ശതമാനം സാമ്പത്തിക വളര്‍ച്ചയുണ്ടായിരുന്ന ഉത്പാദന മേഖലയില്‍ 3.9 ശതമാനം താഴ്ചയാണ് ഈ വര്‍ഷം കാണിക്കുന്നത്.</p>
      <p>ഖനന മേഖലയില്‍ കഴിഞ്ഞ വര്‍ഷം 0.1 ശതമാനം സാമ്പത്തിക വളര്‍ച്ചാ നിരക്ക് ഉണ്ടായിരുന്നതില്‍ നിന്നും 8.5 ശതമാനം ആണ് കുറഞ്ഞത്.</p>
      <related>
        <a href="https://www.doolnews.com/shoaib-daniyal-opinion-on-ayodhya-verdict-454.html?utm_source=doolnews&amp;utm_medium=related"/>
      </related>
      <p>വ്യാവസായിക ഉത്പാദന സൂചികയിലുള്ള താഴ്ച കഴിഞ്ഞ മാസത്തെ കണക്കനുസരിച്ച് (-)1.1 ശതമാനം ആണ്. വളരെ പെട്ടന്നാണ് ഇത് (-)1.4 ശതമാനം ആയി കുറഞ്ഞതെന്നും കണക്കുകള്‍ പറയുന്നു.</p>
      <p>കഴിഞ്ഞ വര്‍ഷം ഏപ്രില്‍-സെപ്റ്റംബര്‍ മാസത്തില്‍ വ്യാവസായിക ഉത്പാദനത്തില്‍ 5.2 ശതമാനം വര്‍ധനവ് ഉണ്ടായിരുന്നിടത്ത് ഈ വര്‍ഷം അതേ കാലത്ത് 1.3 ശതമാനം വര്‍ധനവ് മാത്രമാണുണ്ടായത്.</p>
      <related>
        <a href="https://www.doolnews.com/kannur-anthoor-sajan-suicide-suspention-for-municipal-secretary-removed-111.html?utm_source=doolnews&amp;utm_medium=related"/>
      </related>
      <p>വ്യവസായ ആവശ്യങ്ങള്‍ക്കുപയോഗിക്കുന്ന യന്ത്രനിര്‍മാണ രംഗത്ത് 20.7 ശതമാനം ഇടിവ് രേഖപ്പെടുത്തുന്നുണ്ട്.<br/>ഏപ്രില്‍-ജൂണ്‍ മാസങ്ങളിലെ മൊത്തം ആഭ്യന്തര ഉത്പാദനം (ജി.ഡി.പി) 5 ശതമാനം മാത്രം വളര്‍ച്ച എന്ന താഴ്ന്ന നിലയിലാണുള്ളത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഉപഭോക്തൃ ഉത്പന്നങ്ങളുടെ വളര്‍ച്ചയില്‍ 9.9 ശതമാനം കുറവുണ്ടെന്ന് കണക്കുകള്‍ പറയുന്നു. ഗൃഹോപകരണങ്ങളുള്‍പ്പെടെയുള്ള ഉപഭോക്തൃ ഉല്‍പ്പന്നങ്ങള്‍, കാര്‍ഷിക മേഖല, അടിസ്ഥാന സൗകര്യ-നിര്‍മാണ രംഗത്തെ ഉല്‍പ്പന്നങ്ങള്‍ എന്നീ മേഖലകളില്‍ രാജ്യം സാമ്പത്തിക തകര്‍ച്ചയിലേക്ക് പോയിക്കൊണ്ടിരിക്കുകയാണെന്ന് ഇന്ത്യ റേറ്റിങ് ആന്‍ഡ് റിസര്‍ച്ചിലെ മുഖ്യ സാമ്പത്തിക വിദഗ്ധന്‍ ദേവേന്ദ്ര കുമാര്‍ പന്ത് പറഞ്ഞു.</p>
      <related>
        <a href="https://www.doolnews.com/mos-finance-anurag-thakur-heckled-at-acma-event345.html?utm_source=doolnews&amp;utm_medium=related"/>
      </related>
      <p>രാജ്യത്തെ ഐ.ടി മേഖല സമീപവര്‍ഷങ്ങളിലെ ഏറ്റവും വലിയ പ്രതിസന്ധിയിലൂടെയാണ് കടന്നുപോവുന്നതെന്ന് നേരത്തേ റിപ്പോര്‍ട്ട് വന്നിരുന്നു.</p>
      <p>ഐ.ടി വമ്പന്മാരായ കോഗ്‌നിസാന്റും ഇന്‍ഫോസിസും ആയിരക്കണക്കിന് തൊഴിലാളികളെ പിരിച്ചുവിടുന്നെന്ന വാര്‍ത്തക്ക് പിന്നാലെയാണ് മേഖല നേരിട്ടുകൊണ്ടിരിക്കുന്ന പ്രതിസന്ധിയെക്കുറിച്ച് ബിസിനസ് സ്റ്റാന്റേഡ് റിപ്പോര്‍ട്ട് തയ്യാറാക്കിയിരിക്കുന്നത്.</p>
      <related>
        <a href="https://www.doolnews.com/pro-bjp-enterprenuers-response-aginst-nirmala-sitharaman-tweet.html?utm_source=doolnews&amp;utm_medium=related"/>
      </related>
      <p>സാമ്പത്തിക വര്‍ഷം അടുത്ത പാദത്തിലേക്ക് കടക്കുമ്പോഴേക്കും രാജ്യത്തെ ആകെ ഐ.ടി തൊഴിലാളികളില്‍ അഞ്ചുമുതല്‍ എട്ട് ശതമാനം വരെ ജോലി നഷ്ടപ്പെടുമെന്നാണ് റിപ്പോര്‍ട്ട്.</p>
      <p>അതായത്, 10,000 മുതല്‍ 20,000 തൊഴിലാളികള്‍ പുറത്താവും. സീനിയല്‍, മിഡ് സീനിയര്‍ തൊഴിലാളികളെയാണ് കൂടുതലായും പുറത്താക്കല്‍ ബാധിക്കുന്നത്.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>