<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/je-partner-vasa-sorodna-dusa-242393"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T08:17:00+00:00"/>
    <meta property="og:title" content="Je partner vaša sorodna duša?"/>
    <meta property="og:description" content="Ko spoznate sorodno dušo, boste vedeli, da ste jo. Imeli boste občutek, da človeka od nekje poznate, domač vam bo in zdelo se vam bo logično, da ste skupaj z njim. Toda če sorodne duše še nist..."/>
  </head>
  <body>
    <article>
      <h1>Je partner vaša sorodna duša?</h1>
      <h2>Preverite, ali vas v odnos vodi karma ali povezanost. V sorodnem odnosu si partnerja odpuščata napake.</h2>
      <address><time datetime="2019-11-12T08:17:00+00:00">12 Nov 2019, 08:17</time> by <a rel="author">M. B. Z.</a></address>
      <p>Ko spoznate sorodno dušo, boste vedeli, da ste jo. Imeli boste občutek, da človeka od nekje poznate, domač vam bo in zdelo se vam bo logično, da ste skupaj z njim. Toda če sorodne duše še niste spoznali, lahko ta občutek zmotno pripišete nekomu, ki vas samo uči določene lekcije. Neustavljivo, usodno privlačnost, ki pogosto spremlja karmična razmerja, namreč zamenjate za ljubezen s sorodno dušo. Lahko ste celo v odnosu, ki razmeroma dobro deluje, pa vendar partner ni vaša sorodna duša. Zato premislite, kako delujeta na določenih področjih.<br/><br/>V sorodnem odnosu sta si partnerja sposobna odpuščati napake, tudi tiste, ki so se zgodile, preden sta prišla skupaj. Sorodna duša vas bo sprejemala take, kot ste, vašo pot, spodrsljaje in lekcije, ki so za vami, in vam jih ne bo očitala. Nekdo, ki vas res ljubi, se ne bo zapičil v vsako malenkost, ampak bo vesel, da je z vami. Sorodne duše ne delajo drame, ne sumničijo in nimajo ljubosumnih izpadov. Komunikacija gladko teče, ne prihaja do nesporazumov in šumov. Razumeta se, slišita in pogosto tudi strinjata. V odnosu s sorodno dušo vas ne skrbi, ali vas bo poklical, ali bo prišel, ali bo rekel in naredil pravo stvar. Vse to spontano teče. V običajnem odnosu čutite potrebo po maskah, igranju, zapeljevanju in manipuliranju, s sorodno dušo pa ste taki, kot ste. Nobene potrebe po predstavljanju v lepši luči ne boste čutili. Spontana in odkrita bosta, osvobojena vlog, ki jih igramo. Lahko boste ranljivi, porušili zidove in spustili obrambo, ker boste začutili, da je varno. Odnos s sorodno dušo sicer ne izključuje kompromisov. Še vedno se bosta morala oba prilagoditi potrebam drug drugega.</p>
    </article>
  </body>
</html>