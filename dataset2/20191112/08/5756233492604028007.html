<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621074/%D8%B1%D8%A7%D8%A8%D8%B7%D9%87-%D8%B2%DB%8C%D9%86%DA%A9-%D9%88-%D8%A7%D9%81%D8%B2%D8%A7%DB%8C%D8%B4-%D8%B3%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T08:36:00+00:00"/>
    <meta property="og:title" content="رابطه زینک و افزایش سن!"/>
    <meta property="og:description" content="افت عملکرد سیستم ایمنی بدن انسان احتمال ابتلا به بیماری های تنفسی مانند سینه پهلو و آنفلوآنزا و همچنین خطر ابتلا به بیماری های خودایمنی و سرطان ها را افزایش می دهد."/>
  </head>
  <body>
    <article>
      <h1>رابطه زینک و افزایش سن!</h1>
      <address>
        <time datetime="2019-11-12T08:36:00+00:00">12 Nov 2019, 08:36</time>
      </address>
      <p>
        <i>افت عملکرد سیستم ایمنی بدن انسان احتمال ابتلا به بیماری های تنفسی مانند سینه پهلو و آنفلوآنزا و همچنین خطر ابتلا به بیماری های خودایمنی و سرطان ها را افزایش می دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سطوح پایین ماده معدنی روی می تواند سیستم ایمنی بدن انسان را تهدید کند. با افزایش سن، احتمال تضعیف سیستم ایمنی افزایش می یابد که می تواند به مشکلات سلامت جدی و حتی مرگبار منجر شود. برای مقابله با این شرایط، حفظ سلامت مطلوب سیستم ایمنی از طریق مصرف یک رژیم غذایی سرشار از مواد شیمیایی گیاهی و مواد مغذی ضروری اهمیت دارد.</p>
      <p>به گزارش "وری ول هلث"، سالم غذا خوردن آسیب پذیری نسبت به بیماری ها را کاهش می دهد زیرا بسیاری از ریزمغذی ها از عملکرد درست سیستم ایمنی پشتیبانی می کنند. مواد شیمیایی گیاهی از سبزیجات، میوه و دیگر منابع گیاهی آثار ضد میکروبی و تقویت کننده سیستم ایمنی نیز دارند.</p>
      <p><b>حفظ سطوح مطلوب روی با افزایش سن</b><br/>افت عملکرد سیستم ایمنی بدن انسان احتمال ابتلا به بیماری های تنفسی مانند سینه پهلو و آنفلوآنزا و همچنین خطر ابتلا به بیماری های خودایمنی و سرطان ها را افزایش می دهد. سطوح مطلوب روی در بدن می تواند به پیشگیری از افت عملکرد سیستم ایمنی که اغلب با افزایش سن رخ می دهد، کمک کند.</p>
      <p>چندین مطالعه نشان داده اند که افراد مسن در معرض خطر بیشتری برای کمبود روی قرار دارند. همچنین بسیاری از سالمندان به میزان کافی در طول روز روی مصرف نمی کنند. مشکل زمانی پیچیده‌تر می شود که بدانیم ممکن است کارایی جذب روی در بدن نیز با افزایش سن کاهش یابد.</p>
      <p>برخی پژوهش ها نشان داده اند که به منظور پیشگیری از ابتلا به سینه پهلو، حفظ سطوح مطلوب روی، به ویژه برای افراد مسن، ممکن است از اهمیت ویژه ای برخوردار باشد. برای افراد مسن، بیماری های عفونی مانند سینه پهلو از موارد شایع و در عین حال قابل پیشگیری بیماری هستند. پژوهشگران طی یک مطالعه که به بررسی شرایط افراد حاضر در یک خانه سالمندان می پرداخت دریافتند، احتمال تجربه سینه پهلو در افراد مسن با سطوح عادی روی نسبت به افرادی با سطوح پایین این ماده معدنی، کمتر بود و در صورت ابتلا به بیماری نیز میزان آنتی بیوتیک های تجویزی برای آنها کمتر بود.</p>
      <p>مطالعاتی که در آنها افراد مسن مکمل روی مصرف می کردند نیز نشان داده اند که بهبود سطوح روی در بدن آنها به تقویت عملکرد سیستم ایمنی و مقاومت در برابر عفونت منتج شده است. طی یک مطالعه با حضور بزرگسالانی در بازه سنی 55 تا 87 سال، پژوهشگران متوجه سطوح پایین‌تر روی و سطوح بالاتر استرس اکسیداتیو و نشانگرهای التهابی در بدن این افراد نسبت به افراد جوان‌تر شدند. نیمی از این افراد بزرگسال برای 12 ماه مکمل روی دریافت کردند در شرایطی که گروه دیگر دارونما مصرف می کردند. در پایان این مطالعه نرخ عفونت های تنفسی و نشانگرهای التهابی و استرس اکسیداتیو در گروهی که مکمل روی مصرف می کردند نسبت به گروه دیگر کمتر بود.</p>
      <p>مطالعه ای دیگر که در سال 2016 در نشریه the American Journal of Clinical Nutrition منتشر شد، نشان داد گروهی از افراد مسن حاضر در خانه سالمندان که روزانه مکمل روی مصرف کرده بودند، نسبت به گروه دریافت کننده دارونما، افزایش سطوح روی و تعداد سلول های T را تجربه کرده اند. این مطالعه طی یک بازه زمانی سه ماهه انجام شد.</p>
      <p>برای افرادی که یک رژیم غذایی مناسب را برای تقویت عملکرد سیستم ایمنی خود دنبال نمی کنند، افت ایمنی از سنین 60 تا 65 سالگی آغاز می شود. با این وجود، افرادی که یک رژیم غذایی سالم و مطلوب را دنبال می کنند نیز ممکن است به مصرف مکمل روی نیاز داشته باشند. بنابر برآوردهای صورت گرفته، نیاز به روی برای افرادی که یک رژیم غذایی کاملا گیاهی را دنبال می کنند می تواند حدود 50 درصد بیشتر باشد. فیتات، ترکیب آنتی اکسیدانی که در غلات کامل، حبوبات، و مغزدانه ها وجود دارد می تواند از جذب برخی مواد معدنی، مانند روی، پیشگیری کند. افزون بر این، مواد معدنی دیگر مانند آهن و کلسیم می توانند در جذب روی تداخل ایجاد کنند. مس نیز در تشکیل پیوند با پروتئین های درون سلول های بدن با روی رقابت می کند.</p>
      <p><b>روی چگونه سیستم ایمنی را تقویت می کند</b><br/>اگرچه روی در عملکردهای مختلفی نقش دارد، اما تقویت سیستم ایمنی یکی از مسئولیت های کلیدی آن است. روی برای سنتز DNA و تکثیر سلول ها نیاز است و بر همین اساس، سلول های با تکثیر زیاد، مانند سلول های ایمنی، به سطوح کافی از این ماده معدنی وابسته هستند. رشد یا عملکرد انواع مختلف سلول های ایمنی مانند ماکروفاژها، نوتروفیل ها، سلول های قاتل طبیعی، سلول های T، و سلول های B در صورت کمبود روی مختل می شود.</p>
      <p>افزون بر نقش آن در سیستم ایمنی، روی به کاهش استرس اکسیداتیو کم می کند، نقشی ساختاری در تثبیت پروتئین ها و تنظیم بیان بسیاری از ژن ها دارد، و محرکی برای صدها واکنش شیمیایی در بدن است. همچنین، روی برای ترشح انتقال دهنده های عصبی در مغز و تولید و ترشح انسولین نیاز است.</p>
      <p>حفظ سطوح سالم روی می تواند کلیدی برای زندگی طولانی و سالم از طریق بهینه سازی عملکرد سیستم ایمنی باشد. روی در کنار مصرف یک رژیم غذایی سرشار از مواد مغذی دیگر روند پیری را کند کرده و خطر ابتلا به بیماری هایی مانند سینه پهلو و دیگر عفونت های تهدید کننده زندگی را کاهش می دهد.</p>
    </article>
  </body>
</html>