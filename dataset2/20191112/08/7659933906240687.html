<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1987851/arafat%E2%80%99%C4%B1n-vefat%C4%B1n%C4%B1n-15-y%C4%B1ld%C3%B6n%C3%BCm%C3%BCnde-ayn%C4%B1-soru-filistin%E2%80%99-sembol-lideri"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T08:45:00+00:00"/>
    <meta property="og:title" content="Arafat’ın vefatının 15. yıldönümünde aynı soru: Filistin’in sembol lideri zehirlendi mi?"/>
    <meta property="og:description" content="Filistinliler, İsrail’i Filistin’in merhum lideri Yaser Arafat’ı zehirleyerek öldürmekle suçlarken, Arafat’ın ölümünü araştırmak üzere kurulan komisyonun 15 yıllık çalışmalarından bir kanıt çıkmadı. Filistin Kurtuluş Örgütü (FKÖ) ve El- Fetih Merkezi"/>
  </head>
  <body>
    <article>
      <h1>Arafat’ın vefatının 15. yıldönümünde aynı soru: Filistin’in sembol lideri zehirlendi mi?</h1>
      <address>
        <time datetime="2019-11-12T08:45:00+00:00">12 Nov 2019, 08:45</time>
      </address>
      <p>Filistinliler, İsrail’i Filistin’in merhum lideri Yaser Arafat’ı zehirleyerek öldürmekle suçlarken, Arafat’ın ölümünü araştırmak üzere kurulan komisyonun 15 yıllık çalışmalarından bir kanıt çıkmadı.<br/><br/>Filistin Kurtuluş Örgütü (FKÖ) ve El- Fetih Merkezi Komitesi Yürütme Komitesi Üyesi olan Azzam el-Ahmed, “Şehit Devlet Başkanı Yaser Arafat'ın (Ebu Ammar) suikastıyla ilgili hassas ayrıntılara ulaşmak kolay değil. Ancak kesin olan, İsrail'in kendisini zehirlediğidir. Ama bunun nasıl yapıldığı ise cevabını aradığımız bir bilmecedir” dedi.<br/><br/>El-Ahmed, Arafat’ın vefatından 15 yıl sonra ölümü ile ilgili soruşturma dosyasında kesin bir ilerleme olmadığı bilgisini de verdi.<br/><br/>FKÖ lideri ve Filistin'in ilk Devlet Başkanı Yaser Arafat, aniden hastalanmasının ardından götürüldüğü Paris’teki Percy Askeri Hastanesi’nde 11 Kasım 2004 tarihinde 75 yaşında iken hayatını kaybetmişti.<br/><br/>El Fetih Merkez Komitesi Üyesi  General Tevfik el-Tiravi başkanlığındaki Özel Soruşturma Komisyonu, Arafat'ın etrafındaki güvenlik personelini çağırıp sorguya çekmiş ayrıca zehirlendiğine ilişkin hipotezleri netleştirmek için Arafat’ın mezarını açarak cesedinden örnekler almıştı<br/><br/>Komisyon Başkanı el-Tiravi, “Komisyon, Abu Ammar suikasti ile ilgili sonuçlara varmak için gayretli bir çalışma yürütüyor ve tüm Filistin halkını tatmin edecek bir sonuca varacak. Vatandaşlar Başkan Yaser Arafat'ın katilini bulmak için acele ediyor. Ancak meselenin aslı, Abu Ammar gibi liderlerin suikastleri zamanla ölçülemez” diye konuştu.<br/><br/><b>Hamas anma törenine izin vermedi</b><br/><br/>Filistinliler dün Batı Şeria’da Arafat’ın 15. ölüm yıldönümünü anarken, Hamas Gazze Şeridi’nde anma yapılmasını engelleyerek, 2 Fetih aktivistini gözaltına aldı.<br/><br/>Fetih yetkilileri, Hamas'ı Arafat'ın anılmasını önlemek ve Fetih Hareketi’nden ayrılan Muhammed Dahlan önderliğindeki Demokratik Reform Hareketi’ne izin vermekle suçladı.<br/><br/>Fetih aktivistleri ile Dahlan yanlısı eylemciler arasında da kısa bir çatışma yaşandı.<br/><br/>Fetih Hareketi Başkan Yardımcısı Mahmud el-Alul, Hamas’ın Yaser Arafat'ın şehit olmasının 15. yıldönümünde anılmasını engelleyerek suç işlediğini söyledi.<br/><br/>Fetih’e bağlı Filistin’in Sesi radyosundan seslenen el-Alul, “Hamas'ın eylemleri medyada söyledikleriyle çelişiyor. Demokrasiye doğru ilerleme konusundaki iyi niyetlerinden bahsetmelerine rağmen, Filistin halkının liderinin anılmasını engelliyorlar” yorumunda bulundu.<br/><br/><b>Abbas anma törenlerine katıldı</b><br/><br/>Filistin Devlet Başkanı Mahmud Abbas ise Ramallah'taki Arafat Anıt Mezarı’nda düzenlenen anma töreninde kısa bir konuşma yaparak birkaç mesaj gönderdi.<br/><br/>Filistinlilerin, şehit lider Yasser Arafat'ın belirlediği ulusal ilkelere bağlı kaldığını dile getiren Abbas, “Allah Filistin göklerinde ilk mermi atan adama merhamet etsin. Bu daha sonra tüm dünya tarafından görülen bir devrim oldu” dedi.<br/><br/>Arafat’ın Filistin halkının tek meşru temsilcisi olarak aldığı kararlara değinen Abbas, “Ebu Ammar, Filistin halkının ilkelerini belirledi ve 1988'de ilan etti. Bu sabitler hala geçerlidir ve kimse görmezden gelemez. Bunlar, Filistin halkının kurtuluşuna dek sabitleridir. Arafat’ın mücadelesi bitmedi” dedi.</p>
    </article>
  </body>
</html>