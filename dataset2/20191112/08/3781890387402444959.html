<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741282"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T08:34:00+00:00"/>
    <meta property="og:title" content="&quot;เอ็กซ์ตรีม&quot;ส่งทัพลุย4ศึก &quot;บิ๊กต๊อด&quot;หวังอัพเลเวลสู่ระดับโลก"/>
    <meta property="og:description" content="'ส.เอ็กซ์ตรีม' ส่งทัพวัยโจ๋ ลุยศึกนานาชาติ 4 รายการรวด ที่ 'จีน-ไต้หวัน-ยูเออี' ด้าน 'บิ๊กต๊อด' หวังน้องๆ เติมเขี้ยวเล็บ กลับเพื่อพัฒนาฝีมือของตัวเองเพื่อก้าวไปสู่ระดับโลกต่อไป พร้อมยืนยันจะพัฒนาทุกชนิดกีฬาในสังกัดของสมาคมฯ ในทุกๆ มิติ อย่างเต็มที่แน่นอน"/>
  </head>
  <body>
    <article>
      <h1>"เอ็กซ์ตรีม"ส่งทัพลุย4ศึก "บิ๊กต๊อด"หวังอัพเลเวลสู่ระดับโลก</h1>
      <address>
        <time datetime="2019-11-12T08:34:00+00:00">12 Nov 2019, 08:34</time>
      </address>
      <p>
        <b>"ส.เอ็กซ์ตรีม" ส่งทัพวัยโจ๋ ลุยศึกนานาชาติ 4 รายการรวด ที่ "จีน-ไต้หวัน-ยูเออี" ด้าน "บิ๊กต๊อด" หวังน้องๆ เติมเขี้ยวเล็บ กลับเพื่อพัฒนาฝีมือของตัวเองเพื่อก้าวไปสู่ระดับโลกต่อไป พร้อมยืนยันจะพัฒนาทุกชนิดกีฬาในสังกัดของสมาคมฯ ในทุกๆ มิติ อย่างเต็มที่แน่นอน</b>
      </p>
      <p>"บิ๊กต๊อด" นายปิติ ภิรมย์ภักดี นายกสมาคมกีฬาเอ็กซ์ตรีมแห่งประเทศไทย เปิดเผยว่า นอกจากมหกรรมกีฬาซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พ.ย.-11 ธ.ค.นี้ ซึ่ง สมาคมฯ มีความตั้งใจที่จะคว้าเหรียญทองให้ได้ตามเป้าหมายที่วางไว้แล้วนั้น ในส่วนของนักกีฬาประเภทอื่นๆ สมาคมฯ ก็ให้ความสำคัญ พร้อมส่งเสริมและพัฒนาอย่างต่อเนื่องเช่นกัน โดยจะส่งนักกีฬาเอ็กซ์ตรีมทีมชาติไทย เข้าร่วมการแข่งขันระดับนานาชาติ รวมทั้งหมด 4 รายการ</p>
      <figure>
        <img src="https://www.dailynews.co.th/admin/upload/20191112/news_RmVPpcFdwI154757_533.jpg?v=20191112164?v=8069"/>
      </figure>
      <p>เริ่มจากรายการแรก เป็นนักกีฬาประเภทอินไลน์ ฟรีสไตล์ จะเข้าร่วมการแข่งขัน รายการ "เซี่ยงไฮ้ สลาลม โอเพ่น 2019" ระหว่างวันที่ 15-17 พ.ย.นี้ ที่เมืองเซี่ยงไฮ้ ประเทศจีน จากนั้นรายการที่ 2 ทีมชุดนี้จะเข้าร่วมงาน "อู๋อี่ชาน อินเตอร์เนชั่นแนล สเก็ตติ้ง เฟสติวัล 2019" ระหว่างวันที่ 21-25 พ.ย.นี้ ที่เมืองอู๋อี่ซาน ประเทศจีน ซึ่งนักกีฬาทั้ง 8 คน ประกอบด้วย "มิว" เมธา อรัญทรวานิช, "เฟิร์ส" สุรเชษฐ์ เพิ่มผล, "อิ๊งค์" ศิรินทร์ทิพย์ รักอักษร, "นีโม่" ศศิกานต์ คงปาน, "ฟ้า" เชษฐนันท์ ขันจำนงค์, "บิ๊กฟุต" ปานเทพ รุจิเรข, "มิคแม็ค" ปณิฐิ พวงสายใจ และ "เต้" รุจิภาส ลาภรุ่งเรืองกุล</p>
      <figure>
        <img src="https://www.dailynews.co.th/admin/upload/20191112/news_pEoitvOgQY154800_533.jpg?v=20191112164?v=1724"/>
      </figure>
      <p>ส่วนรายการที่ 3 เป็นคิวของนักกีฬาประเภทอินไลน์ สปีดสเก็ต ที่จะเข้าร่วมการแข่งขัน รายการ "ไทเป อินเตอร์เนชั่นแนล โรลเลอร์ สเก็ตติ้ง โอเพ่น 2019" ระหว่างวันที่ 13-18 พ.ย.นี้ ที่ไต้หวัน มีนักกีฬา 8 คน ประกอบด้วย พุธวัฏ บุญปก, นพพร ชูช่องามเกตุ, ณิชศีล ฤกษ์วาณิชย์กุล, เพชรพิศุทธิ์ สยามไชย, ปวริศ โนชัย, สุทธิกานต์ พั่วคูขาม, รมิดา ศรีมาศ และ อาร์นัสชา มุกดาสวัสดิ์<br/><br/>ขณะที่ รายการที่ 4 เป็นนักกีฬาประเภทเวคบอร์ด เข้าร่วมการแข่งขัน รายการ "ไอดับเบิ้ลยูดับเบิ้ลยูเอฟ เวิลด์ เวคบอร์ด แชมเปี้ยนชิพส์ อาบูดาบี 2019" ระหว่างวันที่ 18-24 พ.ย.นี้ ที่กรุงอาบูดาบี ประเทศสหรัฐอาหรับเอมิเรตส์ (ยูเออี) ทีมชุดนี้มีนักกีฬา 5 คน ประกอบด้วย ปฎิวัติ แจ่มจันทร์, พีรณัฐ ฟักทองอยู่, พิสิษฐ์ มหัทธนจาตุภัทร, วสุท เล็กสันติกุล และ บุญโล จำเรือง</p>
      <figure>
        <img src="https://www.dailynews.co.th/admin/upload/20191112/news_QzAMInieje154804_533.jpg?v=20191112164?v=6520"/>
      </figure>
      <p>"นอกจากเหรียญรางวัลที่น้องๆ ทุกคนคาดหวังจะหยิบกลับมาแล้ว เรื่องของประสบการณ์ก็ถือเป็นสิ่งที่สำคัญอย่างมากเพราะที่ผ่านมา เรามีนโยบายในการส่งนักกีฬาไปแข่งขันต่างประเทศรายการสำคัญๆ อย่างต่อเนื่อง เช่นเดียวกับการจัดการแข่งขันในสนามต่างๆ ทั่วประเทศ ในทุกกีฬาที่เราดูแลรับผิดชอบดูแลอยู่ทั้งกีฬาทางบกและกีฬาทางน้ำ เพื่อพัฒนาฝีมือนักกีฬาสร้างชื่อเสียงในระดับนานาชาติต่อไป" บิ๊กต๊อด กล่าว</p>
      <figure>
        <img src="https://www.dailynews.co.th/admin/upload/20191112/news_BnnAKStmla154807_533.jpg?v=20191112164?v=6102"/>
      </figure>
      <p>ทางด้าน นายวิสุทธิ์ ตั้งวาริธร อุปนายกสมาคมกีฬาเอ็กซ์ตรีมแห่งประเทศไทย กล่าวเสริมว่า ทั้ง 4 รายการ ถือเป็นโอกาสอันดีที่นักกีฬาไทย จะได้ทดสอบผลงานของตัวเองกับสนามระดับนานาชาติและนำประสบการณ์กลับมาเพื่อพัฒนาตัวเองต่อไป โดยทีมนักกีฬาเอ็กซ์ตรีม ชุดแรก ได้เดินทางไปประเทศจีน เมื่อคืนวันที่ 12 พ.ย.ที่ผ่านมา ส่วนทีมชุดที่ 2 จะเดินทางไปไต้หวัน ในวันที่ 13 พ.ย. และชุดที่ 4 จะเดินทางไปยูเออี ในวันที่ 18 พ.ย.นี้.<br/><br/> </p>
    </article>
  </body>
</html>