<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/prihaja-vikend-derbijev"/>
    <meta property="og:site_name" content="Primorske novice"/>
    <meta property="article:published_time" content="2019-11-12T08:54:52+00:00"/>
    <meta property="og:title" content="Prihaja vikend derbijev"/>
    <meta property="og:description" content="Medtem ko si bodo slovenski nogometni prvoligaški privoščili zadnji jesenski premor, bo konec tedna postregel s pestrim prvenstvenim nadaljevanjem na nižjeligaških zelenicah."/>
  </head>
  <body>
    <article>
      <h1>Prihaja vikend derbijev</h1>
      <address><time datetime="2019-11-12T08:54:52+00:00">12 Nov 2019, 08:54</time> by <a rel="author">Aleš Sorta</a></address>
      <p>
        <b>Medtem ko si bodo slovenski nogometni prvoligaški privoščili zadnji jesenski premor, bo konec tedna postregel s pestrim prvenstvenim nadaljevanjem na nižjeligaških zelenicah.</b>
      </p>
      <figure>
        <img src="https://static.primorske.si/foto/highres/sport/719377_260-brda-koper_02-1.jpg"/>
        <figcaption>Navijači Koprčanov (v rumenih dresih), ki so v Vipolžah zabili sedem golov, se nadejajo, da je vodilni ekipi druge SNL ostalo še kaj streliva za sobotni derbi z Gorico na Bonifiki.  Foto: Luka Carlevaris</figcaption>
      </figure>
      <p><b>NOVA GORICA</b> &gt; Pretekli tekmovalni vikend je največ pozornosti zbudil obračun z vrha med Muro in Aluminijem. Gledalci v Murski Soboti so imeli kaj videti. Najprijetnejši presenečenji letošnje sezone sta uprizorili privlačno in učinkovito predstavo, po kateri pa je velika večina od 3500 gledalcev Fazaneriji zapustila z grenkim priokusom. Štiri od šestih žog so končale v soboški mreži, kar razkriva tudi napadalni potencial Aluminija. Kidričani so v letošnjem prvenstvu dvakrat ugnali Muro, enkrat Olimpijo. Lovijo le še skalp prvakov.</p>
      <p>Mariborčane bodo gostili po premoru, 24. novembra, ko se bodo Sežanci pomerili z Muro in zaokrožili prvo polovico sezone. Na 17 tekmah je Tabor vknjižil 17 točk, kar je za novince spodoben izkupiček. Posebej ob upoštevanju dejstva, da so jih Velenjčani zbrali vsega sedem in jeseni še čakajo na prvo zmago. Tudi trije doseženi goli proti Celjanom niso zalegli. Knapi so zapravili vodstvo z 2:0 in 3:2, po reprezentančni akciji pa se zdi, da jih čaka še zadnji popravni izpit v Ljubljani. Res pa je, da tudi Bravo v drugi četrtini sezone pobira le drobtinice. V Kranju je izgubil četrtič zapored.</p>
      <blockquote><b>15<br/></b>golov so v zadnjih treh krogih druge SNL zabili koprski nogometaši</blockquote>
      <p>Skromen učinek tekmecev gre seveda na roko tudi Taboru, ki v Stožicah ni imel pravih možnosti. Olimpija še ni oddala točke proti ekipam iz spodnjega dela in je vse bliže jesenskemu primatu. Ta se v drugi ligi nasmiha Koprčanom. Če bodo izbranci <b>Mirana Srebrniča</b> uspešno prebrodili zadnji jesenski preizkušnji, se bodo že močno približali tudi želenemu napredovanju. V soboto bodo gostili Gorico, pred katero imajo pet točk naskoka, v dobrem pa imajo tudi zmago v medsebojnem dvoboju. Za konec jeseni pa jih čaka še pot v Lendavo k Nafti, ki ima od koprskih izzivalcev nemara največji potencial, a za prvim mestom zaostaja že devet točk. Srebrničevi izbranci sicer v zadnjem obdobju stopnjujejo strelsko učinkovitost. Na zadnjih treh dvobojih so zabili 15 golov, res pa je, da tekmeci niso bili iz vrhunskega razreda. Brici so se v nedeljo izkazali za nedoraslega nasprotnika, ki se bo spomladi moral še potruditi v boju za obstanek. Na srečo sta vsaj Dravograd in Rogaška, s katero bodo Brici 1. decembra odigrali zaostalo tekmo, v nemara še težjem položaju. V tem trojčku gre najbrž iskati ekipi, ki se bosta po koncu sezone morali posloviti od druge lige. Po točkah sicer tudi Brežičani sodijo v ta krog, a je na dlani, da so v zadnjem mesecu dni strnili vrste.</p>
      <p>Enako velja za Jadran, ki se je pomaknil proti sredini lestvice. Bilje, so trdno zasidrane v zgornjem delu, konec tedna pa bodo ob gostovanju Dekančanov prizorišče še drugega primorskega obračuna 18. kroga druge SNL, v katerem bo seveda največ oči uprtih na Bonifiko. Sicer pa tudi zadnji jesenski krog v tretji ligi zahod ponuja privlačno soočenje sosedov iz Vipavske doline. Ajdovsko Primorje bo jesenski naslov namreč potrjevalo prav v Vipavi.</p>
    </article>
  </body>
</html>