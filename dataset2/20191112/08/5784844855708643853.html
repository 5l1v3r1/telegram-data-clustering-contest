<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/iskratel-za-t-2-uspesno-namestil-razprostrto-mesh-omrezje-wi-fi.html?RSS1b9c385b91fb18ba834701792e58fadb"/>
    <meta property="og:site_name" content="Računalniške novice"/>
    <meta property="article:published_time" content="2019-11-12T08:00:00+00:00"/>
    <meta property="og:title" content="Iskratel za T-2 uspešno namestil razprostrto (mesh) omrežje Wi-Fi"/>
    <meta property="og:description" content="Kranjski Iskratel, ki je v letošnjem letu predstavil rešitev razprostrtega (mesh) Wi-Fi, le-to vpeljuje z nadgradnjo ponudbe Wi-Fi pri ponudniku širokopasovnih storitev T-2."/>
  </head>
  <body>
    <article>
      <h1>Iskratel za T-2 uspešno namestil razprostrto (mesh) omrežje Wi-Fi</h1>
      <address>
        <time datetime="2019-11-12T08:00:00+00:00">12 Nov 2019, 08:00</time>
      </address>
      <p><b>Kranjski Iskratel, ki je v letošnjem letu predstavil rešitev razprostrtega (mesh) Wi-Fi, le-to vpeljuje z nadgradnjo ponudbe Wi-Fi pri vodilnem slovenskem ponudniku optičnih širokopasovnih storitev T-2. Z njo bo lahko operater omogočil gladko brezžično povezanost z gigabitno povezljivostjo v celotnem domu.</b> Iskratel je rešitev razprostrtega Wi-Fi prvič predstavil v letošnjem letu, zdaj pa jo je uspešno testiral v omrežju T-2. Končnim uporabnikom bo omogočila dostop do visokozmogljivega, nizkozakasnitvenega Wi-Fi v vsakem kotičku doma. T-2 po uvedbi pričakuje opazne rezultate, med njimi manjši osip ter večje zadovoljstvo in trdnejšo zvestobo strank.<br/><br/>Rešitev, zgrajena z Iskratelovimi dostopovnimi točkami Innbox M60, ki z uporabo večuporabniškega MIMO (MU-MIMO) omogočajo hitrosti do 1200 Mb/s, lahko zagotovi zanesljivo pokritost z omrežjem Wi-Fi z gladkim in samodejnim prehajanjem številnim brezžičnim odjemalcem, ne glede na velikost lokacije.<br/><br/><i>"Smo predan ponudnik vrhunskih tehnologij po sprejemljivih cenah, zato se moramo nenehno prilagajati potrebam svojih strank in biti v koraku s tehnološkimi inovacijami. Tako lahko uporabnikom ponudimo tisto, kar hočejo, ob tem pa redno optimiziramo delovanje omrežja in bdimo nad obratovalnimi stroški,"</i> je povedal <b>Jože Zrimšek</b>, tehnični direktor pri T-2.<br/><br/><b>Gorazd Penko</b> z oddelka za raziskave in razvoj pri T-2 pa dodaja: <i>"Za vsakega ponudnika storitev je danes ključno, da zadosti pričakovanjem končnih uporabnikov glede vse bolj 'požrešnih' brezžičnih storitev doma, kjerkoli in kadarkoli. Iskratelova nova rešitev razprostrtega Wi-Fi je namenjena prav temu."</i><br/><br/>Rešitev se namesti samodejno in omogoča upravljanje, omogočanje storitev in diagnostiko, vse to pa je mogoče integrirati z domačimi prehodi GPON in sistemom za avtomatsko konfiguriranje TR-069. Tako je pri T-2 omogočena optimizacija omrežja, ki bo zmanjšala obratovalne stroške in izboljšala nadzor nad opremo, težave z omrežjem pa bo mogoče odpravljati še pred pritožbami strank. Poleg tega imajo končni uporabniki dostop do mobilne aplikacije, preproste za uporabo in jim omogoča spremljanje učinkovitosti delovanja omrežja Wi-Fi.<br/><br/>Iskratel je uspešno opravil testiranje rešitve razprostrtega Wi-Fi tudi pri drugih telekomunikacijskih operaterjih v Franciji, na Norveškem, vSloveniji in Španiji, kjer že načrtujejo komercialno vpeljavo. <br/><br/><i>"Izredno veseli smo, da operaterji kot je T-2 prepoznavajo odličnost naše rešitve razprostrtega Wi-Fi, tako s tehnološkega kot s poslovnega vidika,"</i> je poudaril <b>Mitja Golja</b>, vodja rešitev za širokopasovna omrežja pri Iskratelu. <i>"S to rešitvijo dobijo operaterji optimalno razmerje med visoko učinkovitostjo in preprostim upravljanjem omrežja, zmanjšajo se tudi njihovi obratovalni stroški, kljub temu pa lahko še vedno zadostijo zahtevam strank, ki želijo pokritost z omrežjem Wi-Fi po celotnem domu z ultrahitro povezavo."</i></p>
    </article>
  </body>
</html>