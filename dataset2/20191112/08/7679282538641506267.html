<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-another-whistle-blower-complaint-against-infosys-ceo-salil-parekh-2844967.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T08:14:22+00:00"/>
    <meta property="og:title" content="Infosys CEO सलिल पारेख के खिलाफ मिली एक और व्हिसलब्लोअर शिकायत- रिपोर्ट "/>
    <meta property="og:description" content="देश की बड़ी आईटी कंपनियों में से एक इंफोसिस के सीईओ सलिल पारेख के खिलाफ एक और व्हिसलब्लोअर शिकायत आई है। व्हिसलब्लोअर शिकायत में चेयरमैन और बोर्ड ऑफ डायरेक्टर से उनके खिलाफ शिकायतों पर एक्शन लेने के..."/>
  </head>
  <body>
    <article>
      <h1>Infosys CEO सलिल पारेख के खिलाफ मिली एक और व्हिसलब्लोअर शिकायत- रिपोर्ट </h1>
      <address><time datetime="2019-11-12T08:14:22+00:00">12 Nov 2019, 08:14</time> by <a rel="author">लाइव हिन्दुस्तान टीम,नई दिल्ली</a></address>
      <p>देश की बड़ी आईटी कंपनियों में से एक इंफोसिस के सीईओ सलिल पारेख के खिलाफ एक और व्हिसलब्लोअर शिकायत आई है। व्हिसलब्लोअर शिकायत में चेयरमैन और बोर्ड ऑफ डायरेक्टर से उनके खिलाफ शिकायतों पर एक्शन लेने के लिए कहा है। व्हिसलब्लोअर शिकायत में सलिल पारेख पर गड़बड़ी का आरोप लगाया है। </p>
      <p>इंफोसिस के चेयरमैन और को-फाउंडर और बोर्ड के स्वतंत्र डायरेक्टर नंदन नीलकेणी को बिना तारीख और साइन किए मिली शिकायत में कहा गया है कि पारेख को कंपनी ज्वाइन किए हुए एक साल 8 महीने हो चुके हैं और वह अभी भी मुंबई से ऑपरेट कर रहे हैं। यह शर्तों का उल्लंघन है। शिकायत में कहा गया है कि उन्हें बंगलुरु से ऑपरेट करना चाहिए न कि मुंबई से। बोर्ड को उन्हें बंगलुरु भेजने को लेकर क्या रोक रहा है। </p>
      <p>11 अरब डॉलर की कंपनी का कर्मचारी होने का दावा करने वाले कर्मचारी ने अपनी पहचान नहीं बताई। कर्मचारी ने शिकायत में लिखा है कि वह कंपनी का कर्मचारी है और फाइनेंस डिपार्टमेंट में काम करता है।</p>
      <p>इससे पहले भी व्हिसलब्लोअर शिकायत में कंपनी के मुख्य कार्यकारी अधिकारी सलिल पारेख और मुख्य वित्त अधिकारी नीलांजल रॉय पर लघु अवधि की आय और मुनाफे के लिए अनुचित व्यवहार अपनाने का आरोप लगाया गया था। अब ये दूसरी व्हिसलब्लोअर शिकायत सीईओ सलिल पारेख के खिलाफ मिली है। </p>
      <p>
        <a href="https://www.livehindustan.com/business/story-infosys-chairman-nandan-nilkeni-said-audit-comity-will-do-independent-probe-on-whistle-blower-allegations-2811738.html">इंफोसिस चेयरमैन नंदन नीलकेणी ने कहा- इंफोसिस ऑडिट कमेटी करेगी आरोपों की स्वतंत्र जांच</a>
      </p>
    </article>
  </body>
</html>