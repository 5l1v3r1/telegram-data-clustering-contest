<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/12/news/messico_nave_italiana_attaccata_pirati-240904611/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T08:51:00+00:00"/>
    <meta property="og:title" content="Messico, nave italiana attaccata da pirati: due feriti, equipaggio derubato"/>
    <meta property="og:description" content="Il commando di 7-8  pirati è arrivato a bordo della 'Remas' su due barchini veloci. Una volta a bordo, ha aperto il fuoco contro"/>
  </head>
  <body>
    <article>
      <h1>Messico, nave italiana attaccata da pirati: due feriti, equipaggio derubato</h1>
      <h2>Il commando di 7-8  pirati è arrivato a bordo della 'Remas' su due barchini veloci. Una volta a bordo, ha aperto il fuoco contro l'equipaggio, derubandolo di quanto possibile prima di fuggire</h2>
      <address>
        <time datetime="2019-11-12T08:51:00+00:00">12 Nov 2019, 08:51</time>
      </address>
      <p><b>CITTA' DEL MESSICO - </b>Attacco di un commando di 7-8 pirati nel Golfo del Messico contro la 'Remas', una nave di rifornimento<br/>per le piattaforme petrolifere offshore. Due i feriti italiani nell'assalto, uno colpito da un oggetto contundente alla testa ed uno ferito da un colpo d'arma da fuoco al ginocchio: non sono in pericolo di vita.<br/><br/>I pirati sono arrivati a bordo della Remas - lunga 75 metri e con un tonnellaggio di 2.600 tonnellate costruita nel 2011 in Turchia e in navigazione con bandiera italiana - su due barchini veloci e, dopo essere saliti a bordo, hanno aperto il fuoco contro l'equipaggio, derubandolo di quanto possibile prima di fuggire.<br/><br/>Al momento dell'assalto, sulla nave si trovavano 35 persone, compreso un ufficiale della Marina mercantile messicana, che ha poi coordinato i contatti con le autorità locali. I due feriti sono stati sbarcati nel porto di Ciudad del Carmen, dove la Remas è arrivata scortata da una unità militare messicana. Lì ha trovato il personale medico allertato per soccorrere i due marittimi.<br/><br/>L'Unità di Crisi del ministero degli Esteri segue con la massima attenzione e in raccordo con l'ambasciata d'Italia a Città del Messico il caso.<br/><br/>Non è la prima volta che un'imbarcazione del gruppo italiano Micoperi, con sede a Ravenna viene presa di mira da gruppi armati: dieci anni fa, l'11 aprile 2009, la 'Buccaneer' venne assaltata al largo della Somalia e i 16 membri dell'equipaggio furono presi in ostaggio per 4 mesi. La liberazione avvenne il 10 agosto, dopo un lungo lavoro diplomatico.<br/><br/>L'armatore ravennate Micoperi è uno dei maggiori contractor dell'industria offshore ed è attivo da più di 70 anni nel settore Oil&amp;Gas, con la fornitura di soluzioni sottomarine in tutto il mondo. Micoperi, proprietaria di tutte le navi con cui opera, fa parte del gruppo Protan e gestisce in modo autonomo le attività di costruzione offshore.</p>
    </article>
  </body>
</html>