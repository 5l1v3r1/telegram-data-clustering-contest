<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/12/news/borsa_12_novembre_2019-240903259/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T08:24:00+00:00"/>
    <meta property="og:title" content="Borse Ue positive: migliora la fiducia degli investitori tedeschi, Milano +1,2%"/>
    <meta property="og:description" content="Tokyo in rialzo con lo yen debole. Euro stabile, ritraccia lo spread Btp-Bund. Recupera l'oro dopo i minimi da tre mesi segnati ieri. Trump rivendica il &quot;boom economico&quot; e attacca ancora la Fed"/>
  </head>
  <body>
    <article>
      <h1>Borse Ue positive: migliora la fiducia degli investitori tedeschi, Milano +1,2%</h1>
      <h2>Tokyo in rialzo con lo yen debole. Euro stabile, ritraccia lo spread Btp-Bund. Recupera l'oro dopo i minimi da tre mesi segnati ieri. Trump rivendica il "boom economico" e attacca ancora la Fed</h2>
      <address><time datetime="2019-11-12T08:24:00+00:00">12 Nov 2019, 08:24</time> by <a rel="author">FLAVIO BINI</a></address>
      <p><b>MILANO </b>- Giornata in rialzo per le Borse europee che attendono con ottimismo nuovi sviluppi sui negoziati tra Stati Uniti e Cina in tema commerciale. La buona notizia per il Vecchio Continente però potrebbe arrivare domani. Stando a quanto ancipato da alcuni media, il presidente Usa Donald Trump <a href="https://www.repubblica.it/economia/2019/11/12/news/commercio_trump_verso_a_rinvio_dei_sei_mesi_dei_dazi_sulle_auto-240902759/">potrebbe rinviare</a> di altri sei mesi l'entrata in vigore dei dazi sulle auto europee importate degli Usa, facendo tirare un sospiro di sollievo ai costruttori.<br/><br/>I listini europei si rafforzano con questa notizia e alcune indicazioni macroeconomiche positive dalla Germania. A <b>Milano</b>, il Ftse Mib chiude in volata con un rialzo dell'1,24%. Rimbalza <a href="https://finanza.repubblica.it/Company/?symbol=UBI:IM">Ubi</a> dopo la debolezza della vigilia: bene in generale i titoli finanziari. Mediobanca (+2%) promossa dal mercato al test del <a href="https://www.repubblica.it/economia/finanza/2019/11/12/news/mediobanca_nel_piano_al_2023_previste_acquisizioni_e_2_5_miliardi_agli_azionisti-240923689/">nuovo piano industriale</a>. Positive anche le altre Borse del Vecchio continente: <b>Londra</b> guadagna lo 0,7%, <b>Parigi </b>lo 0,44% e <b>Francoforte </b>lo 0,65%. Bene intonata anche <b>Wall Street</b>: al termine degli scambi europei il Dow Jones sale dello 0,2%, il Nasdaq dello 0,55% e lo S&amp;P500 dello 0,4%.<br/><br/>Questa mattina, in Asia, la <b>Borsa di Tokyo </b>ha terminato la seduta in rialzo dello 0,81%, sostenuta dell'indebolimento dello yen che avvantaggia tutto il comportao dell'export.<br/><br/>L'<b>euro </b>chiude in calo, poco sopra quota 1,10 dollari. La moneta europea passa di mano a 1,1007 dollari e 120,20 yen. Dollaro/yen sale a 109,22. Intanto crolla il peso cileno, ai minimi storici, sotto quota 800 sul dollaro. La sterlina chiude in ribasso a 85,91 pence, dopo aver toccato il massimo da sei mesi sull'euro a quota 85,81 pence. Trump protagonista anche all'Economic club di New York, dove in un discorso rivendica il "boom economico mai visto prima" per gli Usa e di aver "superato le aspettative" sul suo mandato. Immancabile l'attacco alla Fed, che "ci pone in una condizione di svantaggio" essendo stata "troppo veloce" ad alzare i tassi e "troppo lenta" ora a riabbassarli.<br/><br/>Tra i dati macroeconomici, la fiducia degli investitori in Germania balza a sorpresa ai massimi da sei mesi. A novembre l'indice Zew è balzato a -2,1 punti da -22,8 di ottobre, a fronte di un rialzo più contenuto a -13 punti atteso. In miglioramento anche la percezione sulla condizione attuale a -24,7 da -25,3 di ottobre.<br/><br/>Lo <b>spread </b>Btp/Bund torna sotto la soglia di 150 punti base, e chiude a quota 145: il rendimento del titolo decennale italiano ritraccia all'1,21%.<br/><br/>Tra le commodity, crescono le quotazioni del <b>petrolio</b>. Al termine degli scambi europei, il Wti guadagna lo 0,45% circa a 57,1 dollari al barile mentre il Brent sale dello 0,2% a 62,3 dollari. Torna debole il prezzo dell'<b>oro</b>, che già ieri aveva toccato i minimi da quasi tre mesi: dopo il recupero sul mercato asiatico, alla chiusura delle Borse Ue il lingotto spot passa di mano a 1.452 dollari l'oncia con una flessione dello 0,25 per cento.</p>
    </article>
  </body>
</html>