<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546599.html/%D8%B1%D9%88%D8%AD%D8%A7%D9%86%DB%8C-%D8%A7%D9%85%D8%B1%D9%88%D8%B2-%D8%A7%D8%B2-%D8%AE%D9%88%D8%A7%D8%A8-%D8%A8%DB%8C%D8%AF%D8%A7%D8%B1-%D8%B4%D8%AF%D9%87-%D8%A7%D8%B3%D8%AA-%D9%88-%D8%A7%D8%AF%D8%B9%D8%A7%DB%8C-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T08:42:00+00:00"/>
    <meta property="og:title" content="روحانی امروز از خواب بیدار شده است و ادعای مبارزه با فساد می‌کند"/>
    <meta property="og:description" content="ابوالفضل ابوترابی با بیان اینکه دولت روحانی پس از شش سال هیچ چیزی برای ارائه ندارد می‌خواهد کشور را دو قطبی کند، اظهار کرد: آقای روحانی شش سال رئیس جمهور بوده و سکان‌های بسیار مهمی مانند شورای عالی امنیت ملی را در دست داشته است، امروز از خواب بیدار شده و یک‌باره ادعای مبارزه با فساد می‌کند."/>
  </head>
  <body>
    <article>
      <h1>روحانی امروز از خواب بیدار شده است و ادعای مبارزه با فساد می‌کند</h1>
      <h2>نماینده مجلس:</h2>
      <address>
        <time datetime="2019-11-12T08:42:00+00:00">12 Nov 2019, 08:42</time>
      </address>
      <p>ابوالفضل ابوترابی با بیان اینکه دولت روحانی پس از شش سال هیچ چیزی برای ارائه ندارد می‌خواهد کشور را دو قطبی کند، اظهار کرد: آقای روحانی شش سال رئیس جمهور بوده و سکان‌های بسیار مهمی مانند شورای عالی امنیت ملی را در دست داشته است، امروز از خواب بیدار شده و یک‌باره ادعای مبارزه با فساد می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالفضل ابوترابی در گفت و گو با خبرنگار <a href="https://sahebnews.ir/">صاحب نیوز</a> در خصوص فعالیت دستگاه قضا در مبارزه با فساد اظهار کرد: رهبر انقلاب اسلامی در فرمان شش ماده ای مبارزه با فساد سال ها قبل فرمودند که اگر مبارزه با فساد به صورت واقعی انجام شود، فریاد خیلی ها بلند می شود و ملاک همین است.</p>
      <p>نماینده مردم نجف آباد در مجلس شورای اسلامی گفت: زمانی که ما میزان فریادها را بسنجیم باید پی ببریم که مبارزه با فساد واقعی شروع شده؛ قوه قضایه هم مبارزه با فساد را از درون خود آغاز کرد.</p>
      <p>وی افزود: از زمانی که آقای رئیسی رئیس قوه قضائیه شد مبارزه با فساد با اخراج معاون بسیار مهم این قوه تا برخورد با 60 قاضی و برخی افراد بزرگ در دولت آغاز و دادگاه ها به صورت کاملاً عادلانه و در فضای شفاف و علنی برگزار شد؛ به صورتی که همه مردم می توانند این دادگاه ها را ببینند.</p>
      <p>
        <b>* مبارزه واقعی با فساد صدای خیلی ها را بلند کرده است</b>
      </p>
      <p>عضو کمیسیون قضایی و حقوقی مجلس شورای اسلام با توضیح اینکه امروز مردم به این باور رسیدند که رئیس قوه قضاییه به دور از حزب و جناح به دنبال مبارزه واقعی با فساد است، بیان کرد: فرمایش رهبر معظم انقلاب اسلامی که مبارزه واقعی با فساد صدای خیلی ها را بلند می کند با این صحبت هایی که اخیراً آقای روحانی گفت تطبیق دارد و نشان می دهد که آقای رئیسی مبارزه با فساد را به درستی انجام داده که صدای رئیس جمهور و مشاور او درآمده است.</p>
      <p>ابوترابی ادامه داد: نباید فراموش کرد که برادر رئیس جمهور علاوه بر محکومیت در یک حوزه، پرونده های متعدد دیگر قضایی هم دارد که بسیار سنگین هستند و در آینده مطمئن باشید که این چنین پرونده ها ادامه پیدا می کند.</p>
      <p>
        <b>* روحانی به دو قطبی سازی کشور روی آورده</b>
      </p>
      <p>وی تصریح کرد: در این شش سالی که آقای روحانی رئیس جمهور ایران است هیچ حرف قابل بیانی برای مردم ندارد و برای همین به دو قطبی سازی کشور روی آورده که دیدیم در ماه های اخیر بحث رفراندوم و ورود زنان به اماکن ورزشی را مطرح کرد.</p>
      <p>ابوترابی خاطر نشان کرد: دولت فیلمی برای دختر آبی ساخت که از صداوسیما پخش شود اما صداوسیما برای پخش زیر بار نرفت و آن هایی که این درخوایست را دادند به دنبال دو قطبی کردن کشور بودند که در هیچ کدام از این موارد موفق نشدند؛ صحبت های اخیر روحانی در یزد هم در راستای همین دو قطبی سازی بود.</p>
      <p>وی با بیان اینکه دولت روحانی پس از شش سال هیچ چیزی برای ارائه ندارد می خواهد کشور را دو قطبی کند، اظهار کرد: آقای روحانی شش سال رئیس جمهور بوده و سکان های بسیار مهمی مانند شورای عالی امنیت ملی را در دست داشته، امروز از خواب بیدار شده و یک باره ادعای مبارزه با فساد می کند.</p>
      <p>
        <b>* دولت خلاف هشدار رهبر انقلاب حرکت می کند</b>
      </p>
      <p>عضو کمیسیون قضایی و حقوقی مجلس در پایان تأکید کرد: رهبر انقلاب در هفته دولت و در جمع هیئت وزیران فرمودند که دولت به مسائل حاشیه ای نپردازد، اما این روزها چون دولت چیزی برای ارائه ندارد، بر خلاف هشدار رهبر انقلاب حرکت می کند.</p>
      <p>انتهای پیام/</p>
    </article>
  </body>
</html>