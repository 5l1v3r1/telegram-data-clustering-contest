<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lidr-nba-boston-vyhral-osmy-zapas-v-rade/1819946?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T08:01:00+00:00"/>
    <meta property="og:title" content="Lídr NBA Boston vyhrál osmý zápas v řadě"/>
    <meta property="og:description" content="New York - Nejlepším týmem basketbalové NBA zůstává po osmé výhře v řadě Boston. Celtics i bez zraněného Gordona Haywarda zvítězili doma nad Dallasem 116:106. San Antonio slavnostně vyvěsilo pod strop haly dres s číslem 9 francouzské legendy Tonyho Parkera, který po minulé sezoně ukončil kariéru. Bývalý rozehrávač pak sledoval porážku Spurs s jedním z nejhorších týmů soutěže Memphisem 109:113."/>
  </head>
  <body>
    <article>
      <h1>Lídr NBA Boston vyhrál osmý zápas v řadě</h1>
      <address><time datetime="2019-11-12T08:01:00+00:00">12 Nov 2019, 08:01</time> by <a rel="author" href="http://www.ctk.cz/" target="_blank">ČTK</a></address>
      <p>New York - Nejlepším týmem basketbalové NBA zůstává po osmé výhře v řadě Boston. Celtics i bez zraněného Gordona Haywarda zvítězili doma nad Dallasem 116:106. San Antonio slavnostně vyvěsilo pod strop haly dres s číslem 9 francouzské legendy Tonyho Parkera, který po minulé sezoně ukončil kariéru. Bývalý rozehrávač pak sledoval porážku Spurs s jedním z nejhorších týmů soutěže Memphisem 109:113.</p>
      <figure>
        <img src="https://i3.cn.cz/3/1573543017_P201911120222701.jpg"/>
      </figure>
      <p>Boston doma vedl prakticky celé utkání, ve čtvrté čtvrtině pustil Dallas před sebe, ale jen na chvíli a o dva body. Rozehrávač Kemba Walker nicméně v této části zaznamenal tři klíčové trojky během 70 sekund (celkem jich dal osm ze 14 pokusů) a s 29 body dovedl svůj tým k osmému vítězství v ročníku. Svěřenci Brada Stevense prohráli jen úvodní duel s Philadelphií.</p>
      <p>Celtics nastoupili poprvé bez svého tahouna Haywarda, který se podrobil operaci zlomené levé ruky a měl by chybět šest týdnů.</p>
      <p>Jaylen Brown se v dresu Bostonu postaral o 25 bodů a 11 doskoků. Nový člen základní pětky a další účastník světového šampionátu v Číně Marcus Smart měl 17 bodů a šest asistencí. Nedařilo se Jaysonu Tatumovi, který proměnil jedinou z 18 střel z pole a dal pět bodů.</p>
      <p>Mavericks se mohli tradičně spolehnout na slovinskou hvězdu Luku Dončiče. Dvacetiletý rozehrávač tentokrát nasbíral 34 bodů, šest doskoků a devět asistencí. Zato lotyšský pivot Kristaps Porzingis trefil do koše jedinou z 11 střel z pole a zaznamenal čtyři body.</p>
      <p>"Kluci bojovali až do konce, kdybych já zahrál lépe, ten výsledek by byl úplně jiný," litoval Porzingis. "Bylo to pro něj dnes těžké. Musíme na to rychle zapomenout a jít dál. Všichni víme, že takový zápas občas potká každého," bránil svého hráče trenér Rick Carlisle.</p>
      <p>Memphis pokazil slavnostní večer v San Antoniu, kde vybojoval první venkovní výhru. Jaren Jackson se o to zasloužil 24 body.</p>
      <p>První zápas v sezoně odehrál po zdravotních problémech Blake Griffin, ale Detroitu k úspěchu nepomohl. Pistons podlehli Minnesotě 114:120. Šestinásobný účastník Utkání hvězd Griffin si připsal 19 bodů, sedm doskoků a šest asistencí. V dresu Detroitu dal 25 bodů Luke Kennard. Minnesotu táhli Karl-Anthony Towns s 28 body a Andrew Wiggins, autor 25 bodů.</p>
      <p>Nejlepší ligový střelec James Harden dovedl 39 body a devíti asistencemi Houston k vítězství v New Orleans 122:116. Přitom v úvodu mu nešla střelba z dálky a devět z prvních deseti tříbodových pokusů minul.</p>
      <h3>NBA:</h3>
      <p>Boston - Dallas 116:106, Detroit - Minnesota 114:120, Golden State - Utah 108:122, LA Clippers - Toronto 98:88, New Orleans - Houston 116:122, San Antonio - Memphis 109:113.</p>
      <h3>Východní konference:</h3>
      <p>
        <b>Atlantická divize:</b>
      </p>
      <ul>
        <li>1. | Boston | 9 | 8 | 1 | 88,9</li>
        <li>2. | Toronto | 10 | 7 | 3 | 70,0</li>
        <li>3. | Philadelphia | 9 | 6 | 3 | 66,7</li>
        <li>4. | Brooklyn | 9 | 4 | 5 | 44,4</li>
        <li>5. | New York | 10 | 2 | 8 | 20,0</li>
      </ul>
      <p>
        <b>Centrální divize:</b>
      </p>
      <ul>
        <li>1. | Milwaukee | 10 | 7 | 3 | 70,0</li>
        <li>2. | Indiana | 10 | 6 | 4 | 60,0</li>
        <li>3. | Cleveland | 9 | 4 | 5 | 44,4</li>
        <li>4. | Detroit | 11 | 4 | 7 | 36,4</li>
        <li>5. | Chicago | 10 | 3 | 7 | 30,0</li>
      </ul>
      <p>
        <b>Jihovýchodní divize:</b>
      </p>
      <ul>
        <li>1. | Miami | 9 | 6 | 3 | 66,7</li>
        <li>2. | Charlotte | 10 | 4 | 6 | 40,0</li>
        <li>3. | Atlanta | 9 | 3 | 6 | 33,3</li>
        <li>4. | Orlando | 10 | 3 | 7 | 30,0</li>
        <li>5. | Washington | 8 | 2 | 6 | 25,0</li>
      </ul>
      <h3>Západní konference:</h3>
      <p>
        <b>Jihozápadní divize:</b>
      </p>
      <ul>
        <li>1. | Houston | 10 | 7 | 3 | 70,0</li>
        <li>2. | Dallas | 10 | 6 | 4 | 60,0</li>
        <li>3. | San Antonio | 10 | 5 | 5 | 50,0</li>
        <li>4. | Memphis | 10 | 3 | 7 | 30,0</li>
        <li>5. | New Orleans | 10 | 2 | 8 | 20,0</li>
      </ul>
      <p>
        <b>Severozápadní divize:</b>
      </p>
      <ul>
        <li>1. | Denver | 9 | 7 | 2 | 77,8</li>
        <li>2. | Utah | 10 | 7 | 3 | 70,0</li>
        <li>3. | Minnesota | 10 | 6 | 4 | 60,0</li>
        <li>4. | Oklahoma City | 10 | 4 | 6 | 40,0</li>
        <li>| Portland | 10 | 4 | 6 | 40,0</li>
      </ul>
      <p>
        <b>Pacifická divize:</b>
      </p>
      <ul>
        <li>1. | LA Lakers | 9 | 7 | 2 | 77,8</li>
        <li>2. | LA Clippers | 10 | 7 | 3 | 70,0</li>
        <li>3. | Phoenix | 9 | 6 | 3 | 66,7</li>
        <li>4. | Sacramento | 9 | 3 | 6 | 33,3</li>
        <li>5. | Golden State | 11 | 2 | 9 | 18,2</li>
      </ul>
    </article>
  </body>
</html>