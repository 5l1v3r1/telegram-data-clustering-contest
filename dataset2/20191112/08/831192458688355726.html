<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epanastatiki-aytoamyna-poios-karfose-toys-tromokrates-to-prosopo-kleidi-kai-o-afantos-archigos/"/>
    <meta property="og:site_name" content="europost.gr"/>
    <meta property="article:published_time" content="2019-11-12T08:29:21+00:00"/>
    <meta property="og:title" content="Επαναστατική Αυτοάμυνα: Ποιος «κάρφωσε» τους τρομοκράτες?… Το πρόσωπο «κλειδί» και ο άφαντος αρχηγός!"/>
    <meta property="og:description" content="Απαντήσεις στα ηλεκτρονικά ίχνη αναζητούν οι Αρχές - «Οργώνουν» Αθήνα και επαρχία για να βρουν τον «εγκέφαλο» Στη δημοσιότητα έδωσε η ΕΛ.ΑΣ. τις φωτογραφίες των δύο συλληφθέντων για συμμετοχή στην Οργάνωση «Επαναστατική Αυτοάμυνα» καθώς και του"/>
  </head>
  <body>
    <article>
      <h1>Επαναστατική Αυτοάμυνα: Ποιος «κάρφωσε» τους τρομοκράτες?… Το πρόσωπο «κλειδί» και ο άφαντος αρχηγός!</h1>
      <address>
        <time datetime="2019-11-12T08:29:21+00:00">12 Nov 2019, 08:29</time>
      </address>
      <p>Απαντήσεις στα ηλεκτρονικά ίχνη αναζητούν οι Αρχές – «Οργώνουν» Αθήνα και επαρχία για να βρουν τον «εγκέφαλο»</p>
      <p>Στη δημοσιότητα έδωσε η ΕΛ.ΑΣ. τις φωτογραφίες των δύο συλληφθέντων για συμμετοχή στην Οργάνωση «Επαναστατική Αυτοάμυνα» καθώς και του ενός καταζητούμενου, που τραυματίστηκε στη ληστεία στον ΟΠΑΠ, έχασε πολύ αίμα και έκτοτε αναζητείται από τις Αρχές.</p>
      <p>Η δημοσιοποίηση των στοιχείων των κατηγορούμενων γίνεται προκειμένου να συγκεντρωθούν πληροφορίες για τα συγκεκριμένα πρόσωπα και επί τούτου ζητείται η συμβολή των πολιτών.</p>
      <p>Πρόκειται για τους:</p>
      <p>1. Σταθόπουλος Ευάγγελος του Κωνσταντίνου και της Αγγελικής, που γεννήθηκε την 09-10-1978 στην Αθήνα Αττικής. Ο προαναφερόμενος συνελήφθη την 08-11-2019 από την Αντιτρομοκρατική Υπηρεσία.</p>
      <figure>
        <img src="https://europost.gr/wp-content/uploads/2019/11/43-199x300.jpg"/>
      </figure>
      <p>2. Μπάκας Διονύσιος του Χρήστου και της Ελένης, που γεννήθηκε την 11-05-1974 στην Αθήνα Αττικής. Ο προαναφερόμενος συνελήφθη ομοίως την 08-11-2019 από την Αντιτρομοκρατική Υπηρεσία.</p>
      <figure>
        <img src="https://europost.gr/wp-content/uploads/2019/11/45-206x300.jpg"/>
      </figure>
      <p>3. Χατζηβασιλειάδης Δημήτριος του Βίκτωρα και της Νίκης, που γεννήθηκε την 14-02-1973 στην Αθήνα Αττικής, ο οποίος αναζητείται για την ίδια υπόθεση.</p>
      <figure>
        <img src="https://europost.gr/wp-content/uploads/2019/11/50-199x300.jpg"/>
      </figure>
      <p>Ταυτοποιήθηκε από βίντεο κοντά στο σπίτι του<br/>Σύμφωνα με το ρεπορτάζ του OPEN TV, οι αστυνομικοί μπόρεσαν να εντοπίσουν εύκολα τον Δημήτρη Χατζηβασιλειάδη γιατί είχε τραυματιστεί και από το αίμα κατάφεραν να τον ταυτοποιήσουν. Στόχος για τους αστυνομικούς ήταν να καταφέρουν να βρουν τον συνεργό του.</p>
      <p>Οι αστυνομικοί γνώριζαν ότι ο Χατζηβασιλειάδης συναναστρέφεται αρκετά με τρομοκράτες που έχουν αποφυλακιστεί. Ετσι, άρχισαν να ψάχνουν αυτούς τους τρομοκράτες. Έφτασαν, λοιπόν, να ψάχνουν και τον Βαγγέλη Σταθόπουλο.</p>
      <p>Από βίντεο που βρήκαν πολύ κοντά στο σπίτι του, τον εντόπισαν να μπαίνει μέσα στο διαμέρισμά του, το οποίο βρίσκεται στο κέντρο της Αθήνας, 50 λεπτά μετά τη ληστεία, φορώντας τα ίδια ρούχα με τη ληστεία που είχαν κάνει λίγα λεπτά νωρίτερα στον Χολαργό.</p>
      <p>Μετέφερε τον τραυματία στο σπίτι-γιάφκα στο Χολαργό<br/>Σύμφωνα με το ρεπορτάζ, πάντως, ακολούθησε μια διαδρομή του τραυματισμένου Χατζηβασιλειάδη. Αμέσως, λοιπόν, ο Σταθόπουλος πήρε τον Χατζηβασιλειάδη και τον μετέφερε στο διαμέρισμα του Χολαργού. Στη συνέχεια ο Σταθόπουλος πήγε στο σπίτι του και ενημερώνει τη σύζυγο του Χατζηβασιλειάδη. Οι δυο τους φεύγουν και πηγαίνουν μαζί με ένα ενοικιασμένο αυτοκίνητο στα βόρεια προάστια αφού προηγουμένως έχουν πάρει – όπως λένε οι ίδιοι – πληροφορίες από μία ιδιώτη γιατρό για το τι πρέπει να κάνουν για να περιθάλψουν το τραύμα από το Καλάσνικοφ.</p>
      <p>Πηγαίνουν κοντά σε ένα νοσοκομείο, από το οποίο βγαίνει μία γυναίκα και τους δίνει μία τσάντα. Οι αστυνομικοί θεωρούν ότι αυτή η τσάντα είχε μέσα γάζες. Αμέσως μετά φεύγουν από εκείνο το σημείο και πηγαίνουν στο Χαλάνδρι, όπου υπάρχει ένα φαρμακείο. Μπαίνουν μέσα σε αυτό (έχουν καταγραφεί και σε βίντεο) και παραλαμβάνουν όλα τα υπόλοιπα φάρμακα για να μπορέσουν να περιθάλψουν τον τραυματισμένο Χατζηβασιλειάδη.</p>
      <p>Η κεντρική γιάφκα της οργάνωσης<br/>Η κεντρική γιάφκα της οργάνωσης βρίσκεται στην Κυψέλη και νοικιάστηκε πριν από πέντε χρόνια. Είναι χαρακτηριστικό ότι ο ιδιοκτήτης έχει το ίδιο επίθετο με τον τρομοκράτη. Μόνο που στη συγκεκριμένη γιάφκα εμφανιζόταν μόνο ο Χατζηβασιλειάδης εκεί, καθώς το πατρικό σπίτι του Σταθόπουλου βρίσκεται πολύ κοντά στο διαμέρισμα της Κυψέλης.</p>
    </article>
  </body>
</html>