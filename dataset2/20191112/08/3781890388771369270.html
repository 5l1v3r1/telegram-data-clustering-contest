<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741275"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T08:07:00+00:00"/>
    <meta property="og:title" content="ครม.ไฟเขียวผู้บริหารระดับ 10 ศธ.จำนวน 6 ราย "/>
    <meta property="og:description" content="ครม.แต่งตั้งข้าราชการศธ.ระดับ 10 จำนวน 6 ราย รองศธภ.กวาดเก้าอี้ผู้ตรวจศธ.เพียบ"/>
  </head>
  <body>
    <article>
      <h1>ครม.ไฟเขียวผู้บริหารระดับ 10 ศธ.จำนวน 6 ราย </h1>
      <address>
        <time datetime="2019-11-12T08:07:00+00:00">12 Nov 2019, 08:07</time>
      </address>
      <p>
        <b>ครม.แต่งตั้งข้าราชการศธ.ระดับ 10 จำนวน 6 ราย รองศธภ.กวาดเก้าอี้ผู้ตรวจศธ.เพียบ</b>
      </p>
      <p>วันนี้ (12 พ.ย.) นายณัฏฐพล ทีปสุวรรณ รมว.ศึกษาธิการ เปิดเผยภายหลังการประชุมคณะรัฐมนตรี (ครม.) ว่า ที่ประชุมได้มีมติอนุมัติแต่งตั้งข้าราชการให้ดำรงตำแหน่งประเภทบริหาร ระดับสูง ของกระทรวงศึกษาธิการ (ศธ.) จำนวน 6 ราย ดังนี้ นายสุเทพ แก่งสันเทียะ รองศึกษาธิการภาค ให้ดำรงตำแหน่งรองเลขาธิการ สำนักงานคณะกรรมการการอาชีวศึกษา นายสุทิน แก้วพนา ผู้ช่วยปลัดกระทรวง ดำรงตำแหน่งผู้ตรวจราชการศธ. นายวีระ แข็งกสิการ รองศึกษาธิการภาค ดำรงตำแหน่งผู้ตรวจราชการศธ.นายมณฑล ภาคสุวรรณ์ รองเลขาธิการคณะกรรมการส่งเสริมการศึกษาเอกชน (กช.) ดำรงตำแหน่งผู้ตรวจราชการศธ. นายสุรินทร์ แก้วมณี รองศึกษาธิการภาค ให้ดำรงตำแหน่งศึกษาธิการภาค  สำนักงานศึกษาธิการภาค 5 <br/><br/>รมว.ศึกษาธิการ กล่าวต่อไปว่า นอกจากนี้ยังมีนายยศพล เวณุโกเศศ รองเลขาธิการคณะกรรมการข้าราชการครูและบุคลากรทางการศึกษา (ก.ค.ศ.) ดำรงตำแหน่งศึกษาธิการภาค สำนักงานศึกษาธิการภาค 8 ทั้งนี้ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป สำหรับตำแหน่งรองเลขาธิการคณะกรรมการการศึกษาขั้นพื้นฐาน (กพฐ.) ที่ว่างอยู่นั้น ตนได้มีหารือร่วมนายประเสริฐ บุญเรือง ปลัด ศธ. และนายอำนาจ วิชยานุวัติ เลขาธิการกพฐ.แล้ว ซึ่งคาดว่าจะคัดเลือกบุคคลที่มีความเหมาะสมได้ ทั้งนี้การที่ยังไม่มีการพิจารณาแต่งตั้งในตำแหน่งดังกล่าว เพราะตนต้องการให้ผู้บริหารของ สพฐ.ได้ปฏิบัติงานไปก่อน เพื่อที่จะทราบถึงอุปสรรคปัญหาใดเรื่องใดบ้าง เพื่อที่จะค้นหาผู้ที่เหมาะสมเข้ามารับหน้าที่นี้ได้อย่างถูกคุณสมบัติ  อย่างไรก็ตามยืนยันไม่ได้มีกการชลอการคัดเลือกผู้ที่มาดำรงตำแหน่งรองเลขาธิการกพฐ. เพื่อรอใครเป็นพิเศษอย่างแน่นอน</p>
    </article>
  </body>
</html>