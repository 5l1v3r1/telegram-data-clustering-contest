<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/15-godini-zatvor-za-mlad-plovdivchanin-zaradi-zhestoko-ubiistvo-913076"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T08:35:00+00:00"/>
    <meta property="og:title" content="15 години затвор за млад пловдивчанин заради жестоко убийство!"/>
    <meta property="og:description" content="Окръжен съд – Пловдив осъди подсъдимия Ивелин Андонов на петнадесет години лишаване от свобода при п..."/>
  </head>
  <body>
    <article>
      <h1>15 години затвор за млад пловдивчанин заради жестоко убийство!</h1>
      <address>
        <time datetime="2019-11-12T08:35:00+00:00">12 Nov 2019, 08:35</time>
      </address>
      <p>Окръжен съд – Пловдив осъди подсъдимия Ивелин Андонов на петнадесет години лишаване от свобода при първоначален строг режим, като го призна за виновен в това, че на 30.03.2017 г. в с. Козаново, обл. Пловдивска, умишлено е умъртвил другиго – Георги Михайлов, като убийството е извършено по особено мъчителен начин за убития и с особена жестокост, а смъртта е настъпила на 1.04.2017 г. – престъпление по чл. 116, ал.1 т.6 пр.2 и пр.3, вр. чл. 115 от НК.</p>
      <p>Окръжните съдии осъдиха подсъдимия Ивелин да заплати на всяко от децата на пострадалия - И. М., И. М. и С. М., сума в размер от по 100 000 лева, обезщетение за неимуществени вреди от престъплението, ведно със законната лихва от датата на непозволеното увреждане до окончателното изплащане на сумата.</p>
      <p>Магистратите измениха мярката за неотклонение на подсъдимия Ивелин А. от парична гаранция в размер на 5000 лева в задържане под стража и той бе задържан в съдебната зала от служителите на Областно звено "Съдебна охрана“.</p>
      <p>Присъдата подлежи на обжалване и протест в 15-дневен срок пред Апелативен съд – Пловдив.</p>
    </article>
  </body>
</html>