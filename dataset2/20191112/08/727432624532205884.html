<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/na-kommer-hostoppdateringen-av-windows-10/71808275"/>
    <meta property="og:site_name" content="Dinside"/>
    <meta property="article:published_time" content="2019-11-12T08:48:00+00:00"/>
    <meta property="og:title" content="Nå kommer høst­oppdateringen av Windows 10"/>
    <meta property="og:description" content="Den andre større oppdateringen i år, men det meste skjer under panseret denne gangen."/>
  </head>
  <body>
    <article>
      <h1>Nå kommer høst­oppdateringen av Windows 10</h1>
      <h2>Den andre større oppdateringen i år, men det meste skjer under panseret denne gangen.</h2>
      <address><time datetime="2019-11-12T08:48:00+00:00">12 Nov 2019, 08:48</time> by <a rel="author">Pål Joakim Pollen</a></address>
      <p>Siden lanseringen av Windows 10 for fire år siden har Microsoft hatt for tradisjon å sende ut to store oppdateringer i året: en på våren og en på høsten.</p>
      <p>Nå er det duket for årets høstoppdatering, som ser ut til å gå ut til de første maskinene allerede denne uka. Den får vi håpe går smidigere for seg enn tilsvarende oppdatering i fjor, som <a href="https://www.dinside.no/data/stopper-oppdatering-etter-masse-sletting-av-filer/70294931">Microsoft var nødt til å trekke tilbake fordi brukere opplevde at filer ble slettet</a>.</p>
      <related>
        <a href="https://www.dinside.no/data/gratis-datasikkerhet-far-toppkarakter/71468137"/>
      </related>
      <h3>Trenger ingen omstart</h3>
      <p>Versjon 1909, som den nye oppdateringen heter, vil leveres på samme måte som de månedlige oppdateringene, altså der dette bare foregår i bakgrunnen og uten at du er nødt til å kjøre en omstart av maskinen etterpå.</p>
      <p>Vel å merke gjelder dette om du har installert <a href="https://www.dinside.no/data/na-kan-du-oppdatere-windows-10/71104023">oppdateringen fra mai i år</a> – hvis ikke må du nok belage deg på en litt mer omstendig oppdateringsprosess.</p>
      <figure>
        <img src="https://dbstatic.no/71808405.jpg?imageId=71808405&amp;x=0&amp;y=32.558139534884&amp;cropw=100&amp;croph=67.248062015504&amp;width=321&amp;height=347"/>
        <figcaption>Nå kan du opprette kalenderavtaler direkte fra oppgavelinjen. Foto: Microsoft Vis mer</figcaption>
      </figure>
      <h3>Mest «under panseret»</h3>
      <p>Ifølge <a href="https://docs.microsoft.com/en-us/windows-insider/at-home/whats-new-wip-at-home-1909">Microsofts informasjonsside</a> består høstens oppdatering hovedsakelig av ytelsesforbedringer, enterprise-funksjoner og kvalitetsforbedringer, altså stort sett funksjoner som ikke vil være spesielt synlige for hvermansen.</p>
      <p>Noe av det du vil få øye på, er at søkefeltet i filutforskeren nå også vil søke i OneDrive-innholdet ditt (Microsofts skylagringstjeneste), og kalenderavtaler kan nå opprettes direkte fra oppgavelinjen.</p>
      <p>Microsoft har også oppdatert varslingsfunksjonen. Nå vil varslene som standard sorteres etter tidspunkt og ikke avsender, og et nytt valg gir deg muligheten til å slå av varslingslyden. Dessuten kan du nå konfigurere eller slå av varsler fra apper og nettsteder direkte fra selve varselet.</p>
      <p>Ifølge <a href="https://www.theverge.com/2019/10/11/20885221/microsoft-windows-10-october-update-release-date-download-features-how-to">The Verge</a> gjør oppdateringen at andre stemmeassistenter enn Cortana kan kjøres fra låseskjermen.</p>
      <related>
        <h4>kommer i vårens oppdatering?</h4>
        <a href="https://www.dinside.no/data/windows-far-genial-mac-funksjon/71448739"/>
      </related>
    </article>
  </body>
</html>