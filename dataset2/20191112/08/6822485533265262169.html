<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821025.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T08:47:00+00:00"/>
    <meta property="og:title" content="آغاز وعده‌های حمایتی‌- انتخاباتی روحانی"/>
    <meta property="og:description" content=" صاحبنظران این وعده رئیس جمهور را غیر علمی، انتخاباتی و شعاری می‌دانند و این پرسش را مطرح می‌کنند که آقای روحانی در شش سال گذشته بر‌ای مردم چه کردید که بیش از نیمی از جمعیت ایران نیازمند حمایت‌های دولت هستند و این اعتبار عظیم را از کجا تأمین خواهید کرد؟"/>
  </head>
  <body>
    <article>
      <h1>آغاز وعده‌های حمایتی‌- انتخاباتی روحانی</h1>
      <address>
        <time datetime="2019-11-12T08:47:00+00:00">12 Nov 2019, 08:47</time>
      </address>
      <p>دولتی که در شش سال گذشته شب پرداخت یارانه نقدی را شب مصیبت عظمای دولت می‌نامید، اکنون در روز آغاز به کار ستاد انتخاباتی کشور، وعده می‌دهد که به ۱۸ میلیون خانوار ایرانی (۶۰ - ۷۰ میلیون نفر ایرانی) ماهانه بسته حمایتی اختصاص خواهد داد.</p>
      <p> صاحبنظران این وعده رئیس جمهور را غیر علمی، انتخاباتی و شعاری می‌دانند و این پرسش را مطرح می‌کنند که آقای روحانی در شش سال گذشته بر‌ای مردم چه کردید که بیش از نیمی از جمعیت ایران نیازمند حمایت‌های دولت هستند و این اعتبار عظیم را از کجا تأمین خواهید کرد؟</p>
      <p>واریز یارانه نقدی به حساب سرپرستان خانوار، از مرحله صد گذشته است. یارانه‌هایی که پرداخت آن‌ها برای دولت ماهانه حدود ۳۵۰۰ میلیارد تومان هزینه دارد. یارانه‌هایی که معاون اول رئیس‌جمهور در دهم خرداد ۱۳۹۴ در جلسه سراسری فرمانداران از آن‌ها به عنوان داستان پر غصه جمهوری اسلامی یاد کرد و گفت: یارانه‌ها همچون بند‌هایی به دست و پای نظام است.</p>
      <p>همچنین علی طیب‌نیا، وزیر سابق امور اقتصاد و دارایی طی صحبت‌هایی در ۲۵ مرداد ماه ۱۳۹۴ با اشاره به بار مالی سنگین پرداخت یارانه‌ها در شرایط سخت تأمین درآمد‌های دولت گفت: شب‌های پرداخت یارانه شب مصیبت عظمای دولت است. اکنون به این داستان پر غصه و مصیبت عظمای دولت، یارانه ماهانه دیگری با نام جدید اضافه خواهد شد تا بار دیگر با ایجاد تورم و افزایش تقاضا برای خرید کالا، مشکلات دیگری در سایه شو‌های انتخاباتی آقای رئیس‌جمهور به خانوار‌های ضعیف و متوسط ایرانی تحمیل شود.</p>
      <p><b>کمک جدید مالی به ۱۸ میلیون خانوار ایرانی</b><br/>روز گذشته همزمان با آغاز به کار ستاد انتخاباتی کشور برای انتخابات دور جدید مجلس، رئیس‌جمهور در جمع مردم رفسنجان اختصاص کمک جدید مالی به ۱۸ میلیون خانوار ایرانی را وعده داد. حسن روحانی با اشاره به اینکه ۲۵ میلیون و ۶۰۰ هزار خانوار در ایران وجود دارد، گفت: «از این تعداد عده‌ای وضع زندگی مناسبی دارند و می‌توانند روی پای خود بایستند، اما اکثریتی هستند که در زندگی دچار فشار بوده و باید از راهی به آن‌ها کمک شود». وی افزود: «تقریباً در کشور ۷ میلیون خانوار وضع زندگی آن‌ها مناسب بوده ولی ۱۸ میلیون خانوار که اکثریت قاطعی هستند، نیاز به مساعدت دارند که امیدواریم ان‌شاءالله از ماه آینده به هر خانواری یک حمایتی به صورت ماهانه را شروع کنیم. این طرح مهم دولت در سال ۹۸ بوده که در روز‌ها و هفته‌های آینده مشخصات آن برای مردم اعلام می‌شود واین قدم دولت برای حمایت مردم در زندگی روزمره آن‌ها است.»</p>
      <p>با انتشار سخنرانی رئیس‌جمهور، موجی از انتقادات از سوی اقتصاددانان و صاحبنظران به راه افتاد و گمانه‌زنی‌ها برای اجرای چنین تصمیمی و راه‌های تأمین منابع برای کمک به ۱۸ میلیون خانوار ایرانی با وجود کسری بودجه شدید دولت در سال جاری آغاز شد. برخی استفاده از منابع عمومی بودجه و اصلاح قیمت حامل‌های انرژی را راهکار تأمین منابع عنوان می‌کردند و برخی دیگر نیز استقراض از بانک مرکزی را راهکار این اقدام خام دولت می‌دانستند.</p>
      <p><b>دکتر رزاقی: در ۶ سال گذشته برای اقشار آسیب‌پذیر چه کردید؟</b><br/>دکتر ابراهیم رزاقی، اقتصاد‌دان در واکنش به حمایت دولت از ۱۸ میلیون خانوار ایرانی می‌گوید: اگر هر خانوار به طور متوسط چهار نفر باشد، حدود ۷۰ میلیون از جمعیت ایران نیازمند محسوب می‌شود. اکنون این سؤال مطرح می‌شود که آقای روحانی در شش سال گذشته برای اقشار آسیب‌پذیر و دهک‌های پایین چه کار کردید که اکنون ۷۰ میلیون نیازمند در کشور وجود دارد!</p>
      <p>وی در گفتگو با «جوان» می‌افزاید: کسانی که در این سال‌ها از مشکلات تأمین یارانه نقدی گله می‌کردند، اکنون پرداخت یارانه حمایتی دیگری را کلید زدند و همزمان تلاش می‌کنند با آمار‌های نصف و نیمه خود یارانه ثروتمندان را حذف کنند و خود را حامی اقشار ضعیف جامعه جلوه دهند.</p>
      <p>رزاقی با پیش‌بینی اینکه چاله جدیدی برای افزایش قیمت بنزین کنند، می‌گوید: دولت تصمیم دارد در ماه‌های آتی قیمت بنزین را افزایش دهد و همین پول را دوباره به ۷۰ میلیون ایرانی با نام جدید حمایتی دولت تدبیر یارانه بدهد.</p>
      <p><b>دکتر بخشی: به جای وعده، اشتغال ایجاد کنید </b><br/>دکتر لطفعلی بخشی، اقتصاد‌دان و استاد دانشگاه در واکنش به اظهارات دیروز روحانی می‌گوید: مقامات هیچ کشوری به اندازه ایران حرف نمی‌زنند. به اعتقاد من وعده آقای روحانی در حد حرف است، نه عمل. وی در گفتگو با «جوان» می‌افزاید: دولت تدبیر در شش سال گذشته مدام از پرداخت یارانه‌های نقدی انتقاد کرده و از مشکلات تأمین آن به صورت ماهانه گله داره، حال می‌خواهد به ۱۸‌میلیون خانوار ایرانی ماهانه کمک کند! اصلاً پول آن را از کجا می‌خواهد بیاورد. شاید هم چاله‌ای برای افزایش قیمت بنزین در ماه‌های آتی کنده و می‌خواهد مابه‌التفاوت افزایش قیمت بنزین را دوباره به مردم با نام دیگری برگرداند. وی با انتقاد از این اقدام دولت می‌گوید: دولت به جای اینکه اشتغال جدید ایجاد کند، به منظور اهداف سیاسی و انتخاباتی‌اش می‌خواهد مردم را جیره‌خوار دولت کند.</p>
      <p>وی با اشاره به اینکه دولت در تأمین کالا‌های اساسی مردم دچار مشکل است، می‌گوید: هرگونه کمک مالی به مردم با افزایش تقاضا برای خرید کالا مواجه می‌شود و از آنجایی که دولت در تأمین همین کالابا مشکل مواجه است، با یک تصمیم غلط، مجدداً قیمت‌ها افزایش می‌یابد و همین ۱۸ میلیون خانوار از قشر متوسط و ضعیف در تأمین مایحتاج‌شان دچار چالش می‌شود. بخشی با تأکید بر اینکه دولت کالای اساسی که با ارز دولتی ۴۲۰۰ تومانی وارد می‌کند، با قیمت ۱۰ هزار تومان به مردم می‌فروشد، حال به فکر حمایت از حداقل ۶۰ میلیون جمعیت ایران افتاده‌است. این استاد دانشگاه با اشاره به اینکه این حرف‌ها کارشناسی نیست، می‌افزاید: دولت‌ها انبوهی از وعده‌هایی است که نمی‌توانند عمل کنند و دائماً سرمایه‌های اجتماعی کشور را که همان اعتماد مردم است، از دست می‌دهند و ادامه این روند به ضرر کشور بوده و بسیار غم‌انگیز است.</p>
      <p><b>دکتر پژویان: رئیس‌جمهور، وعده‌های غیرعلمی را در آستانه انتخابات آغاز کرده است </b><br/>دکتر جمشید پژویان، استاد دانشگاه و اقتصاد‌دان، وعده حمایتی روز گذشته رئیس‌جمهور را غیرعلمی دانسته و می‌گوید:من ۴۰ سال تلاش کردم تا با استفاده از آمار و اطلاعات مرکز آمار، دهک‌های درآمدی کشور را شناسایی کنم، اما نتوانستم. دولت احمدی‌نژاد میلیارد‌ها تومن هزینه کرد تا خانوار‌های نیازمند را برای دریافت یارانه نقدی شناسایی کند، اما نتوانست. حالا دولت آقای روحانی چگونه این خانوار‌های نیازمند را شناسایی کرده‌است و با ژست انتخاباتی در جمع مردم اعلام می‌کند که ۷۰ میلیون ایرانی نیازمند داریم؟ وی در گفتگو با «جوان» می‌افزاید: برای اینکه بتوان اعتباری به وسعت ۱۸ میلیون خانوار به صورت ماهانه تأمین کرد نیاز به منابع مالی گسترده‌ای دارد.</p>
      <p>البته هنوز رقم مساعدت برای هر خانوار نامشخص است که روی میزان تأمین منابع پرداختی به خانوار اثر مستقیم خواهد داشت. متأسفانه از نظر سیاستگذاری، کشور ما در وضعیت بسیار وخیمی قرار دارد و مقامات به شعار دادن و حرف‌های بی‌عمل عادت کرده‌اند.<br/>منبع: روزنامه جوان</p>
    </article>
  </body>
</html>