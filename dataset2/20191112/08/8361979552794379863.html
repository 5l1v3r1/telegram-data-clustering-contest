<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/rinok-zemli-kolonka-mendel-novini-ukrajini-50052935.html"/>
    <meta property="og:site_name" content="НВ"/>
    <meta property="article:published_time" content="2019-11-12T08:00:00+00:00"/>
    <meta property="og:title" content="Про ринок землі, маніпуляції та політичне лицемірство — колонка прес-секретаря Зеленського Юлії Мендель"/>
    <meta property="og:description" content="У переддень розгляду в Раді законопроектів про ринок землі прес-секретар президента України Володимира Зеленського Юлія Мендель написала колонку для НВ. Нижче наводимо її повний текст."/>
  </head>
  <body>
    <article>
      <h1>Про ринок землі, маніпуляції та політичне лицемірство — колонка прес-секретаря Зеленського Юлії Мендель</h1>
      <h2>У переддень розгляду в Раді законопроектів про ринок землі прес-секретар президента України Володимира Зеленського Юлія Мендель написала колонку для НВ. Нижче наводимо її повний текст.</h2>
      <address>
        <time datetime="2019-11-12T08:00:00+00:00">12 Nov 2019, 08:00</time>
      </address>
      <p>Останніми тижнями стара політична «еліта», котра була при владі 27 років, затурбувалася про земельну реформу. Давня міфологія і маніпуляція страхами пішла в хід заради політичного зиску.</p>
      <p>У регіонах роздають листівки з фейковим — навіть не маніпулятивним — описом земельної реформи. Цей опис прямо б`є по правах ветеранів війни, бо саме їх скликають на протести проти ринку землі. Вдумайтеся — скликати ветеранів війни обманом на протести…</p>
      <p>Перекриття доріг, збирання техніки, фінансування фейкових економічних досліджень та листівок — на все це викидаються гроші і зусилля. Однак погляньмо, до чого призвело керування ринком землі старими політиками?</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/356/original/b67edefe7f1eb08a6eb22b08488b9644.png?stamp=1&amp;q=85&amp;w=115"/>
      </figure>
      <p>Сергій Фурса<br/>Проблема, що робить біднішими мільйони українців</p>
      <p>По-перше, ринок землі вже існує. Однак під мораторієм, не офіційний, де земля — це настільки ж незаконний товар, як, скажімо, канабіс.</p>
      <p>По-друге, українці не є власниками своєї землі. Не можна володіти чимось, якщо це неможливо продати, купити, здати в заставу, розвивати, змінювати чи навіть отримувати вигоду від цього. Це так само, як бути власником квартири, однак не мати змогу її продати, купити і переїхати в нову, зробити ремонт, чи навіть поміняти меблі, а здавати треба за 1000 гривень, коли справжня її ціна, скажімо, 12 000. Бо, будучи номінальним власником, ти фактично не маєш легального права розпорядитися нею.</p>
      <p>Мораторій забороняє українцям розпоряджатись своєю землею. Українці - безправні номінальні власники своїх сільгоспугідь. Справжні власники — ті, хто орендує угіддя за кілька мішків зерна за гектар; ті, хто бере землю в оренду на десятиліття, фактично розуміючи, що власник може не дожити до кінця договору; ті, хто купує землю за безцінь за схемами обходячи закон і робить на цьому багатомільйонні бізнеси. Що довше триває мораторій, то більше не захищений селянин та аграрій, бо усі важелі впливу в руках олігархів та корупціонерів. Бо це вони можуть обходити закон, демпінгувати ціни, відбирати землю, підкуповувати правоохоронців та чинуш. І жодного регулювання бути не може. Бо офіційного ринку нема. Тим часом, за час існування мораторію якось було викуплено мільйони гектарів.</p>
      <p>Отже, українські пайовики давно перетворилися на об`єкт паразитування корупціонерів та олігархів. Так, якщо ви дивуєтеся, чому ваша бабуся, маючи 10 гектарів родючих земель, здає їх за пару мішків зерна, яким годує кабанчика, то це ціна мораторію. Якщо ви дивуєтеся, чому наші власники сільгоспземель — найчастіше одні з найбідніших українців, то це ціна мораторію.</p>
      <p>Земельна реформа — це встановлення правил гри на ринку, де панує хаос, спекулювання і бандитизм. Земельна реформа, в межах якої буде скасування мораторію, насамперед зробить українців власниками на своїй землі. Тепер вони зможуть розпоряджатися нею. Ні, це не означає продати землю. Це означає, що людина зможе її купити, зможе взяти під неї кредит у банку, зможе офіційно отримати фінансування по пільговій ставці в державному банку. Це означає, що будуть встановлюватися ринкові ціни за оренду. А відтак бабуся отримуватиме гроші, за які зможе жити, а не отримувати дешевий корм для тварин. І вже потім, у випадку, якщо земля не потрібна, можна її продати. Це плюс тим, хто отримав гектари у спадок, але не хоче займатися фермерством, чи тим, хто хоче продати частину угідь, щоб зібрати суму на навчання внуків чи допомогти дитині купити квартиру.</p>
      <p>Ринкові ціни не встановлять одразу, вони зростатимуть поступово, ось чому президент навпаки закликає не продавати землі в перші роки. Нині приблизно 5−7% українців хочуть офіційно продати угіддя. У наступні роки кількість охочих коливатиметься в межах 3−5%, згідно досвіду наших східноєвропейських сусідів.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/558/original/61d3773a0a90e6ce14914dd308962250.png?stamp=1&amp;q=85&amp;w=115"/>
      </figure>
      <p>Владислава Магалецька<br/>«Прийдуть китайці та все скуплять!»</p>
      <p>Ринок землі - це також посилені антимонопольні правила та антирейдерське законодавство. А це значить, що українець матиме право захистити свою власність так само, як сьогодні може звернутися до правоохоронців за захистом інших видів майна. ДБР, НАБУ, поліція, прокуратура — у них розв’яжуться руки для захисту землевласників, оскільки ринок буде легальним, офіційним з усіма правовими титулами права власності.</p>
      <p>Ринок землі - це прозорість, якої бояться корупціонери. Тоді можна підняти справи «купівлі» сотень і тисяч гектарів тими політиками, які активно виступали за мораторій.</p>
      <p>Ринок землі - це від 1 до 4% зростання ВВП. Ось чому він вигідний кожному українцю. Сьогодні ми зростаємо 2.7%, прогноз МВФ на наступний рік — 3%. Ці цифри дають розуміння, наскільки навіть один відсоток вагомий для економічного становища кожного українця. Причому фактично земельна реформа на сьогодні - це визначальний фактор економічного зростання. Бо без визначення права власності на землю та належного механізму його захисту неможливо говорити про інвестицї у виробничу та переробну галузь, де формується додаткова вартість, а не банальна торгівля сировиною. Ось, чому її підтримують усі міжнародні партнери України. Цього очікує МВФ, Світовий банк на днях вказав, що «двох десятиліть закритого ринку та непрозорості, що стимулює корупцію, вистачило всім — настав час земельної реформи»; ЄБРР двічі наголосив, що розглядає можливість нового фінансування під ринок землі, вказавши, «що успішна земельна реформа з правильними гарантіями приверне більше інвестицій у цей сектор та сприятиме економічному зростанню України».</p>
      <p>Отож, зробімо висновки: стара «еліта», котра довела до упадку український ринок землі, де бідним є звичайний український селянин, і залишила в далекому минулому легендарну назву «житниці Європи»; «еліта», чия політика збагатила тих, кому закон не писаний, нині виступає проти прозорих правил на цьому ринку. Кому це вигідно?</p>
      <p>Ми можемо використовувати міфологічні страхи про скупівлю земель іноземцями. Але цей абсурд показує винятково низьку якість політичної гри. Адже вивезення землі вагонами неможливе в сучасному цивілізованому світі, і не існує жодної країни, де це могло би статися. Це неможливо з економічної точки зору. А ті іноземці, які вже хазяйнують на українських землях, демонструють кращий догляд за ними, великі врожаї, створення робочих місць. У таких селах ці іноземці користуються повагою, бо з повагою ставляться до українських чорноземів та українських селян.</p>
      <p>Однак це питання президент Зеленський винесе на референдум. Аби українці самі проголосували за те, чи зможуть іноземці купувати землю. «Зробимо це разом» означає, що найболючіші питання ми вирішуватимемо разом.</p>
      <p>Ринок землі не просто на часі. Він був на часі ще тоді, коли впроваджували «тимчасовий» мораторій на продаж землі, тоді, коли нас висмоктували фінансові кризи, тоді, коли так і не змогли створити стабільну економіку в країні. Він був на часі завжди. Сьогодні Україна — серед шести країн, де немає ринку землі. Поруч із нами — Конго, Куба, Північна Корея, Венесуела і Таджикістан. Ми й далі хочемо такого сусідства?</p>
      <p>І маніпуляції страхами сьогодні заради політичного зиску — це справжнє лицемірство, яке для нас усіх може обернутися найстрашнішим: відсутністю реформ та економічного зростання і фактично поверненням у минуле, де обіцянки політиків залишаються лише порожнім звуком.</p>
    </article>
  </body>
</html>