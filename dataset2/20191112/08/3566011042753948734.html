<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546369.html/%D8%AD%D9%85%D8%A7%DB%8C%D8%AA-%D8%B3%D9%BE%D8%A7%D9%87-%D8%A8%D8%B1%D8%A7%DB%8C-%D8%AA%D9%87%DB%8C%D9%87-%D8%AC%D9%87%DB%8C%D8%B2%DB%8C%D9%87-%D8%B2%D9%88%D8%AC-%D9%87%D8%A7%DB%8C-%D9%86%DB%8C%D8%A7%D8%B2%D9%85%D9%86%D8%AF-%D8%AF%D8%B1-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T08:33:00+00:00"/>
    <meta property="og:title" content="حمایت سپاه برای تهیه جهیزیه زوج های نیازمند در اصفهان"/>
    <meta property="og:description" content="معاون اجتماعی سپاه صاحب‌الزمان (عج) استان اصفهان از تهیه و توزیع جهیزیه ارزان قیمت برای زوج های نیازمند خبر داد."/>
  </head>
  <body>
    <article>
      <h1>حمایت سپاه برای تهیه جهیزیه زوج های نیازمند در اصفهان</h1>
      <h2>معاون اجتماعی سپاه:</h2>
      <address>
        <time datetime="2019-11-12T08:33:00+00:00">12 Nov 2019, 08:33</time>
      </address>
      <p>معاون اجتماعی سپاه صاحب‌الزمان (عج) استان اصفهان از تهیه و توزیع جهیزیه ارزان قیمت برای زوج های نیازمند خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ناصر چاووشی در گفت و گو با خبرنگار <a href="https://sahebnews.ir/">صاحب نیوز</a> با بیان اینکه تعدادی زیادی از جوانان کشور در سن ازدواج هستند اما متأسفانه به دلایل مختلف ازدواجشان به تأخیر افتاده است، اظهار کرد: مشکل در تأمین جهیزیه برای جوانان یکی از این دلایل است که خانواده ها با آن دست‌ و پنجه نرم می کنند؛ حرکت مردمی را برای کمک به جوانان و افزایش ازدواج دنبال می کنیم که در این حرکت مجموعه ای از جهیزیه ارزان قیمت و اقلام مورد نیاز یک زندگی تأمین شود.</p>
      <p>معاون اجتماعی سپاه حضرت صاحب‌الزمان (عج) استان اصفهان گفت: اگر ازدواج به‌طور شرعی و قانونی توسعه پیدا کند، تعداد زیادی از مشکلات و آسیب های اجتماعی جامعه امروز حل می شود و به همین دلیل معاونت اجتماعی سپاه حضرت صاحب‌الزمان (عج) مشارکت خود را برای کمک به ازدواج جوانان محدود به تهیه جهیزیه نکرده و در سه حوزه ترغیب ازدواج، تسهیل ازدواج و تحکیم پیوند خانواده فعالیت می کند.</p>
      <p>وی افزود: مشاوره، مهارت افزایی و برگزاری کارگاه های توانمندسازی زوج ها در حوزه تحکیم پیوند خانواده، تهیه جهیزیه و اجرای مراسم ازدواج آسان در حوزه تسهیل ازدواج و در حوزه ترغیب ازدواج نیز برنامه های از جمله احیاء سنت معرفی افراد همسان از طریق خانواده ها به یکدیگر، فضای سازی و تبلیغات میدانی، نمایش کلیپ و انتشار ویژه نامه را برنامه ریزی کرده است.</p>
      <p>چاووشی با اشاره به تهیه جهیزیه ارزان قیمت بیان کرد: این اقلام با اعتبار 30 میلیون تومان و با دریافت تخفیف از کارخانه های تولیدکننده و کمک خیرین قرار است تهیه شود و بین جوانان محرومی که ازدواج آن ها به دلیل مشکل تامین جهیزیه به تأخیر افتاده، قرار بگیرد.</p>
      <p>وی با توضیح اینکه این بسته شامل 24 قلم کالا از جمله یخچال، گاز، ماشین لباس شویی، سرویس قاشق و چنگال، تلویزیون، سرویس تفلون، فرش و … است، تصریح کرد: نیت کردیم 400 بسته جهیزیه تهیه و در ایام میلاد حضرت رسول (ص) و هفته بسیج در بین نیازمندان توزیع کنیم.</p>
      <p>معاون اجتماعی سپاه حضرت صاحب‌الزمان (عج) اضافه کرد: در نظر داریم برنامه های معاونت را در این بخش و در حوزه های اشتغال پایدار برای زوج های جوان و تأمین مسکن ارزان قیمت توسعه دهیم.</p>
      <p>چاووشی از مردم خیر و نوع دوست استان اصفهان درخواست کرد افراد نیازمند دریافت جهیزیه را نیز از طریق تماس با شماره تلفن ۳۶۱۲۳۹۱۱ معرفی کنند.</p>
      <p>انتهای پیام/</p>
    </article>
  </body>
</html>