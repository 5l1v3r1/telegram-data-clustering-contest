<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/12/siglitos-emp-gia-episodia-ekso-apo-tin-asoee/"/>
    <meta property="og:site_name" content="neolaia.gr"/>
    <meta property="article:published_time" content="2019-11-12T08:52:55+00:00"/>
    <meta property="og:title" content="Σύγκλητος ΕΜΠ για επεισόδια έξω από την ΑΣΟΕΕ: «Τεράστια ανησυχία» ενόψει εορτασμών της 17 Νοέμβρη"/>
    <meta property="og:description" content="Με αφορμή τα επεισόδια που διαδραματίστηκαν κατά την έφοδο της Αστυνομίας στην ΑΣΟΕΕ,η Σύγκλητος του Εθνικού Μετσόβιου Πολυτεχνείου (ΕΜΠ) εξέδωσε σχετική ανακοίνωση, εκφράζοντας την έντονη ανησυχία της ενόψει του εορτασμού του Πολυτεχνείου."/>
  </head>
  <body>
    <article>
      <h1>Σύγκλητος ΕΜΠ για επεισόδια έξω από την ΑΣΟΕΕ: «Τεράστια ανησυχία» ενόψει εορτασμών της 17 Νοέμβρη</h1>
      <h2>"Η Σύγκλητος δηλώνει ότι θα προασπίσει με όλες της τις δυνάμεις μαζί με όλη την Πολυτεχνειακή Κοινότητα το πανεπιστημιακό άσυλο και καλεί σε μαζική συμμετοχή στις εκδηλώσεις του εορτασμού."</h2>
      <address><time datetime="2019-11-12T08:52:55+00:00">12 Nov 2019, 08:52</time> by <a rel="author">neolaia.gr Team</a></address>
      <p>Με αφορμή <a href="https://neolaia.gr/2019/11/11/episodia-ekso-apo-tin-asoe-me-edasi-ke-himika/"><b>τα επεισόδια που διαδραματίστηκαν κατά την έφοδο της Αστυνομίας στην ΑΣΟΕΕ,</b></a>η Σύγκλητος του Εθνικού Μετσόβιου Πολυτεχνείου (ΕΜΠ) εξέδωσε σχετική ανακοίνωση, εκφράζοντας την έντονη ανησυχία της ενόψει του εορτασμού του Πολυτεχνείου.</p>
      <p><i>«Η Σύγκλητος δηλώνει ότι θα προασπίσει με όλες της τις δυνάμεις μαζί με όλη την Πολυτεχνειακή Κοινότητα το πανεπιστημιακό άσυλο και καλεί σε μαζική συμμετοχή στις εκδηλώσεις του εορτασμού»,</i> σημειώνει σε σημείο της ανακοίνωσής της η Σύγκλητος του ΕΜΠ.</p>
      <p>
        <b>Αναλυτικά η ανακοίνωση του ΕΜΠ:</b>
      </p>
      <p>«Το πανεπιστημιακό άσυλο προσδιορίζει ένα χώρο ελεύθερης διακίνησης ιδεών και πρέπει να προστατεύεται και να αξιοποιείται από την πανεπιστημιακή κοινότητα για την ευρεία ανταλλαγή απόψεων και την καλλιέργεια νέων ιδεών με βασικό σκοπό το όφελος του κοινωνικού συνόλου.</p>
      <p>Η συζήτηση, η καλλιέργεια και η έκφραση ιδεών και νέας γνώσης, πρέπει να γίνεται εντός του χώρου του πανεπιστημίου ελεύθερα και ανεμπόδιστα από κάθε είδους παρέμβαση, με σεβασμό και κατανόηση των απόψεων όλων των μελών της πανεπιστημιακής κοινότητας χωρίς λογικές αποκλεισμού, επιβολής ή διώξεων, γιατί μόνο με αυτόν τον τρόπο μπορούν οι καινούργιες ιδέες να έχουν δημιουργικό και επωφελή ρόλο για την κοινωνία.</p>
      <p>Απαραίτητη προϋπόθεση για τη δημοκρατική λειτουργία και την ανεμπόδιστη πραγματοποίηση δημιουργικού διάλογου εντός του πανεπιστημίου είναι η αποτροπή ενεργειών και γεγονότων που δυσφημούν και τελικά υπονομεύουν το πανεπιστημιακό άσυλο.</p>
      <p>Ο εποικοδομητικός ρόλος όλων των φορέων της πανεπιστημιακής κοινότητας στην κατεύθυνση αυτή είναι ιδιαίτερα σημαντικός.</p>
      <p>Τα πολύ πρόσφατα γεγονότα στο ΟΠΑ και η επέμβαση καταστολής προκαλούν τεράστια ανησυχία ενόψει και του τριήμερου εορτασμού της εξέγερσης του Πολυτεχνείου. Η Σύγκλητος δηλώνει ότι θα προασπίσει με όλες της τις δυνάμεις μαζί με όλη την Πολυτεχνειακή Κοινότητα το πανεπιστημιακό άσυλο και καλεί σε μαζική συμμετοχή στις εκδηλώσεις του εορτασμού.»</p>
      <h4>Δείτε ακόμα: <a href="https://www.neolaia.gr/2019/11/11/ekso-apo-tin-asoe-astynomikos-ton-mat-klotsa-diadilotria/">Έξω από την ΑΣΟΕΕ: Αστυνομικός των ΜΑΤ κλωτσά διαδηλώτρια (video)</a></h4>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/12/skitso-atka-gia-kivernisi-mitsotaki/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/12/viktoria-delito-tis-emy-proeidopoiei/"/>
        <a href="https://neolaia.gr/2019/11/12/neos-poinikos-kodikas-aposiretai-telika-i-diataksi-peri-vlasfimias/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/12/gntm2-tis-spiroulas-kaizer-metatin-apoxorisi-tis/"/>
        <a href="https://neolaia.gr/2019/11/12/to-you-epistrefei-sto-netflix-me-2i-season/"/>
        <a href="https://neolaia.gr/neo/seires-dvd"/>
      </related>
    </article>
  </body>
</html>