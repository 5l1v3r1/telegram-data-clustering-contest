<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-jnu-fee-hike-case-students-are-currently-quiet-press-conference-may-be-held-in-evening-today-2844997.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T08:59:42+00:00"/>
    <meta property="og:title" content="JNU फीस वृद्धि मामला : छात्र फिलहाल शांत, शाम को हो सकती है प्रेस वार्ता"/>
    <meta property="og:description" content="फीस वृद्धि और छात्रावास ड्राफ्ट मैनुअल को लेकर जवाहरलाल नेहरू विश्वविद्यालय (जेएनयू) के छात्रों द्वारा सोमवार को किए गए विरोध प्रदर्शन के बाद आज फिलहाल शांति बनी हुई है। हालांकि, आगे..."/>
  </head>
  <body>
    <article>
      <h1>JNU फीस वृद्धि मामला : छात्र फिलहाल शांत, शाम को हो सकती है प्रेस वार्ता</h1>
      <address><time datetime="2019-11-12T08:59:42+00:00">12 Nov 2019, 08:59</time> by <a rel="author">नई दिल्ली | लाइव हिन्दुस्तान टीम</a></address>
      <p>फीस वृद्धि और छात्रावास ड्राफ्ट मैनुअल को लेकर जवाहरलाल नेहरू विश्वविद्यालय (जेएनयू) के छात्रों द्वारा सोमवार को किए गए विरोध प्रदर्शन के बाद आज फिलहाल शांति बनी हुई है। हालांकि, आगे की रणनीति पर चर्चा के लिए 2 बजे से छात्रसंघ की बैठक होनी है और साढ़े चार बजे प्रेस वार्ता की संभावना है। वहीं. 14 नंवबर को जेएनयू, डीयू, जामिया के शिक्षक और छात्र शिक्षा और सुविधा से जुड़े विभिन्न मुद्दों को लेकर मंडी हाउस पर जुटेंगे।</p>
      <p>जानकारी के मुताबिक, फीस वृद्धि और छात्रावास ड्राफ्ट मैनुअल को लेकर जेएनयूएसयू के सदस्यों और विद्यार्थियों ने सोमवार को परिसर से बाहर आयोजित विरोध प्रदर्शन को नियंत्रित करने के लिए पुलिस ने उन पर पानी की बौछारें की थीं। यह विरोध प्रदर्शन ऐसे समय में हुआ, जब सोमवार को विश्वविद्यालय में तीसरे दीक्षांत समारोह का आयोजन किया गया था। इस समारोह को संबोधित करने के लिए उपराष्ट्रपति एम. वेंकैया नायडू और केंद्रीय मानव संसाधन विकास मंत्री रमेश पोखरियाल 'निशंक' को आमंत्रित किया गया था।</p>
      <p>जब नायडू परिसर से चले गए, तब पोखरियाल समारोह में छात्रों को संबोधित कर रहे थे। प्रदर्शन कर रहे छात्रों ने दीक्षांत समारोह का बहिष्कार करने के साथ प्रशासन से हॉस्टल ड्राफ्ट मैनुअल और फीस वृद्धि को पहले जैसा करने की मांग की।</p>
      <p>जेएनयू प्रशासन ने अपने हालिया निर्देशों में छात्रावास, मेस और सुरक्षा फीस में 400 प्रतिशत की वृद्धि की है। इसके साथ ही नए निर्देश में छात्रावास आने-जाने की समयसीमा भी सीमित कर दी गई है। </p>
    </article>
  </body>
</html>