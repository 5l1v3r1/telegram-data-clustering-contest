<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/rinok-zemli-pid-radoyu-zibralisya-protivniki-ta-prihilniki-skasuvannya-moratoriyu-novini-ukrajini-50052983.html"/>
    <meta property="og:site_name" content="НВ"/>
    <meta property="article:published_time" content="2019-11-12T08:45:00+00:00"/>
    <meta property="og:title" content="Під Радою протестують проти і за створення ринку землі"/>
    <meta property="og:description" content="Біля будівлі Верховної Ради зібралися противники і прихильники відкриття ринку сільськогосподарських земель, повідомляє Інтерфакс-Україна."/>
  </head>
  <body>
    <article>
      <h1>Під Радою протестують проти і за створення ринку землі</h1>
      <h2>Біля будівлі Верховної Ради зібралися противники і прихильники відкриття ринку сільськогосподарських земель, повідомляє Інтерфакс-Україна.</h2>
      <address>
        <time datetime="2019-11-12T08:45:00+00:00">12 Nov 2019, 08:45</time>
      </address>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/948/original/12af88430cadb16e388d91721bd8346f.png?stamp=1&amp;q=85&amp;w=115"/>
      </figure>
      <p>Юлія Кириченко<br/>Чому референдум про ринок землі не має сенсу</p>
      <p>Акцію протесту проти ухвалення законопроектів № 2178 і № 2178−10 про відкриття ринку землі організували Всеукраїнська аграрна рада, представники політичних партій Національний корпус, Всеукраїнське об'єднання Свобода і Правий сектор. На площі Конституції зібралося кілька сотень людей. Вони заявляють, що скасування мораторію є спробою влади продати українські землі олігархам і транснаціональним корпораціям. Організатори протестної акції привезли до стін парламенту півтора десятка одиниць сільськогосподарської техніки. Вони вимагають відкликати законопроекти № 2178 (урядовий) і № 2178−10 (внесений групою нардепів від Слуги народу).</p>
      <p>Перед будівлею Верховної Ради зібралися також прихильники скасування мораторію на продаж землі. Вони виступають за початок земельної реформи та створення прозорого ринку сільськогосподарських земель.</p>
      <p>Нагадаємо, прем'єр-міністр Олексій Гончарук заявляв, що Рада може розглянути законопроекти про ринок землі цього тижня.</p>
      <p><a href="https://nv.ua/ukr/biz/economics/rinok-zemli-v-radu-vnesli-zakonoproekt-novini-ukrajini-50044824.html">Урядовий законопроект про ринок землі</a> передбачає, що він буде відкритий з 1 жовтня. Купувати земельні ділянки сільськогосподарського призначення зможуть громадяни України, українські юридичні особи, а також територіальні громади та держава.</p>
      <p>Законопроектом № 2178−10, ініціаторами якого є голова комітету з питань аграрної та земельної політики Микола Сольський і декілька депутатів від Слуги народу, пропонується передбачити, що іноземці та особи без громадянства <a href="https://nv.ua/ukr/biz/markets/prodazh-zemli-u-verhovniy-radi-zareyestruvali-onovleniy-zakonoproekt-pro-rinok-zemli-v-ukrajini-novini-ukrajini-50047339.html">не зможуть ставати власниками земель сільгосппризначення до 1 січня 2024</a>.</p>
      <p>Вчора президент Володимир Зеленський заявив, що купувати землі сільськогосподарського призначення після скасування мораторію зможуть тільки українські громадяни і засновані ними підприємства. Іноземці отримають таке право тільки в тому випадку, якщо громадяни України <a href="https://nv.ua/ukr/biz/economics/inozemci-zmozhut-kupuvati-silgospzemli-v-ukrajini-tilki-pislya-referendumu-z-cogo-pitannya-zelenskiy-50052787.html">дадуть на це згоду на референдумі</a>.</p>
    </article>
  </body>
</html>