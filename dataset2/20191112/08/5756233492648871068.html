<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621076/%D9%86%D9%82%D8%AF%DB%8C%D9%86%DA%AF%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D8%A8%D9%87-%D8%AD%D8%AF%D8%A7%D9%82%D9%84-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T08:43:00+00:00"/>
    <meta property="og:title" content="نقدینگی در بازار مسکن به حداقل رسیده است"/>
    <meta property="og:description" content="استاد دانشگاه پیام نور استان قزوین گفت: مشکل اصلی کشور گردش سرمایه در حوزه مسکن است، به همین دلیل شاهدیم نقدینگی در بازار مسکن به حداقل رسیده است."/>
  </head>
  <body>
    <article>
      <h1>نقدینگی در بازار مسکن به حداقل رسیده است</h1>
      <address>
        <time datetime="2019-11-12T08:43:00+00:00">12 Nov 2019, 08:43</time>
      </address>
      <p>
        <i>استاد دانشگاه پیام نور استان قزوین گفت: مشکل اصلی کشور گردش سرمایه در حوزه مسکن است، به همین دلیل شاهدیم نقدینگی در بازار مسکن به حداقل رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرشاد فصاحت استاد دانشگاه پیام نور استان قزوین در گفت‌وگو با ایسنا، اظهار کرد: کمبود مسکن در جوامع مختلف به‌عنوان یکی از اصلی‌ترین مشکلات اقتصادی، صریح‌تر و ملموس‌تر از سایر مشکلات در کشورها خود را نشان می‌دهند. معمولاً برای رفع این مشکل در برنامه‌های توسعه پنج‌ساله کشور پیش‌بینی ساخت مسکن اتفاق می‌افتد ولی هیچ‌وقت این امر به‌طور کامل تحقق نمی‌یابد.</p>
      <p>وی ادامه داد: این بخش با بیش از ۲۵۰ گروه شغلی مرتبط می‌تواند در حل مشکلات و معضلاتی همچون بیکاری و تولید مؤثر باشد. یکی از روش‌های حل این مشکلات هدایت هدفمند نقدینگی موجود به سمت بازار مسکن است. همان‌طور که می‌دانیم حجم نقدینگی در کشورها در دست مردم آن کشور است که بایستی برنامه‌ریزی صحیح و اصولی در راستای هدایت این منابع مالی به سمت بازارهای هدف انجام گیرد.</p>
      <p>این استاد اقتصاد تصریح کرد: متأسفانه در کشورهای درحال‌توسعه نظیر ایران که بازارهای مالی به‌شدت بی‌ثباتی دارند، مردم از بیم از بین رفتن ارزش پول در اختیار خود به‌طور هیجانی به سمت بازارهای مختلف ازجمله بازار ارز و طلا هجوم می‌برند.</p>
      <p>وی تأکید کرد: مشکل اصلی کشور گردش سرمایه در حوزه مسکن است، به همین دلیل شاهدیم نقدینگی در بازار مسکن به حداقل رسیده است.</p>
      <p>فصاحت اضافه کرد: از طرف دیگر در جهت افزایش توان و بهره‌وری تعاونی‌های مسکن در جذب اعضاء و سرمایه، اقداماتی همچون انتقال و آموزش فنی و مهندسی به مدیران تعاونی‌ها، ارتقا و آموزش اطلاعات حقوقی موردنیاز مدیران تعاونی‌ها و افزایش اطلاعات اجرا و نظارت بر پروژه‌های عمرانی بایستی در دستور کار قرار گیرد.</p>
      <p>این استاد دانشگاه در پایان تشریح کرد: امروزه کلیه دستگاه‌های اجرایی دولتی، نیمه‌دولتی و خصوصی برای اینکه در مسیر توسعه قرار گیرند ناگزیرند از فعالیت‌های نوآورانه و دانش‌بنیان بهره گیرند. در این راستا راه‌اندازی مراکز ایده و خلاقیت باهدف ارتقای سطح تعاونی‌ها از حالت سنتی به حالت بهره‌ور و نیز حل مشکلات تعاونی‌ها از طریق برگزاری استارت‌آپ‌های دانشجویی و جذب و حمایت از ایده‌های نو و خلاقانه در این زمینه، همچنین ترویج فرهنگ تعاون و افتتاح صندوق‌های تأمین مالی خرد تضمین‌شده برای حمایت از شرکت تعاونی‌های دانش‌بنیان و نوآور نقش مهمی در ارتقای کارآمدی تعاونی‌های مسکن خواهد داشت.</p>
    </article>
  </body>
</html>