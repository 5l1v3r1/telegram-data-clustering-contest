<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/pavlice-nehoda-smrt-predjizdeni.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T08:28:00+00:00"/>
    <meta property="og:title" content="Nehoda a čtyři mrtví u Pavlic: Řidič před horizontem předjížděl přes plnou čáru"/>
    <meta property="og:description" content="Bezohlednost. Naprosto zbytečný risk. Tak po úterním vyjádření policie k pondělní tragické nehodě u Pavlic, při které zemřely čtyři osoby, mluví lidé o jedné z nejtragičtějších dopravních nehod na Znojemsku v posledních letech. Policie nyní potvrdila, že za tragedií stojí nejspíš bezohledné předjíždění."/>
  </head>
  <body>
    <article>
      <h1>Nehoda a čtyři mrtví u Pavlic: Řidič před horizontem předjížděl přes plnou čáru</h1>
      <address><time datetime="2019-11-12T08:28:00+00:00">12 Nov 2019, 08:28</time> by <a rel="author">Dalibor Krutiš</a></address>
      <p>Tragická nehoda se stala krátce před pátou hodinou odpolední na hlavním tahu mezi Jihlavou a Znojmem. „Policisté na místě zjistili, že řidič osobního auta Audi A6 jedoucí od Znojma přejel do protisměru, kde se čelně střetl s VW Passat. S těmito auty se srazilo další, které jelo za volkswagenem směrem na Znojmo. Jednalo se o Škodu Fabia,“ uvedla policejní mluvčí Kamila Haraštová.</p>
      <p>Na místě přišli o život tři cestující z Audi A6, další jejich spolucestující skončila v nemocnici. „Ve Volkswagenu Passat přišla o život šestadvacetiletá řidička, která cestovala se svým malým dítětem. To záchranáři letecky transportovali do nemocnice. Také řidič ze škodovky utrpěl zranění,“ sdělila Haraštová.</p>
      <figure>
        <img src="https://g.denik.cz/69/a6/72673243-2764482713672294-6080675012455432192-n_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/pri-hromadne-srazce-tri-aut-zemreli-ctyri-lide-k-vazne-nehode-vyrazil-vrtulnik-20191111.html">Při tragické srážce tří aut u Pavlic zemřeli čtyři lidé. Včetně matky od dítěte Přečíst článek ›</a>
      </aside>
      <p>Policie následně doplnila, že řidič audi skutečně předjížděl v místě, kde to zakazuje vodorovná dopravní značka. „Podle prvotních informací předjížděl řidič audi s rakouskou registrační značkou v nepřehledném stoupání nákladní auto v místech, kde je plná čára. Na horizontu se čelně střetl s protijedoucím passatem,“ dodala znojemská policejní mluvčí Lenka Drahokoupilová. Jak dodala, všichni pasažéři v audi byli Rakušané. "Řídil jednapadesátiletý muž. Kromě ženy, která seděla na místě spolujezdce neměli ostatní cestující zapnuté bezpečnostní pásy," doplnila.</p>
      <p>Čtyřem lidem tedy už záchranáři nedokázali pomoci. „Zemřeli ještě před naším příjezdem. Jejich zranění byla neslučitelná se životem,“ informovala přímo z místa tragédie mluvčí záchranářů Michaela Bothová.</p>
      <figure>
        <img src="https://g.denik.cz/63/25/7066186-trebenice-nehoda-se-zranenim-osobni-automobil-a-motorkar_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/nechtena-vzacnost-motorkar-se-srazil-s-lesni-zveri-ma-stredne-tezka-zraneni-20191023.html">Nechtěná "vzácnost". Motorkář se srazil s lesní zvěří, má středně těžká zranění Přečíst článek ›</a>
      </aside>
      <p>Její kolegové zachraňovali další tři lidi. Dítě ve velmi vážném stavu přepravili vrtulníkem do Dětské nemocnice v Brně. „Ošetřovali jsme ženu s mnohočetnými poraněními, na řízené ventilaci jsme ji dopravili na urgentní příjem fakultní nemocnice v brněnských Bohunicích,“ uvedla mluvčí. Lehce zraněného muže sanitka převezla do nemocnice ve Znojmě.</p>
      <p>Dopravní policisté na místě prováděli nezbytné úkony až do nočních hodin. Silnice byla zcela uzavřena po celou dobu prvotního ohledání. Provoz se podařilo obnovit až po desáté hodině večerní. Celá tragédie zůstává nadále v šetření.</p>
      <figure>
        <img src="https://g.denik.cz/69/2d/39640grfvdcs-07_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/kamion-s-dobytkem-havaroval-na-krizovatce-u-jamolic-zvirata-se-toulaji-po-okoli-20191017.html">Kamion převážející dobytek havaroval. Několik zvířat museli veterináři utratit Přečíst článek ›</a>
      </aside>
      <p>Na silnicích Znojemska tak letos zahynulo už devatenáct lidí. Je to nejvíce za posledních dvanáct let.</p>
    </article>
  </body>
</html>