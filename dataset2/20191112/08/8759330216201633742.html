<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903450/topper-siddert-na-bij-engeland-sterling-gepasseerd-wegens-opstootje.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T08:00:00+00:00"/>
    <meta property="og:title" content="Topper siddert na bij Engeland: Sterling gepasseerd wegens opstootje"/>
    <meta property="og:description" content="Raheem Sterling komt donderdag niet in actie in het EK-kwalificatieduel van Engeland met Montenegro. De aanvaller van Manchester City wordt gestraft door bondscoach Gareth Southgate wegens een opstootje op de training."/>
  </head>
  <body>
    <article>
      <h1>Topper siddert na bij Engeland: Sterling gepasseerd wegens opstootje</h1>
      <address>
        <time datetime="2019-11-12T08:00:00+00:00">12 Nov 2019, 08:00</time>
      </address>
      <p>
        <b>Raheem Sterling komt donderdag niet in actie in het EK-kwalificatieduel van Engeland met Montenegro. De aanvaller van Manchester City wordt gestraft door bondscoach Gareth Southgate wegens een opstootje op de training.</b>
      </p>
      <p>De 24-jarige Sterling kreeg het aan de stok met verdediger Joe Gomez van Liverpool, dat zondag in de Premier League-topper met 3-1 van de regerend titelhouder won. De voetbalbond FA erkent dat er sprake was van een confrontatie tussen de twee. Sterling en Gomez, die op Anfield al ruzieden, moesten door andere spelers uit elkaar worden gehaald.</p>
      <p>Southgate besloot Sterling niet weg te sturen, maar tegen Monetenegro komt de vleugelaanvaller niet in actie. "Helaas waren de emoties van de wedstrijd van zondag nog vers. Mijn gevoel zegt dat dit de juiste maatregel is." De maatregel is genomen in overeenstemming met de spelersgroep van <i>The Three Lions</i>. Engeland speelt maandag nog tegen Kosovo.</p>
      <p><b>Vol aan de bak</b><br/>Engeland is nog niet zeker van het EK, waardoor het ontbreken van Sterling een tegenvaller is. De ster van Manchester City steekt in bloedvorm en was dit seizoen al goed voor veertien goals en vijf assists. In de kwalificatiereeks staat de teller op acht goals en vijf assists.</p>
      <p>Op <i>Instagram</i> trekt Sterling het boetekleed aan. Hij benadrukt dat de vrede reeds is getekend tussen hem en Gomez. 'Ik ben man genoeg om toe te geven dat de emoties de overhand namen', schrijft hij. 'We begrijpen beiden dat dit iets van vijf tot tien seconden is en het is klaar nu.'</p>
      <figure>
        <embed-post data-src="https://www.instagram.com/p/B4vs0UiAJCv" data-service="Instagram"/>
      </figure>
    </article>
  </body>
</html>