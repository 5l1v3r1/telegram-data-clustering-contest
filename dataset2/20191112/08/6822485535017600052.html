<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T08:16:00+00:00"/>
    <meta property="og:title" content="۱۰۰ سال زندان برای ربودن پنج زن تهرانی"/>
    <meta property="og:description" content="به‌گزارش ایران، رسیدگی به این پرونده ازسال گذشته به‌دنبال شکایت زن جوانی شروع شد."/>
  </head>
  <body>
    <article>
      <h1>۱۰۰ سال زندان برای ربودن پنج زن تهرانی</h1>
      <address>
        <time datetime="2019-11-12T08:16:00+00:00">12 Nov 2019, 08:16</time>
      </address>
      <p>راننده پراید مسافرکش که ۵ زن و دختر را در شرق تهران ربوده و مورد آزار و اذیت قرار داده بود از سوی قاضی دادگاه کیفری تهران به بیش از یک صد سال زندان، شلاق و پرداخت دیه محکوم شد.</p>
      <p>به‌گزارش ایران، رسیدگی به این پرونده ازسال گذشته به‌دنبال شکایت زن جوانی شروع شد.</p>
      <p>وی به پلیس گفت: ساعت 9 شب مقابل مترو نوبنیاد منتظر تاکسی بودم تا به حکیمیه بروم که یک پراید سفید جلوی پایم توقف کرد فکر کردم مسافربر است به‌همین خاطرسوار بر خودرویش شدم. بعد از دقایقی یکی از مسافران از خودرو پیاده شد و در حالی که من تنها در صندلی جلو بودم پسر جوان به‌سمت جاده تلو رفت و در آنجا پس از کتک‌کاری مرا مورد آزار و اذیت قرار داد و حتی در این درگیری یکی از دندان‌هایم را شکست.</p>
      <p>بدین ترتیب تیمی از مأموران اداره 16 پلیس آگاهی تهران برای دستگیری متهم وارد عمل شدند اما کارآگاهان دریافتند در پرونده مشابه دیگری نیز یک دختر به‌همین شیوه هدف آزار و اذیت راننده پراید قرار گرفته است.تیم پلیس جنایی تهران در این شاخه ردیابی‌های پلیسی را آغاز کردند و توانستند شماره پلاک خودروی متهم را پیدا کنند اما مشخص شد خودرو متعلق به یک زن میانسال است. وی  در بازجویی‌ها به پلیس گفت که پسرش با خودرو مسافرکشی می‌کند. بدین ترتیب بلافاصله متهم دستگیر شد.</p>
      <p>امیر ابتدا خود را بیگناه می‌دانست اما وقتی از سوی شاکی‌ها مورد شناسایی قرار گرفت به ناچار لب به اعتراف گشود و در نهایت به پنج فقره آدم ربایی و آزار و اذیت زنان تهرانی اعتراف کرد.</p>
      <p>صبح دیروز این متهم از زندان به شعبه چهارم دادگاه کیفری استان تهران به ریاست قاضی متین راسخ انتقال یافت وتحت محاکمه قرار گرفت.</p>
      <p>امیر 28 ساله در اظهاراتش به قضات گفت: اتهام هایم را قبول دارم. من 8 زن را به‌عنوان مسافر سوار کردم و بعد از کشاندن به جاده‌ای خلوت آنها را آزار داده و اموالشان را سرقت کردم البته 3 تا از زنان موفق شدند از خودروام فرار کنند. الان متوجه هستم که اشتباه کردم با این حال تقاضای عفو وبخشش دارم.</p>
      <p>او درباره انگیزه‌اش گفت: من بیماری جنسی دارم و برای اینکه به آرامش برسم دست به این کار می‌زدم.</p>
      <p>وکیل متهم نیز به قضات گفت: موکلم پس از مرگ پدرش دچار افسردگی شده بود و به همین خاطر دست به این جرایم زده است. قضات دادگاه نیز پس از پایان جلسه دادگاه وارد شور شده و متهم را به اتهام ربودن و آزار و اذیت جنسی5 زن و سرقت مقرون به آزار به بیش از یکصد سال حبس، 110 ضربه تازیانه و پرداخت دیه به خاطر ضرب و جرح زنان محکوم کردند.</p>
    </article>
  </body>
</html>