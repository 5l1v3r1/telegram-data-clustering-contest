<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/seinfeld-stjernas-bisarre-dod-oppklart/71808532"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T08:54:08+00:00"/>
    <meta property="og:title" content="«Seinfeld»-stjernas bisarre død oppklart"/>
    <meta property="og:description" content="Ikke noe kriminelt skal ha skjedd da skuespilleren ble funnet død - naken mellom to trær i ødemarka."/>
  </head>
  <body>
    <article>
      <h1>«Seinfeld»-stjernas bisarre død oppklart</h1>
      <h2>Ikke noe kriminelt skal ha skjedd da skuespilleren ble funnet død - naken mellom to trær i ødemarka.</h2>
      <address><time datetime="2019-11-12T08:54:08+00:00">12 Nov 2019, 08:54</time> by <a rel="author">Vilde Holta Røssland</a></address>
      <p>28. juni ble skuespilleren <a href="https://www.dagbladet.no/kjendis/savnet-skuespiller-trolig-funnet-dod/71399355">Charles Levin (70)</a>, kjent fra «Seinfeld», meldt savnet av sønnen sin, Jesse Levin.</p>
      <p>Etter over ei uke med leting fikk politiet et gjennombrudd i saken, da det ble fanget opp et nødsignal fra en mobiltelefon - noe som gjorde det mulig å avgrense søket. Levins bil ble deretter funnet på en øde vei i Oregon, der hunden hans, mopsen Boo Boo Bear, ble funnet død.</p>
      <p>Et par dager seinere ble også Levin funnet, naken mellom to trær - mens klærne lå ved siden av liket. Derfor trodde politiet at noe kriminelt hadde skjedd, men nå er dødsårsaken klar.</p>
      <p>I obduksjonsrapporten kommer det ifølge <a href="https://www.dailymail.co.uk/news/article-7657613/Seinfeld-actor-Charles-Levins-body-30ft-slope-partially-eaten-vultures.html?ico=pushly-notifcation-small">Daily Mail</a> fram at alle fire lemmer fortsatt var intakt på torsoen til skuespilleren, men at mye tyder på at gribber kan ha vært i nærheten av liket. Dette fordi det ble funnet ekskrementer fra gribber rundt liket.</p>
      <p>Også Levins indre organger viste tegn til dette.</p>
      <h3>Ikke noe kriminelt</h3>
      <p>Da Charles Levin ble meldt savnet av sønnen sin 28. juni, hadde han tidligere samme dag ringt til en venn og sagt at han hadde kjørt seg bort.</p>
      <p>Deretter skal bilen hans ha kjørt seg fast, og Levin gikk for å finne hjelp.</p>
      <p>Det tok 15 dager før han omsider ble funnet, og i obduksjonsrapporten kommer det fram at han hadde vært død i flere dager da han ble funnet.</p>
      <p>
        <b>Politiet har slått fast at skuespilleren trolig falt ned en liten dal da han gikk ut av bilen for å søke etter hjelp. At han ble funnet naken forklares ved at han tok av seg klærne på grunn av varmen.</b>
      </p>
      <p>Den 70 år gamle skuespilleren har blant annet hatt roller i «Seinfeld», «Night Court», «NYPD Blue», «Annie Hall» og «The Golden Child».</p>
    </article>
  </body>
</html>