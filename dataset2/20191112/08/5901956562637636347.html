<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/ni-izgovorov-da-bi-jim-kaj-manjkalo-247704"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T08:00:00+00:00"/>
    <meta property="og:title" content="Ni izgovorov, da bi jim kaj manjkalo"/>
    <meta property="og:description" content="LJUBLJANA – Ilka Štuhec se je za finiš priprav za novo smučarsko sezono letos odločila v ZDA, kjer se mudi od petka, slovenski smukači pa so se danes odpravili po ustaljenem receptu v Kanado...."/>
  </head>
  <body>
    <article>
      <h1>Ni izgovorov, da bi jim kaj manjkalo</h1>
      <h2>Ekipa za hitre discipline danes na zadnji trening pred smukaško sezono. Za sabo imajo toliko dni na snegu, da bi že lahko šli na tekmo.</h2>
      <address><time datetime="2019-11-12T08:00:00+00:00">12 Nov 2019, 08:00</time> by <a rel="author">Mojca Finc</a></address>
      <p>LJUBLJANA – <b>Ilka Štuhec</b> se je za finiš priprav za novo smučarsko sezono letos odločila v ZDA, kjer se mudi od petka, slovenski smukači pa so se danes odpravili po ustaljenem receptu v Kanado. V Nakiski bodo vadili en teden, nato pa se premaknili za prav toliko dni še v Panoramo, preden se bodo podali na prizorišče uvodne smukaške tekme v Lake Louise. <b>Boštjanu Klinetu</b>, <b>Martinu Čatru</b>, <b>Klemnu Kosiju</b> in <b>Mihi Hrobatu</b> sta se pridružila še <b>Tilen Debelak</b> in <b>Nejc Naraločnik</b>.<br/><br/>Namesto v Čilu, kjer so vsako leto opravili najpomembnejši del treninga, so letos ugodne razmere za vadbo iskali na evropskih ledenikih. »Ko smo se 23. avgusta odločili, da ne gremo v Čile, smo ostali brez vsake rezervacije in proge. Kar namučili smo se, da smo vse uredili. Smo pa povsod, kjer smo bili, imeli dobre razmere. Seveda to ni isto kot Čile, smo pa imeli kakovostno in količinsko dovolj vsega, zato ni izgovorov, da bi nam kaj manjkalo,« je odgovorni trener hitrih disciplin <b>Peter Pen </b>ocenil, da so bile priprave kljub spreminjanju načrtov uspešne.<br/><br/>Večino časa so se zadrževali v Sass Feeju in Zermattu. »Imeli smo tudi srečo, da so na Stelviu naredili daljšo progo, imeli smo minuto dolg superveleslalom in smuk. Glavno smo naredili, v zadnjih dveh tednih prideta na vrsto izvedba in tekmovalnost,« je razkril nadaljnje korake. Reprezentanti imajo v nogah med 45 in 50 snežnih dni. »S takšno količino gredo lahko tudi že na tekmo,« pravi Pen. Večinoma so trenirali sami, v prihodnjih dneh se bodo merili z Avstrijci, Švicarji in Kanadčani: »Dovolj priložnosti bo, da se udarimo potem med sezono,« na dolgo zimo opozarja Pen.<br/><br/>Trenerski štab je v pripravljalnem obdobju okrepil <b>Grega Koštomaj</b>. Kako so si razdelili vloge v ekipi, v kateri je ob njiju s Penom še<b> Gašper Markič</b>? »Vsi trenerji delamo vse, razdelimo si delo, ne govorimo več o pomočnikih,« je pojasnil.</p>
      <h3>Trend: testi a la Hirscher</h3>
      <p>Reprezentanca bo imela v smuku štiri startna mesta, v superveleslalomu in kombinaciji po pet. Med tekmece se vrača Čater, ki se je februarja poškodoval na svetovnem prvenstvu. Kline, ki se v zadnjih dveh sezonah išče v smuku, je po Penovih besedah napredoval. »Delali smo na čevljih in našli rešitev. Sledijo podrobnosti, ki jih moramo poskusiti pri večji hitrosti. V prejšnjo zimo je startal z novimi smučmi, zdaj bo lažje, saj ima podatke in vtise, ki jih potrebuje. Zanimiv je ta trend; ker je <b>Marcel Hirscher </b>toliko delal na testih smuči in nastavitvah, so zdaj vsi v tem, vsi testirajo. Včasih smo prišli na trening z dvema paroma ali tremi, zdaj jih imamo med pet in deset,« je postregel z zanimivostjo. Kje so fantje v primerjavi s konkurenco, bo jasno 30. novembra na uvodnem smuku sezone v Lake Louisu. </p>
    </article>
  </body>
</html>