<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/masterplan-inserite-le-strade-nizza-fiumedinisi-e-gallodoro-letojanni.html"/>
    <meta property="og:site_name" content="Tempostretto"/>
    <meta property="article:published_time" content="2019-11-12T08:59:54+00:00"/>
    <meta property="og:title" content="Masterplan: inserite le strade Nizza-Fiumedinisi e Gallodoro-Letojanni"/>
    <meta property="og:description" content="La rimodulazione del piano degli interventi contenuto nel masterplan ha previsto ulteriori fondi per la viabilità nella zona jonica"/>
  </head>
  <body>
    <article>
      <h1>Masterplan: inserite le strade Nizza-Fiumedinisi e Gallodoro-Letojanni</h1>
      <address><time datetime="2019-11-12T08:59:54+00:00">12 Nov 2019, 08:59</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>La rimodulazione del piano degli interventi ha previsto ulteriori fondi per la viabilità nella zona jonica</i>
      </p>
      <p><b>Messa in sicurezza delle strutture scolastiche e sistemazione delle reti stradali</b>. Sono le due scelte strategiche che caratterizzano il masterplan della Città Metropolitana di Messina. Con una novità importante per la zona jonica: l’inserimento dei progetti per la <b>strada intercomunale Nizza-Fiumedinisi</b> e per la <b>strada Letojanni-Gallodoro</b>.</p>
      <p>Le modifiche al piano di interventi inseriti nel Patto per lo Sviluppo sono state illustrate a Palazzo dei Leoni.<br/><br/>La definizione delle linee di realizzazione delle opere costituisce un’importante tappa del percorso di attuazione del cronoprogramma, voluto dal sindaco metropolitano Cateno De Luca per accelerare i tempi di messa in atto dei lavori.<br/><br/>La rimodulazione si è resa necessaria per oltre il 50% dei progetti inseriti originariamente. <b>Senza la revisione si sarebbe andati incontro alla perdita di ingenti fondi</b>.</p>
      <p>La scelta è stata quella di puntare sulle criticità maggiori: condizione delle reti stradali e riqualificazione delle strutture scolastiche di pertinenza provinciale. De Luca ha sottolineato l’esigenza di operare celermente e con efficienza puntando non solo a rispettare i termini previsti ma anche ad anticipare le scadenze fissate nel Patto per lo Sviluppo della Città di Messina.</p>
      <h3>Le novità per il comprensorio jonico</h3>
      <p>Tra i nuovi interventi inseriti, per il comprensori jonico spicca il <b>progetto di completamento della strada intercomunale Nizza-Fiumedinisi</b>. L’opera, dal costo di <b>13,5 milioni di euro</b>, sarà finanziata con il Fondo Sviluppo e Coesione 2014/2020.</p>
      <p>Novità sono anche rappresentate da progetti per il monitoraggio degli edifici scolastici e metropolitani considerati strategici (1,8 milioni di euro) e per la verifica sismica e il monitoraggio dei ponti presenti sulla viabilità provinciale (750mila 466 euro).<br/><br/>Nuovi fondi sono stati, inoltre, previsti per il <b>completamento della strada Gallodoro-Letojanni</b>, il cui costo complessivo adesso ammonta a <b>9mln 311mila euro</b>.</p>
      <p>I responsabili del settore tecnico, Armando Cappadonia e Francesco Roccaforte, hanno esaminato gli aspetti tecnici dei nuovi progetti inseriti al posto di quelli “inattuabili” nei tempi previsti dal masterplan ed hanno sollevato i timori che un eventuale riproporsi dei problemi finanziari e di bilancio, che fin qui hanno attanagliato la naturale gestione della Città metropolitana di Messina, possa incidere nuovamente sui tempi di attuazione delle procedure di spesa.</p>
    </article>
  </body>
</html>