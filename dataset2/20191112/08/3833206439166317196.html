<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913094.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T08:58:00+00:00"/>
    <meta property="og:title" content="Капитанът на Левски за бивш играч на Ботев (Пд): Ракията не прощава!"/>
    <meta property="og:description" content="Капитанът на Левски Живко Миланов отвърна на острите нападки към него от страна на бившия нападател ..."/>
  </head>
  <body>
    <article>
      <h1>Капитанът на Левски за бивш играч на Ботев (Пд): Ракията не прощава!</h1>
      <address>
        <time datetime="2019-11-12T08:58:00+00:00">12 Nov 2019, 08:58</time>
      </address>
      <p>Капитанът на Левски <a href="https://www.plovdiv24.bg/sport/persons/517.html">Живко Миланов</a> отвърна на острите нападки към него от страна на бившия нападател на Марица и Ботев (Пд) <a href="https://www.plovdiv24.bg/sport/persons/2753.html">Петър Курдов</a>. Пловдивчанинът обяви, че е чул, че Миланов играел срещу <a href="https://www.plovdiv24.bg/sport/persons/4300.html">Петър Хубчев</a> и правел напук на треньора. Коментарът му бе след загубата на сините от "канарчетата" с 0:1 в Коматево.</p>
      <p>"Не исках да го коментирам този човек, но не мога да оставя да се говорят лъжи и измислици по мой адрес. Няма проблем да бъда критикуван. Това винаги съм го приемал. Градивната критика ме е мобилизирала, но да чувам, че играя срещу треньора си, не мога да го повярвам. Това означава да играя против Левски, против мен самия", заяви Миланов пред Спортал.</p>
      <p>"Аз имам близо 500 мача и във всеки един съм давал максимума от себе си. Не винаги се е получавало, но хората, които ме познават, знаят, че цялата си кариера съм изградил с много трудно и пот, минавайки през всякакви трудности. Никога не съм си позволявал да се крия. Това означава да плюя на абсолютно всичко, което съм направил досега. Нека да каже къде го е чул? Сигурно в кръчмата? Ако иска да си намери работа, да отиде в някой жълт вестник. Там да говори измислици! Не мога да повярвам, че човек на тия години може да говори такива неща, ама явно ракията не прощава", избухна капитанът на Левски.</p>
    </article>
  </body>
</html>