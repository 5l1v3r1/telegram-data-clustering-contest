<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/doncic-je-bil-s-34-tockami-najboljsi-strelec-tekme"/>
    <meta property="og:site_name" content="Primorske novice"/>
    <meta property="article:published_time" content="2019-11-12T08:39:45+00:00"/>
    <meta property="og:title" content="Dončić je bil s 34 točkami najboljši strelec tekme"/>
    <meta property="og:description" content="Košarkarji Dallas Mavericks so navkljub znova zelo razpoloženemu Slovencu Luki Dončiću ostali praznih rok na gostovanju v severnoameriški ligi NBA pri Bostonu. Kelti so slavili s 116:106. Ljubljančan je bil s 34 točkami najboljši strelec tekme, v statistko je vpisal še devet podaj in šest skokov."/>
  </head>
  <body>
    <article>
      <h1>Dončić je bil s 34 točkami najboljši strelec tekme</h1>
      <address><time datetime="2019-11-12T08:39:45+00:00">12 Nov 2019, 08:39</time> by <a rel="author">STA</a></address>
      <p>
        <b>Košarkarji Dallas Mavericks so navkljub znova zelo razpoloženemu Slovencu Luki Dončiću ostali praznih rok na gostovanju v severnoameriški ligi NBA pri Bostonu. Kelti so slavili s 116:106. Ljubljančan je bil s 34 točkami najboljši strelec tekme, v statistko je vpisal še devet podaj in šest skokov.</b>
      </p>
      <figure>
        <img src="https://static.primorske.si/foto/highres/gnweb/719376_252-doncic.jpg"/>
        <figcaption>Luka Dončić Foto: Anze Malovrh/STA</figcaption>
      </figure>
      <p><b>BOSTON</b> &gt; Eden ključnih mož Bostona, ki je na prvem mestu lige NBA, je bil <b>Kemba Walker</b>, ki je v zadnji četrtini prispeval tri trojke, tekmo pa končal pri 29 točkah. <b>Jaylen Brown</b> je dodal 25 točk in 11 skokov. Boston je sicer zmagal osem zaporednih tekem.</p>
      <p>Porazen večer je za <b>Kristapsom Porzingisom</b>, ki je vpisal zgolj štiri točke ob metu 1:11 iz igre. Latvijec je po tekmi priznal, da je morda tudi njegova slaba predstava eden ključnih dejavnikov za prvi poraz Dallasa na gostovanjih v tej sezoni.</p>
      <p>“Imel sem nekako prosti večer. Drugi fantje so stopili naprej. Borili so se do konca. Če bi imel boljšo tekmo, bi bil rezultat bržčas povsem drugačen,” je po tekmi menil Porzingis.</p>
      <p>“Porzingis je imel težek večer. Tekmo moramo pozabiti in iti naprej. Zgodijo se takšni večeri,” je bil kratek trener Dallasa <b>Rick Carlisle</b>.</p>
      <p>Dallas je slabo metal za tri točke, zadel je 11 od 42 metrov, Boston na drugi strani 15 od 35. Kelti so imeli vse niti v svojih rokah, le ob koncu prvega polčasa so jih Mavericks za trenutek ogrozili, ko je za 54:54 zadel <b>Dorian Finney-Smith</b>. V drugem polčasu so domačini hitro pobegnili, v ospredje je stopil Walker, njegovemu strelskemu nastopu je lahko sledil le <b>Luka Dončić</b>. Ko se je v zadnji četrtini Walkerju odprl met za tri točke, je bilo upanja za Dallas konec.</p>
      <p>V San Antoniu so upokojili dres s številko 9 dolgoletnega zvezdnika <b>Tonyja Parkerja</b>. Zabavo je pokvaril Memphis, ki je zmagal s 113:109. Houston je na krilih svojih prvih zvezdnikov premagal New Orleans s 122:116. <b>James Harden</b> je dosegel 39 točk, <b>Russell Westbrook</b> pa 26. Minnesota je bila boljša od Detroita s 120:114, pri zmagovalnem moštvu se je s 33 točkami izkazal <b>Andrew Wiggins</b>. Utah je s 122:108 nadigral Golden State.</p>
      <p>Najboljši igralec lanskega finala lige NBA <b>Kawhi Leonard</b> se je prvič po selitvi iz Toronta v Los Angeles Clippers pomeril z nekdanjim moštvom. Veselil se je zmage z 98:88, tekmo pa je končal pri 12 točkah, 11 skokih in devetih podajah. Prvi strelec njegove ekipe in tekme je bil <b>Lou Williams</b> z 21 točkami.</p>
    </article>
  </body>
</html>