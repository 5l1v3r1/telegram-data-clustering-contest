<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/syrian-attack-2-killed-damascus-5-killed-qamishli-isil-israeli-forces?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-12T08:27:46+00:00"/>
    <meta property="og:title" content="دست‌کم ۷ کشته در پی حملات به شهرهای قامشلی و دمشق در سوریه"/>
    <meta property="og:description" content="در حمله به دمشق، ساختمانی در نزدیکی سفارت لبنان هدف گرفته شد. سازمان جهاد اسلامی فلسطین با انتشار بیانیه‌ای اعلام کرد که هدف حمله، خانه یکی از مقامات ارشد این گروه به نام «اکرم العجوری» بوده است و طی انفجار پسر وی کشته شده است."/>
  </head>
  <body>
    <article>
      <h1>دست‌کم ۷ کشته در پی حملات به شهرهای قامشلی و دمشق در سوریه</h1>
      <address><time datetime="2019-11-12T08:27:46+00:00">12 Nov 2019, 08:27</time> by <a rel="author">یورونیوز </a></address>
      <p>حمله به منطقه‌ای در غرب شهر دمشق، پایتخت سوریه دست‌کم ۲ کشته و ۶ زخمی برجای گذاشت.</p>
      <p>در این حمله که بامداد سه‌شنبه روی داد، ساختمانی در نزدیکی سفارت لبنان هدف گرفته شد. سازمان جهاد اسلامی فلسطین با انتشار بیانیه‌ای اعلام کرده است که هدف حمله، خانه یکی از مقامات ارشد این گروه به نام «اکرم العجوری» بوده است و طی انفجار پسر وی کشته شده است.</p>
      <p>تصاویر منتشر شده از سوی خبرگزاری رسمی سوریه نشان دهندۀ وارد شدن خسارت به ساختمانی دو طبقه و شماری خودرو است.</p>
      <p>عامل این حمله هنوز مشخص نیست و اعلامیه سازمان جهاد اسلامی که در غزه منتشر شده دراین باره توضیحی نداده‌ است. ارتش اسرائیل نیز از اظهارنظر خودداری کرده است.</p>
      <p>در سال‌های اخیر اسرائیل بارها در سوریه به مواضعی که گفته می‌شد متعلق به ایران و حزب‌الله لبنان بوده، حمله کرده است. اسرائیل نیروهای وابسته به ایران و حزب‌الله لبنان را بزرگترین تهدید برای امنیت مرزهای خود می‌داند.</p>
      <figure>
        <img src="https://static.euronews.com/articles/stories/04/29/43/04/606x433_cmsv2_654d5680-03b0-5992-b1b3-a01bff319014-4294304.jpg"/>
        <figcaption>انفجار در شهر قامشلیSANA/Handout via REUTERS</figcaption>
      </figure>
      <h3>دست‌کم ۵ کشته درشهر قامشلی</h3>
      <p>انفجار سه بمب عصر دوشنبه در شهر قامشلی واقع در شمال‌شرق سوریه نیز دست‌کم ۵ کشته و ۲۶ زخمی برجای گذاشت.</p>
      <p>این شهر در حال حاضر عمدتا در کنترل کردهای عضو نیروهای دموکراتیک سوریه موسوم به «اس دی اف» است؛ در میان زخمی‌های این حادثه چهار تن از نیروهای امنیتی «اس دی اف» نیز دیده می‌شوند.</p>
      <p>در جریان این حمله دو خودرو و یک موتورسیکلت در دو منطقۀ متفاوت، از جمله در نزدیکی یک کلیسا منفجر شدند.</p>
      <p>هنوز هیچ گروهی مسئولیت این حملات را برعهده نگرفته است و مقامات منطقه این حادثه را «تروریستی» خوانده‌اند.</p>
      <p>نیروهای دموکراتیک سوریه که متحد اصلی آمریکا در جریان مبارزات ائتلاف بین‌المللی با گروه داعش بودند، با شبه‌نظامیان عضو یگان‌های مدافع خلق موسوم به «ی پ گ» همکاری دارند. این دو گروه عمدتا کُرد در شکست نیروهای داعش در بسیاری از مناطق شمال و شمال شرق سوریه نقش مهمی داشتند.</p>
      <p>در جریان نبرد این نیروها با شبه‌نظامیان داعش که از سال ۲۰۱۴ آغاز شد نیز بارها شهرها و روستاهای تحت کنترل «اس دی اف» در شمال سوریه هدف حملات انفجاری قرار گرفتند.</p>
      <p>نیروهای دموکراتیک سوریه می‌گویند که شبه‌نظامیان فراری داعش همچنان تهدیدی برای امنیت منطقه هستند و بر همین اساس بارها دربارۀ حمله ترکیه به مناطق شمالی سوریه هشدار داده و آن را عاملی برای تقویت دوبارۀ داعش خوانده بودند.</p>
      <p>ترکیه ماه گذشته و پس از اعلام تصمیم دونالد ترامپ مبنی بر تخلیۀ نظامیان آمریکایی از سوریه، به مناطق شمالی این کشور موسوم به «روژاوا» حمله کرد. در جریان این حمله نیز شمار قابل توجهی از شورشیان سوریه که پیش از این عضو گروههای جهادی و افراطی سوریه محسوب می‌شدند، با آنکارا همکاری داشتند و تحت حمایت ترکیه وارد سرزمین‌های شمال‌شرق سوریه شدند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/25/ashton-carter-isis-come-back-us-gave-up-principal-leverage-to-turkey-russia-syrian-regime">وزیر دفاع پیشین آمریکا: داعش بازمی‌گردد، این بار باید تنها بجنگیم</a>
        </li>
        <li>
          <a href="https://farsi.euronews.com/2019/10/08/turkey-attack-kurds-rojava-erdogan-domestic-troubles-elections-inflation-economic-problem">هدف اردوغان از حمله به کردهای سوریه چیست؟</a>
        </li>
        <li>
          <a href="https://farsi.euronews.com/2019/10/15/russia-deploying-troops-northern-syria-fill-void-left-united-states">استقرار نیروهای روسیه در شمال شرق سوریه؛ آرایش نظامی جدید در روژاوا</a>
        </li>
      </ul>
    </article>
  </body>
</html>