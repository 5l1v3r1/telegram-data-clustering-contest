<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425621/anakoinwsh-toy-kke-gia-tis-antidraseis-twn-dhmarxwn-sto-prosfygiko"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T08:20:01+00:00"/>
    <meta property="og:title" content="Ανακοίνωση του ΚΚΕ για τις αντιδράσεις των δημάρχων στο προσφυγικό"/>
    <meta property="og:description" content="Αναφορικά με τις αντιδράσεις που υπήρξαν από ορισμένους δημάρχους για το ζήτημα των αφίξεων και της παραμονής μεταναστών στα νησιά μας εξέδωσε ανακοίνωση χθες το ΚΚΕ."/>
  </head>
  <body>
    <article>
      <h1>Ανακοίνωση του ΚΚΕ για τις αντιδράσεις των δημάρχων στο προσφυγικό</h1>
      <address>
        <time datetime="2019-11-12T08:20:01+00:00">12 Nov 2019, 08:20</time>
      </address>
      <p>
        <b>Αναφορικά με τις αντιδράσεις που υπήρξαν από ορισμένους δημάρχους για το ζήτημα των αφίξεων και της παραμονής μεταναστών στα νησιά μας εξέδωσε ανακοίνωση χθες το ΚΚΕ.</b>
      </p>
      <p>Στην ανακοίνωση τονίζεται συγκεκριμένα:<br/>“Τώρα να καταδικαστούν τα ξενοφοβικά, ρατσιστικά φαινόμενα που δυστυχώς για άλλη μια φορά ενθαρρύνονται από δημάρχους και δημοτικές αρχές της περιοχής μας.</p>
      <p>Τώρα να ξεδιπλωθεί και να δυναμώσει η γνήσια αλληλεγγύη του ελληνικού λαού στους ξεριζωμένους των ιμπεριαλιστικών πολέμων.<br/>Τις τελευταίες μέρες πληθαίνουν επιχειρήσεις με μπροστάρηδες δημάρχους και δημοτικές αρχές των νησιών μας, οι οποίοι καλλιεργώντας κλίμα μίσους και ξενοφοβισμού καταφέρονται ενάντια σε πρόσφυγες και μετανάστες.</p>
      <p>Τα βάζουν με τους κατατρεγμένους που αναγκάζονται να εγκαταλείψουν τις πατρίδες τους για να σωθούν.</p>
      <p>Τα βάζουν με τα θύματα γιατί αυτοί και τα κόμματα που τους στήριξαν στις πρόσφατες εκλογές είναι υποστηριχτές της Ευρωπαϊκής Ένωσης, του ΝΑΤΟ και των ΗΠΑ που σχεδιάζουν και εξαπολύουν πολέμους που γεννούν τη φτώχεια, την εκμετάλλευση και την προσφυγιά.</p>
      <p>Η στάση τους δηλώνει την απόφασή τους να υπηρετήσουν με κάθε τρόπο την πολιτική που η σημερινή κυβέρνηση της ΝΔ εφαρμόζει στο ζήτημα, με ένταση της καταστολής, τον αποκλεισμό από το δικαίωμα ασύλου, και τη βίαιη επαναπροώθηση. Πολιτική που εξελίχθηκε στη βάση των απαράδεκτων συμφωνιών που υπέγραψε ο ΣΥΡΙΖΑ και καταδικάζουν σε διπλοεκγκλωβισμό χιλιάδες ξεριζωμένους, που στοιβάζονται στα hot spot διαβιώντας σε ανυπόφορες συνθήκες.</p>
      <p>Η κατάσταση στα hot spot σε Κω και Λέρο είναι τραγική.<br/>Ο πληθυσμός και των δύο ΚΥΤ έχει εδώ και καιρό ξεπεράσει τα προβλεπόμενα. Στην Κω «ζουν» περίπου 3800 όταν χωρά περίπου 800 ενώ στη Λέρο έχουν ξεπεράσει τους 2000 όταν χωρά περίπου 800! Αποτέλεσμα να μην μπορούν να αντιμετωπιστούν και να εξασφαλιστούν οι συνθήκες υγιεινής, ενώ το προσωπικό δεν γίνεται να ανταπεξέλθει στις ιδιαίτερα απαιτητικές συνθήκες εργασίας. Οι δομές υγείας των νησιών που χρόνια τώρα είναι υποστελεχωμένες, δεν αρκούν για να καλύψουν πλήρως όλες τις ανάγκες. Η ψυχική και φυσική υγεία εργαζομένων και προσφύγων-μεταναστών δοκιμάζεται.</p>
      <p>Οι κάτοικοι της περιοχής που έχουν υποφέρει αρκετά από την αδιέξοδη διαχείριση του προσφυγικού-μεταναστευτικού, είναι καιρός να απαιτήσουν λύσεις αποτελεσματικές και άμεσες.<br/>Καλούμε τους νησιώτες να καταδικάσουν τους ιμπεριαλιστικούς πολέμους και σχεδιασμούς στην ευρύτερη περιοχή μας, που είναι η βασική αιτία των προσφυγικών ροών.</p>
      <p>Να απαιτήσουν την ανατροπή της συμφωνίας ΕΕ –Τουρκίας που κάνει την κατάσταση στα νησιά μας να φτάνει στο απροχώρητο.<br/>Η πρόταση του ΚΚΕ είναι τόσο αναγκαία όσο και ρεαλιστική και επιβάλλεται να υλοποιηθεί αμέσως.</p>
      <p>Άμεσος απεγκλωβισμός από όλα τα νησιά μας και από τη χώρα των προσφύγων-μεταναστών.</p>
      <p>Να κλείσουν όλα τα απαράδεκτα hot spots,να μεταφερθούν πρόσφυγες και μετανάστες σε αξιοπρεπή κέντρα φιλοξενίας, που θα λειτουργούν με κρατική ευθύνη, με υποδομές και μόνιμο προσωπικό, με δικαιώματα, χωρίς το αίσχος των ολιγόμηνων συμβάσεων, της εργασιακής ομηρίας.</p>
      <p>Ανθρώπινες συνθήκες διαβίωσης, με εξασφάλιση αναβαθμισμένων υπηρεσιών Υγείας και Παιδείας για το διάστημα παραμονής των προσφύγων - μεταναστών στη χώρα μας.</p>
      <p>Να παρθούν όλα τα μέτρα για εξέταση αιτημάτων χορήγησης ασύλου με συνοπτικές και επαρκείς διαδικασίες και μετάβαση στις χώρες πραγματικού προορισμού τους.<br/>Να προχωρήσουν χωρίς καθυστέρηση όλες οι οικογενειακές επανενώσεις, χωρίς κανένα ανήλικο να ζει σε ακατάλληλες συνθήκες, κανείς απροστάτευτος, άστεγος ή φυλακισμένος και να υπάρξει πλήρης σεβασμός των δικαιωμάτων των προσφύγων στο άσυλο, έτσι όπως απορρέουν από τη Συνθήκη της Γενεύης χωρίς κατάργηση του β' βαθμού εξέτασης ασύλου.</p>
      <p>Να κατευθυνθούν τα ευρωενωσιακά κονδύλια μέσω του κράτους και όχι ΜΚΟ στη στήριξη των προσφύγων και στην 100% αποζημίωση όσων κατοίκων νησιών έχουν υποστεί ζημιές από τον διπλό εγκλωβισμό που επέβαλαν η ΕΕ και οι κυβερνήσεις ΣΥΡΙΖΑ και ΝΔ.<br/>Καλούμε τους κατοίκους των νησιών μας, που στην πλειονότητά τους έχουν ήδη εκφράσει με πολλούς τρόπους την ανθρωπιά τους και την αλληλεγγύη τους να στηρίξουν αποφασιστικά την πρόταση του ΚΚΕ.</p>
      <p>Την μοναδική που μπορεί να δώσει λύση στο τεράστιο αυτό πρόβλημα”.</p>
    </article>
  </body>
</html>