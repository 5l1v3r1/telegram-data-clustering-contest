<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/oszinten-tarja-elenk-a-molesztalas-kenyes-temajat-a-szep-csendben-cimu-film"/>
    <meta property="og:site_name" content="euronews"/>
    <meta property="article:published_time" content="2019-11-12T14:13:54+00:00"/>
    <meta property="og:title" content="Őszintén szól a molesztálás kényes témájáról a Szép csendben című film"/>
    <meta property="og:description" content="Nyíltan és a téma kényességéhez illő visszafogottsággal közelít a szexuális zaklatás, különösen a kamaszokat, gyerekeket érő molesztálás témaköréhez Nagy Zoltán első nagyjátékfilmje."/>
  </head>
  <body>
    <article>
      <h1>Őszintén szól a molesztálás kényes témájáról a Szép csendben című film</h1>
      <address><time datetime="2019-11-12T14:13:54+00:00">12 Nov 2019, 14:13</time> by <a rel="author">Gabor Acs</a></address>
      <p>Nyíltan és őszintén, a téma kényességéhez illő visszafogottsággal és intimitással közelít a szexuális zaklatás, különösen a kamaszokat, gyerekeket érő molesztálás témaköréhez Nagy Zoltán első nagyjátékfilmje. A Szép csendben november 14-től látható a mozikban.</p>
      <p>A fő szerepeket Máté Gábor, Schell Judit, Major Erik és Bognár Lulu alakítja. Egy bizarr kapcsolat alakulása és kényes fázisai tárulnak fel egy 60 éves karmester és egy 14 éves lány között.</p>
      <figure>
        <iframe src="https://www.youtube.com/embed/t7pf91Ik8Rg" width="640" height="360" data-service="Youtube" scrolling="no"/>
      </figure>
      <p>Neves művészek és közéleti személyiségek támogatják, továbbá szakmai szervezetek hitelesítik és ajánlják az alkotást, így a Hintalovon Gyermekjogi Alapítvány, és a Kék Vonal Gyermekkrízis Alapítvány.</p>
      <p>„A Szép csendben című film egy nagyon fontos kérdést feszeget: azt, hogy egy iskolában vagy egy intézményben mit tehetnek meg a felnőttek, és hogy mi a felelősségük azoknak, akik látják, hogy egy felnőtt átlép egy határt egy gyerekkel szemben” - mondta Dr. Gyurkó Szilvia gyermekjogi szakértő.</p>
      <figure>
        <iframe src="https://www.youtube.com/embed/CnKsoO_MTcw" width="640" height="360" data-service="Youtube" scrolling="no"/>
      </figure>
      <p>Mindig a felnőtt a felelős, soha nem a gyerek, hangsúlyozza Dr. Gyurkó Szilvia, a Hintalovon Alapítvány szakértője:</p>
      <p>„Az érzelmi határátlépés azt jelenti, hogy a gyereknek a testi integritását nem tartja tiszteletben a felnőtt, vagy visszaél a gyerek igényeivel és szükségleteivel.”</p>
      <p>Hasonlóan elismerően beszél a film hitelességéről a Kék Vonal Gyermekkrízis Alapítvány szakmai vezetője, Reményiné Csekeő Borbála pszichológus.</p>
      <figure>
        <iframe src="https://www.youtube.com/embed/w3Ef3lpQxSA" width="640" height="360" data-service="Youtube" scrolling="no"/>
      </figure>
      <p>„A tanárnak hatalma van. A jófej, közvetlen, népszerű tanárnak is. Talán nekik van a legnagyobb, ellenük szólni lehetetlenség. És vannak tanárok, akik ezzel a hatalommal visszaélnek. A visszaélés áldozatainak nagyon nehéz segítséget kérni. Ha megteszik, gyakran nem hisznek nekik. Ha hisznek is, elbagatellizálják, ami történik vagy – ami a legrosszabb reakció – az áldozatot teszik felelőssé” - magyarázza Csekeő Borbála, a Kék vonal pszichológusa.</p>
      <figure>
        <iframe src="https://www.youtube.com/embed/5nvSzWUdAQE" width="640" height="360" data-service="Youtube" scrolling="no"/>
      </figure>
      <p>A főszereplő Dávidot a Színház- és Filmművészeti Egyetem hallgatója, Major Erik alakítja, a 14 éves Nórit az első filmszerepében debütáló Bognár Lulu, Dávid barátait pedig Lengyel Benjámin és Antóci Dorottya (mindketten az SZFE színészhallgatói) játsszák. A fiatalok mellett olyan kiváló színészek szerepelnek a filmben, mint a Kossuth- és Jászai Mari-díjas Máté Gábor, a Katona József Színház igazgatója; Schell Judit, Jászai Mari-díjas színész, a Thália Színház művészeti vezetője; és a Jászai Mari-díjas Szamosi Zsófia, aki szerepelt az Egy nap, a Mindenki és A martfűi rém című filmekben is.</p>
      <figure>
        <img src="https://static.euronews.com/articles/stories/04/29/56/06/808x518_cmsv2_0b785054-452f-5a3a-87db-b720def3fe8f-4295606.jpg"/>
        <figcaption>Nagy Zoltánfotó: Mayer Bernadett</figcaption>
      </figure>
      <p>A film rendezője Nagy Zoltán, aki Gothár Péter osztályában végzett filmrendező művész MA szakon a Színház- és Filmművészeti Egyetemen. Nagy Zoltán Enyhén sós című diplomafilmjét a legjobb kisjátékfilm díjára jelölte a Magyar Filmakadémia. A Szép csendben a rendező első nagyjátékfilmje. A forgatókönyv a zágrábi filmfesztiválon elnyerte a „MyFirst Script” workshop fődíját.</p>
      <figure>
        <iframe src="https://www.youtube.com/embed/z5kNE72je4Y" width="640" height="360" data-service="Youtube" scrolling="no"/>
      </figure>
      <p>A film operatőre a szintén elsőfilmes Gulyás Nándor, látványtervezője Nyitrai Anna (Virágvölgy), vágója Kornis Anna. A forgatókönyvet Nagy Zoltán és Horváth János Antal közösen jegyzik. A film producerei Osváth Gábor és Dreissiger László.</p>
      <p>A Szép csendben a Filmalap támogatásával, a Filmalap Inkubátor programjában, a Filmfabriq gyártásában, a KMH Film és a Vertigo Média együttműködésével készült. A Szép csendben november 14-től látható országszerte a mozikban a Vertigo Média forgalmazásában.</p>
      <figure>
        <iframe src="https://www.youtube.com/embed/uH1cb4sKP-I" width="640" height="360" data-service="Youtube" scrolling="no"/>
      </figure>
    </article>
  </body>
</html>