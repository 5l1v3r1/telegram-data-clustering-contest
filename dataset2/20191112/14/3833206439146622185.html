<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/MVnR-ni-suvetva-da-ne-hodim-v-Izrael-913213"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T14:43:00+00:00"/>
    <meta property="og:title" content="МВнР ни съветва да не ходим в Израел"/>
    <meta property="og:description" content="МВнР препоръчва временно да не се пътува в Израел заради усложнената днес обстановка. Всички българс..."/>
  </head>
  <body>
    <article>
      <h1>МВнР ни съветва да не ходим в Израел</h1>
      <address>
        <time datetime="2019-11-12T14:43:00+00:00">12 Nov 2019, 14:43</time>
      </address>
      <p>МВнР препоръчва временно да не се пътува в Израел заради усложнената днес обстановка. Всички български граждани на територията на Израел трябва да имат предвид, че са изключително непрепоръчителни посещенията на места на териториите на Западния бряг, Източен Ерусалим, в близост до границата с Ивицата Газа, Голанските възвишения, предупреждават от външното ни министерство.</p>
      <p>Предупреждението идва след като тази сутрин 50 ракети бяха изстреляни по Израел от палестински радикали от ивицата Газа. Сирените за въздушна тревога прозвучаха чак до Тел Авив и околни селища, в големите градове Ашдод и Ашкелон и в районите около Газа.</p>
      <p>От МВнР препоръчват при пристигане в местата за настаняване в Израел всички туристи да се поинтересуват за наличието на бомбоубежища в района. В случай на задействани звукови сирени за въздушно нападение, хората следва да се отправят по най-краткия път до бомбоубежище и да чакат спиране на сигнала за опасност.</p>
      <p>В случай, че няма укритие или не може да се стигне до него навреме, лицата следва да се прикрият до най-близката стена или преграда, което би могло да ги предпази от потенциален взрив или осколки от шрапнели. При всички случаи следва да се спазват инструкциите, давани в такива случаи от органите на обществения ред и/или на военни части, посочват от МВнР.</p>
      <p>Във връзка с усложнената обстановка посолството на България в Тел Авив е затворено за клиенти. При необходимост от съдействие българските граждани могат да се свържат с посолството на България в Тел Авив на следните телефонни номера: + 972 3 696 13 78 и + 972 3 696 13 61 или мобилни номера за спешни случаи +972 54 59 54 379 и +972 54 764 00 89.</p>
    </article>
  </body>
</html>