<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/chrome-gaat-trage-websites-belachelijk-maken-33104"/>
    <meta property="og:site_name" content="Apparata"/>
    <meta property="article:published_time" content="2019-11-12T14:08:00+00:00"/>
    <meta property="og:title" content="Chrome gaat trage websites belachelijk maken"/>
    <meta property="og:description" content="Google gaat trage sites beschamen."/>
  </head>
  <body>
    <article>
      <h1>Chrome gaat trage websites belachelijk maken</h1>
      <h2>Google gaat trage sites beschamen.</h2>
      <address><time datetime="2019-11-12T14:08:00+00:00">12 Nov 2019, 14:08</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Naar verluidt kent het internet zo’n 1,5 miljard websites (waarvan de meesten niet actief) en een van de doodzondes van een website is dat hij traag is. Als internetjournalist wordt je regelmatig geconfronteerd met het effect van trage websites en gelukkig laadt <a href="http://apparata.nl/">Apparata</a> lekker rap. Was dat niet zo geweest, dan zou Google’s <a href="https://www.apparata.nl/nieuws/onderzoek-google-weet-precies-welke-porno-jij-leuk-vindt-31829">alleswetende browser Chrome</a> ons binnenkort gaan shamen.</p>
      <p>In een blogpost onthult de zoekgigant namelijk een vroege versie van hun ‘badge’ systeem. Websites die langer dan geaccepteerd laden zouden dan zo’n badge kunnen krijgen waardoor gebruikers direct weten dat ze geduld moeten hebben met het schaamtevolle, trage hoopje ongeluk.</p>
      <p>De precieze invulling van het systeem wordt nog getest. Google suggereert bijvoorbeeld dat ze websites ‘testen’ op snelheid en waar van toepassing een ‘laadt langzaam’-badge aan een site geven. Zo maakt Chrome aan de gebruiker duidelijk dat het niet aan de internetconnectie ligt, maar aan de website zelf.</p>
      <p>Een andere invulling zou een groen laadbalkje zijn; gebruikers zien dat ze een razendsnelle website bezoeken en een dergelijke balk is een klein compliment voor de website (of de bouwers daarvan, om eerlijk te zijn).</p>
      <p>Wat de exacte parameters voor snel en langzaam zijn maakt Google in de post niet duidelijk. Het zou wel om historische laadsnelheden gaan, ofwel de tijdsduur die gewoonlijk voor een specifieke website nodig is om volledig geladen te worden. Mocht je als site een schaamtevolle badge ontvangen, dan krijg je volgens Google heus de tijd om letterlijk op snelheid te komen.</p>
      <p>Google maakt nog niet bekend wanneer de functie eventueel in hun browser zou worden ingebouwd. Tot die tijd raadt Google <a href="https://developers.google.com/speed/pagespeed/insights/">tools als deze</a> aan om te checken of een website effectief reageert of niet.</p>
      <p>Lees ook: <a href="https://www.apparata.nl/nieuws/deze-kleine-chrome-update-heeft-grote-impact-op-browsen-32428">Deze kleine Chrome-update heeft grote impact op browsen</a></p>
    </article>
  </body>
</html>