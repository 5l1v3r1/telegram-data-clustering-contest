<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D9%88%D8%B1%D8%A7%D9%84%D8%B3-%D8%A8%D9%87-%D9%85%DA%A9%D8%B2%DB%8C%DA%A9-%D9%BE%D9%86%D8%A7%D9%87%D9%86%D8%AF%D9%87-%D8%B4%D8%AF%D8%9B-%D8%AD%D9%85%D8%A7%DB%8C%D8%AA-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%A7%D8%B2-%D9%85%D8%B1%D8%AF%D9%85-%D9%88-%D8%A7%D8%B1%D8%AA%D8%B4-%D8%A8%D9%88%D9%84%DB%8C%D9%88%DB%8C-20191112/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-12T14:58:53+00:00"/>
    <meta property="og:title" content="مورالس به مکزیک پناهنده شد؛ حمایت دونالد ترامپ از مردم و ارتش بولیوی"/>
    <meta property="og:description" content="در حالی که ارتش بولیوی از کمک به پلیس برای بازگرداندن نظم به این کشور خبر داده، اوو مورالس، رئیس جمهوری پیشین، با پذیریش پیشنهاد پناهندگی مکزیک، سوار بر یک هواپیمای نظامی، به این کشور رفت."/>
  </head>
  <body>
    <article>
      <h1>مورالس به مکزیک پناهنده شد؛ حمایت دونالد ترامپ از مردم و ارتش بولیوی</h1>
      <address>
        <time datetime="2019-11-12T14:58:53+00:00">12 Nov 2019, 14:58</time>
      </address>
      <p>
        <b>
          <b>در حالی که ارتش بولیوی از کمک به پلیس برای بازگرداندن نظم به این کشور خبر داده، اوو مورالس، رئیس جمهوری پیشین، با پذیریش پیشنهاد پناهندگی مکزیک، سوار بر یک هواپیمای نظامی، به این کشور رفت.</b>
        </b>
      </p>
      <p>مورالس که روز یکشنبه از قدرت کناره‌گیری کرد، شامگاه دوشنبه در صفحه توئیتر خود نوشت: «برادران و خواهران، من به مکزیک می‌روم.»</p>
      <p>او با بیان این که برایش سخت است که به «دلایل سیاسی» از کشور خارج شود، قول داد که با «قدرت بیشتری» به بولیوی بازگردد.</p>
      <p>چند دقیقه قبل از آن، رسانه‌های محلی از فرود یک هواپیمای نظامی مکزیک در یک محله مرکزی کوچابامبا، پس از یک توقف در لیما، پایتخت پرو خبر دادند.</p>
      <p>مارچلو ابرارد، وزیر امورخارجه مکزیک نیز گفت: «اوو مورالس، در هواپیمای دولت مکزیک است تا انتقال او به کشورمان با امنیت کامل انجام شود.»</p>
      <p>او همچنین عکسی از مورالس در صفحه توئیتر خود منتشر کرد که رئیس جمهوری پیشین بولیوی را نشان می‌دهد که پرچمی از این کشور را در دست گرفته است.</p>
      <p>هواپیمای حامل مورالس در ابتدا به پاراگوئه رفته بود و بیش از چهار ساعت در پایتخت این کشور توقف کرد. وزیر امورخارجه پاراگوئه پس از پرواز هواپیمای حامل مورالس از فرودگاه پایتخت این کشور گفت که مورالس پیشنهاد پناهندگی پاراگوئه را نپذیرفت و در نهایت تصمیم گرفت که به مکزیک برود.</p>
      <p>خبرگزاری فرانسه گزارش داده که در خیابان‌های پایتخت بولیوی، فضایی از خشونت حاکم است. ویلیام کالیمان، فرمانده ارتش بولیوی اعلام کرد که نیروهای ارتش در کنار نیروهای پلیس تلاش می‌کنند که از ریخته شدن خون در این کشور جلوگیری کنند.</p>
      <p>دونالد ترامپ، رئیس جمهوری آمریکا از کناره‌گیری مورالس از قدرت استقبال کرد و در توئیتر نوشت: آمریکا از درخواست مردم بولیوی برای آزادی استقبال می‌کند و همچنین از ارتش این کشور به دلیل احترام به سوگند خود برای محافظت از نه فقط یک فرد، بلکه از قانون اساسی بولیوی.»</p>
    </article>
  </body>
</html>