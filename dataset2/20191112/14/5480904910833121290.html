<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/socialiste-a-unidas-podemos-se-predbezne-dohodli-na-vlade/1820148?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T14:48:00+00:00"/>
    <meta property="og:title" content="Socialisté a Unidas Podemos se předběžně dohodli na vládě"/>
    <meta property="og:description" content="Madrid - Španělští vládní socialisté se předběžně dohodli na koaliční vládě s druhou nejsilnější levicovou aliancí Unidas Podemos. Lídři těchto formací Pedro Sánchez a Pablo Iglesias dnes dohodu podepsali před novináři v salonku dolní komory parlamentu. K vládnutí ale budou potřebovat ještě podporu dalších menších stran. Některé jim ji už přislíbily, katalánská separatistická strana ERC ale levicový kabinet za současné situace podpořit odmítla."/>
  </head>
  <body>
    <article>
      <h1>Socialisté a Unidas Podemos se předběžně dohodli na vládě</h1>
      <address><time datetime="2019-11-12T14:48:00+00:00">12 Nov 2019, 14:48</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Španělští vládní socialisté se předběžně dohodli na koaliční vládě s druhou nejsilnější levicovou aliancí Unidas Podemos. Lídři těchto formací Pedro Sánchez a Pablo Iglesias dnes dohodu podepsali před novináři v salonku dolní komory parlamentu. K vládnutí ale budou potřebovat ještě podporu dalších menších stran. Některé jim ji už přislíbily, katalánská separatistická strana ERC ale levicový kabinet za současné situace podpořit odmítla.</p>
      <p>Nedělní parlamentní volby ve Španělsku vyhráli socialisté úřadujícího premiéra Pedra Sáncheze, kteří v dolní komoře obsadí 120 křesel. Spolu s Unidas Podemos, kterou vede Iglesias, budou mít 155 mandátů. K absolutní většině ve 350členné dolní komoře parlamentu potřebují 176 hlasů.</p>
      <p>Sánchez a Iglesias jednali tajně už v pondělí, jen den po volbách, v nichž jejich strany proti dubnovým volbám ztratily několik hlasů a v nichž výrazně posílila krajně pravicová strana Vox. Právě to zřejmě donutilo Sáncheze a radikálně levicového lídra Iglesiase k tak rychlé dohodě. Po minulých volbách se totiž nedomluvili, mimo jiné proto, že Iglesias trval na koaliční vládě. To Sánchez odmítal a chtěl sestavit vládu menšinovou s podporou Unidas Podemos a dalších menších stran.</p>
      <p>Podporu nové koalici už dnes vyjádřil šéf nové strany Více země (Más País) Íňigo Errejón, který dříve býval stranickým kolegou Iglesiase a jehož strana bude mít tři poslance. Také baskičtí a galicijští nacionalisté (PNV a BNG) s celkem osmi poslanci a Kanárská koalice se dvěma už Sánchezovi nabídli, že ho podpoří. Celkem by tak mohla vláda získat podporu 168 poslanců.</p>
      <p>Sánchez dal najevo, že nechce vládnout díky katalánským separatistům. Také levicová separatistická Republikánská levice Katalánska (ERC), která má 13 mandátů, dnes uvedla, že "v tomto okamžiku" podpořit novou Sánchezovu vládu odmítá.</p>
      <p>"V tomto okamžiku je naše odpověď ne, v tomto okamžiku říkáme ne tomu, co nám bylo představeno," uvedla mluvčí ERC Marta Vilaltaová. "Jestli od nás něco chtějí, je třeba si sednout a mluvit. Když si s námi nesednou, není o čem mluvit," dodala. Hovořit chce ERC především o řešení sporu kolem Katalánska, jehož nezávislost strana podporuje.</p>
      <p>Podle místních médií se bude snažit Sánchez přesvědčit poslance strany Ciudadanos (Občané), aby jeho vládu umožnili tím, že ve druhém kole hlasování o důvěře premiérovi nebudou hlasovat. Ve druhém kole stačí prostá většina.</p>
      <p>Zástupci liberální strany Ciudadanos, která ve volbách ztratila, dnes oznámili, že spojenectví socialistů a Unidas Podemos nepodpoří. Přáli by si raději velkou koalici socialistů s lidovci. "Apelujeme na odpovědnost socialistů a lidové strany, aby uzavřeli s Ciudadanos umírněnou dohodu založenou na opatřeních, která jsou pro zemi dobrá," uvedla strana prohlášení, z něhož citovala agentura Reuters.</p>
      <p>Předseda druhé nejsilnější Lidové strany (PP) Pablo Casado dnes chystaný koaliční kabinet socialistů a Unidas Podemos kritizoval. "Radikální vláda je to poslední, co Španělsko potřebuje," uvedl. Na twitteru ve zjevné narážce na katalánské separatistické hnutí napsal, že jeho strana zůstala nyní osamocena "v obraně ústavního pořádku".</p>
      <p>Pokud král Felipe VI. po schůzkách s lídry parlamentních stran navrhne na premiéra opět Sáncheze, očekává se, že v jeho nové vládě bude Iglesias místopředsedou, uvedla dnes některá španělská média.</p>
    </article>
  </body>
</html>