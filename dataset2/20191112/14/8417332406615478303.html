<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/12/Fylkespolitikere-vil-ha-%C2%ABTr%C3%B8ndelag-bataljon%C2%BB-p%C3%A5-V%C3%A6rnes-20380006.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T14:51:44+00:00"/>
    <meta property="og:title" content="Fylkespolitikere vil ha «Trøndelag bataljon» på Værnes"/>
    <meta property="og:description" content="I et innspill til forsvarssjefens fagmilitære råd ber Trøndelag fylkeskommune forsvarsledelsen vurdere å etablere en ny bataljon på Værnes."/>
  </head>
  <body>
    <article>
      <h1>Fylkespolitikere vil ha «Trøndelag bataljon» på Værnes</h1>
      <address><time datetime="2019-11-12T14:51:44+00:00">12 Nov 2019, 14:51</time> by <a rel="author">NTB</a></address>
      <p>I et innspill til forsvarssjefens fagmilitære råd ber Trøndelag fylkeskommune forsvarsledelsen vurdere å etablere en ny bataljon på Værnes.</p>
      <aside><a href="https://www.adressa.no/nyheter/innenriks/2019/11/12/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/12/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/12/javascript:void(0);">Del denne artikkelen på e-post</a></aside>
      <p>– Vi foreslår å vurdere Værnes som en lokasjon for etableringen av Trøndelag Bataljon, som en av tre manøverbataljoner til en ny Brigade Sør, sier fylkestingspolitiker Per Olav Skurdal Hopsø (Ap) fra Trøndelag.</p>
      <p>Han uttalte seg tirsdag på et innspillsmøte om forsvarssjefens fagmilitære råd, som nylig ble lagt fram.</p>
      <p>– En slik løsning vil minske presset på skyte- og øvingsfelt i Sør-Norge og utnytte tilsvarende kapasiteter som finnes i Trøndelag, sa Hopsø, som er leder i Trøndelag Ap.</p>
      <p>Han peker på at nærheten til de amerikanske styrkene som er på såkalt rotasjonsbasert trening på Værnes, er ett argument for å legge en ny bataljon nettopp dit.</p>
      <p>Forsvarsminister Frank Bakke-Jensen (H) vil ikke love at en ny bataljon vil komme på Værnes.</p>
      <p>– Akkurat hvor slike ting skal plasseres, kommer vi til å overlate til forsvarssjefen. Hvis ikke ender vi opp med hvert fylke, sin bataljon. Det er ikke sikkert det strategisk riktig, sier han til NTB.</p>
      <p>En rekke tillitsvalgte, arbeidstakerorganisasjoner og interessegrupper kom med sine innspill tirsdag. Det skal også arrangeres et dialogmøte i Tromsø om det fagmilitære rådet.</p>
      <p><a href="https://forsvaret.no/fmr">Rådet</a> ligger nå på Bakke-Jensens bord. Det er ventet at regjeringen kommer til å legge fram sitt forslag til ny Langtidsplan for forsvaret til våren. Den skal deretter behandles i Stortinget.</p>
    </article>
  </body>
</html>