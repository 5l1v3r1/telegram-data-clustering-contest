<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dolni-olesnice-sperkari-granaty-drahokamy-tezba-ruda-nerost121119-tu.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T14:30:00+00:00"/>
    <meta property="og:title" content="Šperkaři těží v Dolní Olešnici nad plán, týdně vydolují 8 až 10 kilo granátů"/>
    <meta property="og:description" content="Ještě dva týdny bude pokračovat těžba granátů v Dolní Olešnici, potom práce přeruší zimní období. V obci na Trutnovsku těží od května milimetrové rudé nerosty šperkařská firma Granát z Turnova. Týdně vytěží podle situace 8 až 10 kilogramů granátů. „Co těžba v Dolní Olešnici produkuje, to zatím překonává naše původní očekávání,“ říká koordinátor těžby Jiří Boudný z firmy Granát Turnov."/>
  </head>
  <body>
    <article>
      <h1>Šperkaři těží v Dolní Olešnici nad plán, týdně vydolují 8 až 10 kilo granátů</h1>
      <address><time datetime="2019-11-12T14:30:00+00:00">12 Nov 2019, 14:30</time> by <a rel="author">Jan Braun</a></address>
      <p>Těžba v okolí Kalenského potoka potrvá čtyři roky. Během ní chce společnost vytěžit 500 - 600 kilo blyštivých kamínků, které použije na výrobu náhrdelníků, přívěsků, prstenů, náušnic, náramků a dalších šperků. „Když chceme vyrábět šperky s českými granáty, tak si je musíme sami vytěžit,“ vysvětluje Boudný.</p>
      <p>Největší počet nalezených granátů má velikost 3-4 milimetry, které se zachytávají na třímilimetrovém těžařském sítu. „Velikostní složení je podle očekávání. Našli jsme také několik zajímavých, extrémně velkých kusů, které mají kolem sedmi milimetrů. Bylo jich pět za celou sezonu,“ popisuje. „Očekávali jsme, že najdeme i jiné minerály, zatím se jich ale nalezlo jen minimální množství. Jsou to jen čtyři Olivíny a několik dalších minerálů, jejichž kvalita ale nebyla dobrá,“ upřesňuje koordinátor těžby.</p>
      <p>Průběžné výsledky jsou různé. „Záleží na konkrétním místě těženého prostoru. Týdně získáme od 100 až po zatím extrémních 250 kilo koncentrátu, který zahrnuje všechny těžké minerály. Granátů je mezi 8-9 procenty, což odpovídá zhruba průměrně 9-11 kilogramům. „Prozatím největší dodávka není zatím vytříděna a tak výsledek není dosud znám,“ přibližuje situaci.</p>
      <figure>
        <img src="https://g.denik.cz/23/a5/dolni-olesnice-sperkati-granaty-tezba-rudy-nerost170519-tu_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/sperkari-budou-tezit-v-dolni-olesnici-ctyri-roky-granaty-chteji-jich-pul-tuny-20190517.html">Šperkaři budou těžit v Dolní Olešnici čtyři roky granáty, chtějí jich půl tuny Přečíst článek ›</a>
      </aside>
      <p>Pokud nezamrzne voda, bude těžba pokračovat ještě dva týdny, poté přijde zimní odstávka. „Pokud bude dobré počasí, zahájíme znovu těžbu mezi 15. březnem a 1. dubnem. Mezi tím se budeme věnovat opravám a údržbě. V prosinci a lednu máme v plánu zemní práce. Budeme připravovat další pruh, v němž budeme těžit. V již vytěženém prostoru chceme zahájit technickou rekultivaci, zarovnáním do původního stavu a výšky,“ objasňuje Jiří Boudný.</p>
      <p>Přítomnost těžařů vzácných kamenů v obci na Trutnovsku vzbudila pozornost. Ačkoliv je místo dolování zabezpečeno a nápisy zřetelně upozorňují na zákaz vstupu, několikrát na místo vnikli zvědavci. „Objekt monitorují pohybová čidla a kamery, snímají osoby, které by se do objektu chtěly dostat. Většinou se lidé jdou jenom podívat. Kopat nebo rýžovat nemá smysl. Vytěžíme sto gramů granátů z tuny a to včetně odpadních velikostí. Spíše jde o riziko úrazu. Riziko při vstupu lidí neznalých poměrů v těženém prostoru je velmi reálné,“ upozorňuje koordinátor těžby z firmy Granát Turnov.</p>
      <figure>
        <img src="https://g.denik.cz/25/18/turnov-nadrazi-rekonstrukce_denik-150-3x2.jpg"/>
      </figure>
      <aside>
        <a href="https://krkonossky.denik.cz/z-regionu/nadrazi-v-turnove-ceka-rekonstrukce-za-1-5-miliardy-pribudou-i-podchody-20191104.html">Nádraží v Turnově čeká rekonstrukce za 1,5 miliardy, přibudou i podchody Přečíst článek ›</a>
      </aside>
      <p>Turnovským šperkařům povolil těžbu loni v září báňský úřad. V Dolní Olešnici pracují na ploše dvou hektarů uprostřed obce. V České republice mají už jen jediný další zdroj, v Českém středohoří u Podsedic na Litoměřicku, kde jsou provoz i těžené plochy nesrovnatelně větší. Všechny šperkařsky využitelné granáty slouží k výrobě šperků, zbývající část patří zdobenému sklu, které je současným trendem.</p>
      <p>V Dolní Olešnici se odehrává pomocí specializovaných strojů těžba, v Turnově pak dochází ke zpracování od suroviny po hotový šperk.</p>
      <figure>
        <img src="https://g.denik.cz/23/07/bude-vrchlabi-vyrobcem-elektromotoru_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/budou-se-ve-vrchlabi-vyrabet-elektromotory-pro-hybridni-auta-20191110.html">Budou se ve Vrchlabí vyrábět elektromotory pro hybridní auta? Přečíst článek ›</a>
      </aside>
    </article>
  </body>
</html>