<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/672272fc5b8238fd/un-copil-moare-la-fiecare-39-de-secunde-din-cauza-pneumoniei-la-nivel-mondial.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T14:27:42+00:00"/>
    <meta property="og:title" content="Un copil moare la fiecare 39 de secunde din cauza pneumoniei la nivel mondial"/>
    <meta property="og:description" content="Pneumonia a ucis peste 800.000 de copii cu vârsta sub cinci ani anul trecut la nivel mondial - sau un copil la fiecare 39 de secunde, mai mult decât orice altă maladie, în pofida faptului că este o boală curabilă şi mai ales prevenibilă au anunţat marţi organizaţii internaţionale de sănătate şi de protecţie a copilului, cu ocazia Zilei Mondiale a Luptei împotriva Pneumoniei."/>
  </head>
  <body>
    <article>
      <h1>Un copil moare la fiecare 39 de secunde din cauza pneumoniei la nivel mondial</h1>
      <address><time datetime="2019-11-12T14:27:42+00:00">12 Nov 2019, 14:27</time> by <a rel="author">Jurnal.md</a></address>
      <p>
        <b>Pneumonia a ucis peste 800.000 de copii cu vârsta sub cinci ani anul trecut la nivel mondial - sau un copil la fiecare 39 de secunde, mai mult decât orice altă maladie, în pofida faptului că este o boală curabilă şi mai ales prevenibilă au anunţat marţi organizaţii internaţionale de sănătate şi de protecţie a copilului, cu ocazia Zilei Mondiale a Luptei împotriva Pneumoniei.</b>
      </p>
      <p>„Majoritatea acestor decese s-au produs în cazul copiilor sub doi ani, dintre care aproape 153.000 în prima lună de viaţă", au precizat organizaţiile într-un raport, lansând un apel la "acţiune globală" împotriva pneumoniei.</p>
      <p>Această infecţie respiratorie acută, care afectează plămânii, poate fi cauzată de bacterii, virusuri sau ciuperci microscopice.</p>
      <p>În cazul pneumoniei, alveolele plămânilor se umplu cu puroi şi lichid, ceea ce face respiraţia dureroasă şi limitează absorbţia de oxigen.</p>
      <p>Conform OMS (Organizaţia Mondială a Sănătăţii), pneumonia este responsabilă pentru 15% din numărul total de decese în rândul copiilor sub 5 ani din întreaga lume.</p>
      <p>„Este o epidemie globală uitată care necesită un răspuns internaţional urgent. Milioane de copii mor din lipsa vaccinurilor, antibioticelor şi a tratamentelor cu oxigen", a declarat Kevin Watkins, de la organizaţia Salvaţi Copiii.</p>
      <p>Potrivit organizaţiilor, mai mult de jumătate din decesele în rândul copiilor cauzate de pneumonie sunt concentrate în cinci ţări: Nigeria (162.000), India (127.000), Pakistan (58.000), Republica Democratică Congo (40.000) şi Etiopia (32.000).</p>
      <p>Prin comparaţie, 437.000 de copii sub cinci ani au murit de boli diareice în 2018 la nivel mondial şi 272.000 de malarie, potrivit acestora.</p>
      <p>Aceste organizaţii vor organiza un forum global privind pneumonia infantilă la sfârşitul lunii ianuarie 2020 în Barcelona, Spania.</p>
      <p><a href="http://www.jurnal.md/ro/news/2e179697bd7ff95a/peste-40-de-copii-au-murit-anul-trecut-din-cauza-pneumoniei.html">Potrivit datelor Agenției Naționale pentru Sănătate Publică, pe parcursul anului trecut 45 de copii cu vârsta de până la 5 ani </a>au murit din cauza pneumoniei în Republica Moldova.</p>
      <p>Specialiștii precizează că mai grav este că mai mult de jumătate dintre acești copii au decedat la domiciliu.</p>
    </article>
  </body>
</html>