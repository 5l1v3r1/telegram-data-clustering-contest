<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dobrovolci-ot-Plovdiv-v-tursene-na-izgubena-zhena-v-Rila-akciyata-e-izklyuchitelno-tezhka-913215"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T14:03:00+00:00"/>
    <meta property="og:title" content="Доброволци от Пловдив в търсене на изгубена жена в Рила, акцията е изключително тежка"/>
    <meta property="og:description" content="На 10 ноември в 20:52 ч. в Централния денонощен пост (ЦДП) на Планинската спасителна служба (ПСС) пр..."/>
  </head>
  <body>
    <article>
      <h1>Доброволци от Пловдив в търсене на изгубена жена в Рила, акцията е изключително тежка</h1>
      <address>
        <time datetime="2019-11-12T14:03:00+00:00">12 Nov 2019, 14:03</time>
      </address>
      <p>На 10 ноември в 20:52 ч. в Централния денонощен пост (ЦДП) на Планинската спасителна служба (ПСС) при БЧК е получен сигнал, че жена на 64 г. е в неизвестност от няколко часа. Тя е предприела сама преход в Мальовишкия дял на Рила, но от следобедните часове нейните близки са загубили контакт.</p>
      <p>В 21:30 ч. екип на ПСС – Боровец се насочва по маршрута, който жената е обявила при тръгването си от хижа "Мальовица“, но без резултат. Те продължават издирването на следващия ден, като към тях се присъединяват още 5 планински спасители от Самоков, както и двама доброволци. Те започват обход и претърсване на всички маркирани по-вероятни трасета. Отново няма резултат в издирването на жената, която, по данни от нейните близки, е с тъмни дрехи, сливащи се с каменистия терен.</p>
      <p>Междувременно от централата на ПСС е поискан хеликоптер от авиобаза Крумово за облитане и оглеждане на по-голям район. С бързата намеса на МВР и МО такъв е осигурен, заедно с планински спасители, готови да излетят във всеки един момент. Но поради рязкото влошаване на времето и появилия се силен вятър полетът е задържан.</p>
      <p>Днес, 12 ноември, издирването продължава, като към спасителите от Самоков се присъединиха и доброволци от София и Пловдив с две спасителни кучета. Военният хеликоптер отново е в готовност да излети, но засега това е невъзможно поради силния вятър и лошата видимост. В момента на терен работят над 20 планински спасители, които продължават да обхождат района.</p>
    </article>
  </body>
</html>