<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/paraskinio/24o-evaggelio/24o-eyaggelio-to-italiko-stoixhma-zwhs-toy-kyriakopoyloy.5638150.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T14:27:00+00:00"/>
    <meta property="og:title" content="Το ιταλικό στοίχημα ζωής του Κυριακόπουλου"/>
    <meta property="og:description" content="Ο Γιώργος Κυριακόπουλος έπρεπε να περάσει πρώτα από φροντιστήριο τακτικής και... γλώσσας μέχρι να τον εμπιστευτεί και να τον κάνει βασικό ο Ρομπέρτο Ντε Τσέρμπι, ο οποίος ετοιμάζει τον Γεωργάτο της Σασουόλο !"/>
  </head>
  <body>
    <article>
      <h1>Το ιταλικό στοίχημα ζωής του Κυριακόπουλου</h1>
      <h2>Ο Γιώργος Κυριακόπουλος έπρεπε να περάσει πρώτα από φροντιστήριο τακτικής και... γλώσσας μέχρι να τον εμπιστευτεί και να τον κάνει βασικό ο Ρομπέρτο Ντε Τσέρμπι, ο οποίος ετοιμάζει τον "Γεωργάτο της Σασουόλο"!</h2>
      <address><time datetime="2019-11-12T14:27:00+00:00">12 Nov 2019, 14:27</time> by <a rel="author">Ευάγγελος Μίχος</a></address>
      <p>Έπρεπε να περάσει μια ολόκληρη γενιά (30 χρόνια) για να ξανα - εμφανιστεί στο ελληνικό ποδόσφαιρο μια τόσο ταλαντούχα φουρνιά αριστερών μπακ. Γιατί οι <a href="https://www.sport24.gr/sport24radio/stafylidhs-moudiasa-otan-ematha-pws-tha-eimai-arxhgos.5621576.html">Σταφυλίδης</a> (26), Γιαννούλης (24), Κούτρης (24), <a href="https://www.sport24.gr/football/omades/Olympiakos/tsimikas-apogeiwsh-me-ta-papoutsia-dwro-toy-miralas.5613241.html">Τσιμίκας</a> (23), Κυριακόπουλος (23) κάλλιστα μπορούν να συγκριθούν με εκείνη των Κασάπη, Γεωργάτου, Φύσσα, Βενετίδη (όλοι τους γεννημένοι από το 1971 ως το 1976). Και το κακό για τον εκλέκτορα της Εθνικής Ελλάδας είναι πως στην απέναντι πλευρά παρατηρείται μεγάλο έλλειμμα (δεξιών μπακ), από την στιγμή που μεγάλωσε/αποχώρησε και ο Τοροσίδης...</p>
      <p>Είναι μάλιστα τέτοια η εκτίμηση που υπάρχει στην διεθνή πιάτσα σκάουτς για τους σύγχρονους Έλληνες αριστερούς μπακ, που το σχεδόν εβδομαδιαίο "σκαναρισμά" τους σε αγώνες, έχει πλέον ξεπεράσει κατά πολύ το αντίστοιχο που γίνεται στους Έλληνες σέντερ μπακ. Το συγκριτικό μέτρο είναι ενδεικτικό γιατί μέχρι και πριν από λίγα χρόνια στο εξωτερικό θεωρούσαν πως... παράγουμε στόπερ (κάτι σαν εθνικό προϊόν, όπως η φέτα, ο μουσακάς κτλ).</p>
      <p>Από τους σουπερλιγκάτους αριστερούς μπακ, Τσιμίκας και Γιαννούλης έχουν ξεκινήσει εντυπωσιακά την σεζόν, ο Κούτρης αντίθετα είναι μάλλον... εξαφανισμένος, παρότι το περασμένο καλοκαίρι, σχεδόν η... μισή Ευρώπη ασχολιόταν μαζί του. Ο Σταφυλίδης πήρε μεταγραφή σε καλύτερη ομάδα της Μπουντεσλίγκα μετρώντας ήδη (με την Χοφενχαιμ) 5 συμμετοχές ενώ πλέον πήρε μπροστά και άρχισε να γράφει το κοντέρ του στην Serie A ως βασικός και ο Γιώργος Κυριακόπουλος στην Σασουόλο!</p>
      <p>Κατ΄αρχάς ο Κυριακόπουλος ήταν από τα μεταγραφικά κλου του περασμένου καλοκαιριού. Αν και ο αριστερός μπακ που έπαιζε στην μικρότερη ομάδα (Αστέρα Τρίπολης), άρα με τη λιγότερη διαφήμιση και προσβασιμότητα στις διεθνείς αγορές, με πιθανότητες ισχνού αουτσάιντερ για να φύγει στο εξωτερικό (πάντα σε σχέση με τους Κούτρη/ Γιαννούλη/ Τσιμίκα), κατάφερε έστω και στις... 2 Σεπτεμβρίου, λίγες ώρες πριν κλείσει το παζάρι στην Ιταλία, <a href="https://www.sport24.gr/football/omades/AsterasTripolis/asteras-tripolhs-sth-sasoyolo-o-kyriakopoylos.5588715.html">να πάει στην Σασουόλο</a>. Μια μεταγραφή που λόγω χρόνου ολοκληρώθηκε με emails, χωρίς ο άσος να βρίσκεται εκεί και να περάσει από ιατρικές εξετάσεις (το έκανε εκ των υστέρων)!</p>
      <h3>ΤΟ... ΚΑΘΥΣΤΕΡΗΜΕΝΟ ΝΤΕΜΠΟΥΤΟ</h3>
      <p>Όπως λίγοι πρέπει να θυμούνται ασφαλώς πως ο Κυριακόπουλος πρόλαβε και έπαιξε με τον Αστέρα, στο ξεκίνημα της σεζόν, δύο 90λεπτα, κόντρα σε Ολυμπιακό στο "Καραϊσκάκης" κι ΑΕΚ στην Τρίπολη! Στο θαυμαστό και συγχρόνως πολύ δύσκολο κι απαιτητικό κόσμο του Καμπιονάτο (ειδικά για αμυντικό) του πήρε ακριβώς δυο μήνες μέχρι να κάνει ντεμπούτο...</p>
      <p>Ήταν στις 3 Νοεμβρίου, <a href="https://www.sport24.gr/football/Italy/SerieA/serie-a-h-sasoyolo-ypetakse-thn-mpolonia-me-vasiko-ton-kyriakopoylo.5635702.html">στο εκτός έδρας ματς με την Λέτσε (2-2), όπου έπαιξε βασικός για 80'</a>. Για να ακολουθήσει το τοπικό ντέρμπι με την Μπολόνια, στο οποίο ο Ρομπέρτο Ντε Τσέρμπι τον εμπιστεύτηκε ξανά και μάλιστα για να μαρκάρει τον Ρικάρντο Ορσολίνι. Τον 22χρονο διεθνή Ιταλό δεξιό εξτρέμ των 20 εκατ. ευρώ.</p>
      <p>Η Σασουόλο κέρδισε 3-1, ο Ορσολίνι μπορεί να σκόραρε αλλά σε μια φάση που το δικό μας παλικάρι δεν είχε ευθύνη. Αντιθέτως ο Κυριακόπουλος, σύμφωνα τουλάχιστον με τις βαθμολογίες των ιταλικών ΜΜΕ, ήταν από τους κορυφαίους της Σασουόλο ενώ κατέγραψε και την πρώτη του ασίστ στο ιταλικό πρωτάθλημα, όταν από δική του πάσα ο Μπόγκα έκανε το 2-0!</p>
      <h3>ΗΤΑΝ ΘΕΜΑ... ΤΑΚΤΙΚΗΣ</h3>
      <p>Γιατί όμως, ο Γιώργος Κυριακόπουλος... περίμενε/καθυστέρησε ως την 11η αγωνιστική για να ξεκινήσει στην Σασουόλο; Παρότι προερχόταν από φουλ προετοιμασία αλλά και δυο πλήρεις συμμετοχές, σε ματς πολλή υψηλής έντασης στην Super League με τον Αστέρα;</p>
      <p><i>"Μην κάνεις δεύτερες σκέψεις και μην έχεις ενδοιασμούς... Εγώ σε διάλεξα και σε πιστεύω... Είσαι όμως, πίσω τακτικά, πρέπει να κάνεις υπομονή και να συνεχίσεις να δουλεύεις... Δεν σε βάζω για να σε προστατέψω..."!</i> Τάδε έφη Ρομπέρτο Ντε Tσέρμπι, στον ίδιο τον Κυριακόπουλο, όταν ο τελευταίος είχε αρχίσει να ανησυχεί πως ο προπονητής του δεν τον... έβλεπε!</p>
      <p>Στην Ιταλία και ειδικά οι γηγενείς προπονητές του... νέου κύματος (Σάρι, Τζανμπάολο, Ντε Τσέρμπι κ.α.), είναι σχεδόν δογματικοί με τους ξένους αμυντικούς. Θεωρούν πως πρέπει για ένα διάστημα αρκετών μηνών, στο οποίο δεν θα είναι βασικοί, να περάσουν από... φροντιστήριο τακτικής (να μάθουν την ομαδική άμυνα, τη... γραμμή, το πως θα στήνονται, τα βήματα που παίρνουν κτλ) αλλά και... ιταλικής γλώσσας. Έτσι και ο Γιώργος Κυριακόπουλος εκτός από τις προπονήσεις κάνει και μαθήματα ιταλικών. Δεν γίνεται διαφορετικά ακόμη και αν δεν του... αρέσουν. Το ίδιο ισχύει ακόμη και για τον Ντε Λιχτ των 80 εκατ. ευρώ στην Γιουβέντους...</p>
      <p>Για να αντιληφθείτε την... εμμονή των Ιταλών στην τακτική, στην Σασουόλο ο Ντε Τσέρμπι επέμενε στην χρησιμοποίηση του Φεντερίκο Πελούζο ως αριστερού μπακ, παρότι αγωνιστικά δεν ήταν καλός και εμφανώς υστερούσε σε ετοιμότητα του Κυριακόπουλου. Τον προτιμούσε όμως, λόγω της τακτικής πληρότητας του. Όσοι έχουν αγωνιστεί στο ιταλικό πρωτάθλημα ξέρουν πως για να τα καταφέρουν πρέπει πρώτα να προσαρμοστούν όχι μόνο στον ιταλικό στυλ παιχνιδιού αλλά και στον ιταλικό τρόπο σκέψης.</p>
      <h3>ΣΥΜΒΟΛΑΙΟ 1.550.000 ΕΥΡΏ</h3>
      <p>Στο δια ταύτα, ο Γιώργος Κυριακόπουλος είναι μπροστά σε ένα πραγματικό (ιταλικό) στοίχημα ζωής. Να κερδίσει ένα 4ετες συμβόλαιο που θα του αποφέρει συνολικά μίνιμουμ 1.550.000 €, σε ένα πρωτάθλημα που θα τον ολοκληρώσει από πλευράς τακτικής και κουλτούρας ως αμυντικό(πραγματική σχολή) και θα του απογειώσει την καριέρα. Και το "στοίχημα" του προπονητή του, όπως συνηθίζει να λέει, είναι να κάνει τον Κυριακόπουλο τον... "Γεωργάτο της Σασουόλο"!!</p>
      <p>Όλα αυτά για έναν αριστερό μπακ που έχει δουλέψει πάρα πολύ, έκανε το αγροτικό του πριν καθιερωθεί στον Αστέρα (πήγε δανεικός σε Εργοτέλη και Λαμία), δεν επιδιώκει την προβολή και τελείως αθόρυβα βρέθηκε και παίζει βασικός πλέον σε μια πλούσια και σωστά οργανωμένη ιταλική ομάδα που εξελίσσει παίκτες...</p>
    </article>
  </body>
</html>