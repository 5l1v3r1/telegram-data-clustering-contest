<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/novyna/polityka/sud-znyav-braslet-pidozryuvanoho-nabu-eksnachalnyka-sluzhby-avtodorih"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T14:20:02+00:00"/>
    <meta property="og:title" content="Суд зняв браслет з підозрюваного НАБУ ексначальника Служби автодоріг"/>
    <meta property="og:description" content="Антикорупційний суд лише частково задовольнив клопотання прокурора САП про продовження обов'язків підозрюваного."/>
  </head>
  <body>
    <article>
      <h1>Суд зняв браслет з підозрюваного НАБУ ексначальника Служби автодоріг</h1>
      <address>
        <time datetime="2019-11-12T14:20:02+00:00">12 Nov 2019, 14:20</time>
      </address>
      <p>
        <b>Суд зняв електронний браслет з колишнього виконувача обов'язків начальника Служби автомобільних доріг Миколаївської області Андрія Максименка, якого НАБУ і САП підозрюють в одержанні неправомірної вигоди.</b>
      </p>
      <p>Таке рішення 7 листопада ухвалив Вищий антикорупційний суд, повідомляє «Слово і Діло».</p>
      <p>Як відомо, <a href="https://www.slovoidilo.ua/2019/09/11/novyna/suspilstvo/nachalnyka-sluzhby-avtomobilnyx-dorih-zatrymaly-xabari">Максименка затримали після одержання неправомірної вигоди</a>. Пізніше йому повідомили про підозру, а <a href="https://www.slovoidilo.ua/2019/09/13/novyna/polityka/vaks-obrav-zapobizhnyj-zaxid-chynovnyku-avtodoru-zatrymanomu-xabari">суд взяв під варту</a> з альтернативою застави. Цю суму <a href="https://www.slovoidilo.ua/2019/09/16/novyna/polityka/pidozryuvanoho-ekskerivnyka-mykolayivskoho-avtodoru-vnesly-zastavu">за ексначальника Служби доріг внесли</a>.</p>
      <p>Після чого на Максименка поклали наступні обов'язки: прибувати за першим викликом; не відлучатись із населеного пункту, в якому проживає, без дозволу; повідомляти про зміну свого місця проживання та роботи; утримуватися від спілкування зі свідками та носити електронний браслет. У зв'язку з наближенням дати завершення їх дії прокурор САП просив продовжити обов'язки. Суд клопотання задовольнив частково, знявши електронний браслет.</p>
      <p>Нагадаємо, НАБУ і САП підозрюють Максименка у тому, що він, виконуючи обов'язки начальника Служби автодоріг, умисно одержав 19 серпня неправомірну вигоду у сумі 300 тисяч гривень і 11 вересня 90 тисяч доларів для себе. Вказані гроші він одержав за вчинення з використанням влади та службового становища дій, пов'язаних із виконанням САД у Миколаївській області договору, укладеного з ПП «Полтавабудцентр». Під час його затримання та особистого догляду у Максименка виявили 90 тисяч доларів, які виявилися предметом неправомірної вигоди.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/11/novyna/polityka/zvilnyly-nachalnyka-sluzhby-avtodorih-mykolayivskoyi-oblasti"/>
        <a href="https://www.slovoidilo.ua/2019/10/07/novyna/suspilstvo/sud-zaareshtuvav-majno-eksnachalnyka-sluzhby-avtodorih"/>
        <a href="https://www.slovoidilo.ua/2019/10/09/novyna/polityka/sud-zaareshtuvav-xabar-pidozryuvanoho-eksnachalnyka-sluzhby-avtodorih"/>
      </related>
    </article>
  </body>
</html>