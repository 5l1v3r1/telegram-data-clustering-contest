<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546834.html/%D9%85%D8%B1%D8%A7%D8%AC%D8%B9%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86-%D9%BE%D9%86%D8%AC-%D8%B4%D9%87%D8%B1%D8%B3%D8%AA%D8%A7%D9%86--%D8%AF%D9%84%DB%8C%D9%84-%D8%B4%D9%84%D9%88%D8%BA%DB%8C-%D8%AA%D8%B9%D9%88%DB%8C%D8%B6-%D9%BE%D9%84%D8%A7%DA%A9-%DB%8C%D8%B2%D8%AF--%D8%B1%D9%88%D8%B2%D8%A7%D9%86%D9%87-300-%D9%86%D9%81%D8%B1-%D8%A8%D9%87-%D9%85%D8%B1%DA%A9%D8%B2-%D8%AA%D8%B9%D9%88%DB%8C%D8%B6-%D9%BE%D9%84%D8%A7%DA%A9-%DB%8C%D8%B2%D8%AF-%D9%85%D8%B1%D8%A7%D8%AC%D8%B9%D9%87-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T14:55:00+00:00"/>
    <meta property="og:title" content="مراجعه شهروندان پنج شهرستان، دلیل شلوغی تعویض پلاک یزد/ روزانه 300 نفر به مرکز تعویض پلاک یزد مراجعه می‌کنند"/>
    <meta property="og:description" content="سرپرست پلیس راهور استان یزد گفت: شلوغی مرکز تعویض پلاک یزد به دلیل مراجعه مردم پنج شهرستان یزد، اشکذر، تفت، بهاباد و بافق به این مرکز بود که در پی تعطیلی موقت مرکز خدمات خودرویی شهرستان بافق و تفت رخ داده بود."/>
  </head>
  <body>
    <article>
      <h1>مراجعه شهروندان پنج شهرستان، دلیل شلوغی تعویض پلاک یزد/ روزانه 300 نفر به مرکز تعویض پلاک یزد مراجعه می‌کنند</h1>
      <h2>سرپرست پلیس راهور استان یزد مطرح کرد</h2>
      <address>
        <time datetime="2019-11-12T14:55:00+00:00">12 Nov 2019, 14:55</time>
      </address>
      <p>سرپرست پلیس راهور استان یزد گفت: شلوغی مرکز تعویض پلاک یزد به دلیل مراجعه مردم پنج شهرستان یزد، اشکذر، تفت، بهاباد و بافق به این مرکز بود که در پی تعطیلی موقت مرکز خدمات خودرویی شهرستان بافق و تفت رخ داده بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ رضا زارع در گفتگو با خبرنگار <a href="http://yazdrasa.ir/">یزدرسا</a>، با اشاره به گلایه مردم از شلوغی مرکز تعویض پلاک یزد گفت: شلوغی این مرکز به دلیل مراجعه مردم پنج شهرستان یزد، اشکذر، تفت، بهاباد و بافق به مرکز تعویض پلاک یزد بود که در پی تعطیلی موقت مرکز خدمات خودرویی شهرستان بافق و تفت رخ داده بود.</p>
      <p>
        <b>تعطیلی موقت مرکز خدمات خودرویی تفت و بافق، دلیل شلوغی مرکز تعویض پلاک یزد</b>
      </p>
      <p>وی با بیان اینکه تنها شهرستان‌های بهاباد و اشکذر دارای مرکز تعویض پلاک نیستند، افزود: تعطیلی موقتی مرکز تعویض پلاک شهرستان بافق و تفت به دلیل نبود صرفه اقتصادی برای مسئولان آن این مراکز بود و موجب شد که مردم این دو شهرستان و همچنین بهاباد علاوه بر مردم اشکذر و یزد به مرکز تعویض پلاک مراجعه داشته باشند و جمعیت مراجعه کننده به این مرکز بیشتر از ظرفیت آن باشد.</p>
      <p>سرپرست پلیس راهور استان یزد با بیان اینکه پنج باجه در مرکز تعویض پلاک یزد مشغول فعالیت هستند، عنوان کرد: هم اکنون مرکز تعویض پلاک شهرستان تفت مجددا فعال و آماده خدمت رسانی به شهروندان است و مرکز تعویض پلاک شهرستان بافق نیز احتمالا تا هفته آینده مجددا شروع به فعالیت خواهد کرد و از حجم مراجعه به مرکز تعویض پلاک یزد کاسته خواهد شد.</p>
      <p>زارع ادامه داد: چنانچه مراجعه کنندگان مرکز تعویض پلاک، مدارک مورد نیاز را به طور کامل به همراه داشته و مواردی که گفته شده رعایت کرده باشند و روند قانونی را برای این کار طی کنند، حداکثر زمانی که برای تعویض پلاک در این مرکز به طول می‌انجامد حداکثر 45 دقیقه تا یک ساعت است.</p>
      <p>
        <b>مراجعه روزانه 300 نفر به مرکز تعویض پلاک یزد</b>
      </p>
      <p>وی با بیان اینکه روزانه به صورت میانگین تقریبا 300 نفر مراجعه کننده به مرکز تعویض پلاک یزد وجود دارد، در خصوص هزینه تعویض پلاک عنوان کرد: هزینه تعویض پلاک تقریبا 150 هزار تومان است که 80 درصد این مبلغ مربوط به هزینه پستی است.</p>
      <p>سرپرست پلیس راهور استان یزد تصریح کرد: مرکز تعویض پلاک به صورت قرارداد پیمانکاری به موسسه خصوصی واگذار شده است که زیر نظر نیروی انتظامی فعالیت دارد و برای هر باجه در این مرکز سه نفر به صورت تیمی شامل حقوقدان، مسئول و کاربر یارانه که صلاحیت آنها توسط نیروی انتظامی تایید شده باشد فعالیت دارند و به دلیل نبود صرفه اقتصادی و حساسیت و پیچیدگی روند تایید صلاحیت آنها، اضافه کردن باجه یا مرکز تعویض پلاک به راحتی نیست.</p>
      <p>زارع به شهروندان توصیه کرد در زمان مراجعه به مرکز تعویض پلاک حتما باید مدارکی چون اصل شناسنامه و کارت ملی،  کارت شناسایی وسیله نقلیه، سند مالکیت خودرو، بیمه نامه شخص ثالث، سند فروش کارخانه سازنده، برگ عدم خلافی و کارت معاینه فنی چنانچه چهار سال از تاریخ ساخت خودرو گذشته باشد را به همراه داشته باشند.</p>
      <p>
        <b>اهمیت احراز محل سکونت در خصوص تعویض پلاک</b>
      </p>
      <p>وی با بیان اینکه احراز محل سکونت از دیگر مواردی است که توجه به آن برای تعویض پلاک اهمیت زیادی دارد، افزود: شهروندان یزدی که متولد یزد هستند و به عبارتی کد ملی آنها مختص به یزد است باید یکی از قبوض آب، برق، گاز که مشخصات، کد پستی و آدرس برروی آن درج شده باشد را به همراه داشته باشند.</p>
      <p> زارع با بیان اینکه  شهروندان دیگر شهرستان‌ها و استان‌های دیگر که تمایل دارند پلاک یزد را دریافت کنند روش‌های مختلفی برای احراز سکونت آنها وجود دارد، ارائه سند خانه و یکی از قبوض، اجاره نامه معتبر که دارای کد رهگیری هست، ارائه نامه از مدرسه‌ای که فرزند آنها در آن تحصیل می‌کند، ارائه نامه از محل کار از جمله روش‌هایی است که برای احراز سکونت این شهروندان تعیین شده است.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>