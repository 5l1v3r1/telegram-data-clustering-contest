<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/12/tovabbengedtek-varhelyit-csutortokon-jon-a-szakbizottsagi-meghallgatas?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-12T14:18:05+00:00"/>
    <meta property="og:title" content="Továbbengedték Várhelyit, csütörtökön jön a szakbizottsági meghallgatás"/>
    <meta property="og:description" content="A francia és román biztosjelöltek is továbbjutottak."/>
  </head>
  <body>
    <article>
      <h1>Továbbengedték Várhelyit, csütörtökön jön a szakbizottsági meghallgatás</h1>
      <address><time datetime="2019-11-12T14:18:05+00:00">12 Nov 2019, 14:18</time> by <a rel="author">Euronews </a></address>
      <p>Nem állapított meg összeférhetetlenséget az új francia, a magyar vagy a román biztosjelölt esetében sem keddi ülésén az Európai Parlament jogi szakbizottsága, így csütörtökön folytatódhat a jóváhagyási folyamat a képviselőtestületben.</p>
      <p>Erről Szájer József fideszes képviselő, a bizottság egyetlen magyar tagja számolt be Brüsszelben az után, hogy a testület megvizsgálta a francia Thierry Breton, a magyar Várhelyi Olivér és a román Adina Valean pénzügyi érdekeltségeit, illetve esetleges összeférhetetlenségeit.</p>
      <p>Várhelyi esetében vita nélkül, egyhangúlag döntöttek a jóváhagyásról – emelte ki.</p>
      <p>A következő lépés most a csütörtöki szakbizottsági meghallgatás, melyre elsőként Várhelyi számíthat: reggel 8 és 11 között. Itt bizonyítaniuk kell a rátermettségüket és szakmai felkészültségüket. Alkalmasságukat háromórás kérdezz-felelek során próbálják felmérni. Az érintettek 15 perces bevezetőit követi 25 kérdés a képviselők részéről.</p>
      <p>Az első meghallgatás után a frakciók koordinátorai legalább kétharmados többséggel akár rögtön is jóváhagyhatják az érintettek kinevezését, akik ennek hiányában további kérdéseket kapnak írásban. Amennyiben a beérkezett válaszok sem meggyőzőek, akkor újra meg kell jelenniük a testület előtt, amely – ha még akkor sincsen meg a szükséges koordinátori többség – végül egyszerű többséggel fogadhatja el őket titkos szavazáson.</p>
      <p>Az EP házbizottságaként működő Elnökök Értekezlete november 21-én áttekinti az értékeléseket és ajánlásokat, majd hivatalosan is lezárja a meghallgatásokat. A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor.</p>
      <p>Az első magyar és román választottat, Trócsányi Lászlót és Rovana Plumbot a jogi bizottság, a francia Sylvie Goulard-t pedig az ipari és a belső piaci bizottság utasította el.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje.</p>
    </article>
  </body>
</html>