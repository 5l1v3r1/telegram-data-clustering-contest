<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/12/news/cinisi_raid_nella_pizzeria_di_impastato_appiccato_il_fuoco_nella_cucina-240927054/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T14:16:00+00:00"/>
    <meta property="og:title" content="Cinisi, raid nella pizzeria di Impastato. Appiccato il fuoco nella cucina"/>
    <meta property="og:description" content="Giovanni, il fratello di Peppino: “La telefonata di un passante ha evitato il peggio. Fatto inquietante” "/>
  </head>
  <body>
    <article>
      <h1>Cinisi, raid nella pizzeria di Impastato. Appiccato il fuoco nella cucina</h1>
      <h2>Giovanni, il fratello di Peppino: “La telefonata di un passante ha evitato il peggio. Fatto inquietante” </h2>
      <address><time datetime="2019-11-12T14:16:00+00:00">12 Nov 2019, 14:16</time> by <a rel="author">SALVO PALAZZOLO</a></address>
      <p>Hanno forzato la porta della cucina e hanno appiccato il fuoco su un pensile. Raid questa notte a Cinisi, all’interno della pizzeria di Giovanni Impastato, il fratello di Peppino, l’attivista antimafia assassinato nel 1978. “Se un passante non avesse chiamato, intorno all’una e mezza, le conseguenze sarebbero state devastanti”, dice Giovanni. “Per fortuna, l’intervento dei vigili del fuoco e’ stato tempestivo e il rogo non si è propagato alle bombole della birra, poteva verificarsi un’esplosione”.<br/> <br/>In queste settimane, il locale è in fase di ristrutturazione dopo una querelle sul territorio in cui sorge il locale: “Abbiamo sempre pagato tutte le tasse al Comune di Cinisi, che ci ha rilasciato la licenza. Invece, sembra che il territorio sia di competenza di Carini”. È stato un esposto anonimo a sollevare il caso, dopo i primi controlli Impastato ha anche avviato una serie di lavori. “Abbiamo trovato dell’eternit sul tetto”, ammette lui. “Adesso che stavamo riaprendo, arriva questo incendio, che ritengo un fatto inquietante”. E' la seconda volta che accade: nel 2011 ignoti diedero alla fiamme la pizzeria.<br/><br/>"Siamo di fronte a un segnale pesante e terribile - dice il presidente della commissione parlamentare antimafia Nicola Morra - Esprimo la mia vicinanza e solidarietà, ma anche la mia preoccupazione. Sono segnali che non devono essere assolutamente sottovalutati. C'è puntualmente nel nostro paese un rigurgito di segnali mafiosi che attraversano ogni territorio. Sono crimini spia di una mafia che giorno dopo giorno viene messa all'angolo dalle forze dell'ordine, dalla magistratura e dai cittadini che costruiscono comunità libere da questa violenza. Il nome Impastato è per noi segno di forza e coraggio, di coerenza e di speranza e per questo ci stringiamo più forti a Giovanni".</p>
    </article>
  </body>
</html>