<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231755/"/>
    <meta property="og:site_name" content="Українська правда"/>
    <meta property="article:published_time" content="2019-11-12T14:18:10+00:00"/>
    <meta property="og:title" content="Перший заступник Гонтаревої і Бахматюк вступили в змову – слідство"/>
    <meta property="og:description" content="У 2014 році бенефіціар VAB Банку Олег Бахматюк вступив у змову з першим заступником голови НБУ Олександром Писаруком про видачу мільярдного кредиту під заставу майна, вартість якого завищили."/>
  </head>
  <body>
    <article>
      <h1>Перший заступник Гонтаревої і Бахматюк вступили в змову – слідство</h1>
      <address>
        <time datetime="2019-11-12T14:18:10+00:00">12 Nov 2019, 14:18</time>
      </address>
      <p>У 2014 році бенефіціар VAB Банку Олег Бахматюк вступив у змову з першим заступником голови НБУ Олександром Писаруком про видачу мільярдного кредиту під заставу майна, вартість якого завищили.</p>
      <p><b>Джерело:</b> <a href="http://ua.interfax.com.ua/">"Інтерфакс-Україна"</a> з посиланням на прокурора Спеціалізованої антикорупційної прокуратури на засіданні Вищої антикорупційного суду, де у вівторок проходять слухання про обрання запобіжного заходу члену ради НБУ Миколі Каленському</p>
      <p><b>Деталі: </b>За версією слідства, Писаруку довелося задіяти головне управління НБУ по Києву і області, яким на той момент керував Каленський.</p>
      <p>Прокурор розповів, що вночі 8 жовтня 2014 року Писарук написав електронне повідомлення директору гендепартаменту банківського нагляду НБУ Аллі Шульзі про необхідність видати стабілізаційний кредит VAB Банку "як мінімум на 1 млрд" і Каленський був обізнаний про це.</p>
      <p>Звинувачення на адресу Каленського полягають в його згоді з оцінкою майна, хоча була інформація про його недостатність для видачі кредиту на таку суму.</p>
      <p>За версією слідства, кошти стабкредиту виводилися потім з банку, в тому числі на "мертвих душ".</p>
      <p>Прокурор клопоче про взяття Каленського під варту на 60 днів з альтернативою внесення застави 20 млн грн, а також про вилучення паспортів і на носінні електронного браслета.</p>
      <p><b>Що було раніше: </b>11-12 листопада 2019 року детективи Національного бюро під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк".</p>
      <p>Серед підозрюваних – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд, а зараз є головою правління Райффайзен Банку Аваль.</p>
      <p>Обвинувачення клопотатиме про арешт <a href="https://www.pravda.com.ua/news/2019/11/12/7231724/">Писарука </a>з альтернативою внесення 30 млн грн застави.</p>
      <p>Серед інших підозрюваних: </p>
      <ul>
        <li>ексдиректор Генерального департаменту банківського нагляду;</li>
        <li>колишній в.о. начальника управління НБУ по м. Києву та Київській обл.;</li>
        <li>ексголова спостережної ради ПАТ "ВіЕйБі Банк";</li>
        <li>ексзаступник голови правління ПАТ "ВіЕйБі Банк";</li>
        <li>три посадові особи приватних компаній, пов’язаних з бенефіціарними власниками ПАТ "ВіЕйБі Банк";</li>
      </ul>
      <p>
        <i>
          <b>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <related>
        <a href="https://www.pravda.com.ua/news/2019/10/30/7230474/"/>
        <a href="https://www.pravda.com.ua/news/2019/10/27/7230228/"/>
        <a href="https://www.pravda.com.ua/news/2019/10/25/7230047/"/>
      </related>
    </article>
  </body>
</html>