<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/p120-crystal-il-case-antec-che-non-nasconde-lhardware/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T14:25:00+00:00"/>
    <meta property="og:title" content="P120 Crystal, il case Antec che non nasconde l’hardware"/>
    <meta property="og:description" content="Antec ha presentato il case P120 Crystal, una soluzione da 100 dollari che mostra l'hardware anche frontalmente grazie a una paratia in ventro."/>
  </head>
  <body>
    <article>
      <h1>P120 Crystal, il case Antec che non nasconde l’hardware</h1>
      <address><time datetime="2019-11-12T14:25:00+00:00">12 Nov 2019, 14:25</time> by <a rel="author">Vittorio Rienzo</a></address>
      <p><b>Antec</b> ha presentato un nuovo case della gamma <b>Performance Series</b>, il <b>P120 Crystal</b>. Come suggerisce il nome, si tratta di un case che fa dei pannelli in vetro il suo punto di forza, ma che presenta alcune peculiarità rispetto ad altri prodotti già presenti sul mercato.</p>
      <p>Prima tra tutte è l’alloggio con <b>pannello isolato per l’alimentatore</b>, che a differenza dei classici design che lo pongono nella parte inferiore, torna ai vecchi tempi ritrovando spazio nella <b>parte superiore</b> del case.</p>
      <figure>
        <img src="https://www.tomshw.it/images/images/2019/11/antec-p120-crystal-62550.768x432.jpg"/>
      </figure>
      <p>Seconda peculiarità interessante è che <b>entrambi i pannelli in vetro</b> (quello frontale e quello laterale) lasciano completamente libera la vista sull’hardware. Le tre ventole da 120 mm infatti, solitamente poste frontalmente, vengono <b>alloggiate parallelamente alla scheda madre</b>. È possibile inoltre montare fino a <b>tre ventole da 120 mm</b> (o 2 da 140 mm) nella parte inferiore ed <b>una da 120 o 140</b> mm nella parte posteriore.</p>
      <figure>
        <img src="https://www.tomshw.it/images/images/2019/11/antec-p120-crystal-62549.768x432.jpg"/>
      </figure>
      <p>Questo vuol dire che coloro che hanno intenzione di montare un sistema di raffreddamento a liquido (personalizzato o AIO che sia) avranno spazio a sufficienza per alloggiare un <b>radiatore fino a 360 mm</b>.</p>
      <p>Si tratta in ogni caso di uno <b>chassis mid-tower</b>, dalle dimensioni quindi contenute, di fatti misura <b>475 x 232 x 480</b>, tuttavia Antec ritiene che ci sia sufficiente spazio per una build di fascia <b>enthusiast</b>. Il case infatti supporta schede madre con form factor fino all’<b>E-ATX</b> ed include un <b>supporto in alluminio per la scheda video</b>, in modo che non scarichi il peso sulla porta PCIe della mobo, per una lunghezza massima di <b>450 mm</b>.</p>
      <p>Per lo storage ritroviamo <b>due alloggiamenti per HDD da 3,5 pollici</b> affiancati da <b>due ulteriori slot per HDD o SSD</b> <b>da 2,5 pollici</b>. Manca invece la classica illuminazione<b> RGB</b> ed un controller che la gestisca, tuttavia Antec ha riservato ai propri utenti un’altra piccola chicca: oltre al tasto di accensione, ad essere <b>illuminate sono anche le due USB 3.0</b> poste sul pannello frontale insieme ai due jack da 3,5 per audio e microfono.</p>
      <figure>
        <img src="https://www.tomshw.it/images/images/2019/11/antec-p120-crystal-62551.768x432.jpg"/>
      </figure>
      <p>Infine, per quanto riguarda i materiali, come anticipato all’inizio, nel caso dei pannelli trasparenti si tratta di vetro temperato, e nello specifico quello laterale presenta un comodo <b>pulsante a scorrimento</b> per l’apertura che facilita l’accesso all’hardware ogni volta che se ne ha il bisogno. Per lo scheletro e le paratie invece Antec ha optato per una combinazione di <b>acciaio di 0,8 mm ed 1 mm</b>.</p>
      <figure>
        <iframe src="https://www.youtube.com/embed/XhsR8_iLypg" width="500" height="281" data-service="Youtube" scrolling="no"/>
      </figure>
      <p>Non abbiamo ancora notizie sulla disponibilità nel nostro paese, mentre il prezzo suggerito dal produttore è di <b>99,99 dollari</b>.</p>
    </article>
  </body>
</html>