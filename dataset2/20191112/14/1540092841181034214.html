<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197131/h-royla-kalaf-i-proti-gynaika-dieythyntria-ton-financial-times"/>
    <meta property="og:site_name" content="CNN.gr"/>
    <meta property="article:published_time" content="2019-11-12T14:29:55+00:00"/>
    <meta property="og:title" content="Η Ρούλα Καλάφ η πρώτη γυναίκα διευθύντρια των Financial Times"/>
    <meta property="og:description" content="Η Ρούλα Καλάφ θα γίνει η πρώτη γυναίκα διευθύντρια στην 131ετή ιστορία των Financial Times . Ο σημερινός διεθυντής των FT, Λάιονελ Μπάρμπερ, θα αποχωρήσει τον..."/>
  </head>
  <body>
    <article>
      <h1>Η Ρούλα Καλάφ η πρώτη γυναίκα διευθύντρια των Financial Times</h1>
      <h2>Η Ρούλα Καλάφ θα γίνει η πρώτη γυναίκα διευθύντρια στην 131ετή ιστορία των Financial Times. Ο σημερινός διεθυντής των FT, Λάιονελ Μπάρμπερ, θα αποχωρήσει τον Ιανουάριο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:29 , 12 November 2019</p>
      <p>Η Καλάφ έχει διατελέσει υποδιευθύντρια της εφημερίδας, επικεφαλής του τμήματος εξωτερικών ειδήσεων και εκείνου για τη Μέση Ανατολή, κατά τη διάρκεια της μεγαλύτερης από δύο δεκαετίες θητείας της στην εφημερίδα. Τα τελευταία χρόνια είχε επίσης επιδιώξει να αυξήσει τον αριθμό των γυναικών δημοσιογράφων και των αναγνωστριών της εφημερίδας.</p>
      <p>Η δημοσιογράφος από τον Λίβανο θα είναι μαζί με την <b>Κάθριν Βάινερ του Guardian</b> από τις λίγες γυναίκες που είναι διευθύντριες μεγάλων εφημερίδων στη Βρετανία. Προτού πάει στους FT το 1995, η Καλάφ εργαζόταν στο περιοδικό Forbes στη Νέα Υόρκη και έχει μεταπτυχιακό τίτλο σπουδών από το Πανεπιστήμιο Κολούμπια.</p>
      <blockquote>«Είναι μεγάλη τιμή να διορίζομαι διευθύντρια των FT, του σπουδαιότερου δημοσιογραφικού οργανισμού στον κόσμο», δήλωσε. «Αδημονώ να οικοδομήσω πάνω στα εξαιρετικά επιτεύγματα του Λάιονελ Μπάρμπερ και είμαι ευγνώμων για την καθοδήγησή του όλα αυτά τα χρόνια», πρόσθεσε η Καλάφ.</blockquote>
      <figure>
        <iframe data-src="https://twitter.com/khalafroula/status/1194187854186008578?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Μπάρμπερ, ο παλαιότερος οικονομικός συντάκτης στη χώρα, θα αποχωρήσει τον Ιανουάριο, έπειτα από <b>34 χρόνια στην εφημερίδα</b> αυτή, εκ των οποίων τα 14 στα ηνία της. H θητεία του ως διευθυντή των FT σηματοδοτήθηκε από την <b>πώληση του τίτλου στον όμιλο Nikkei της Ιαπωνίας το 2015</b> και μια επιτυχή εισαγωγή της εφημερίδας στις ηλεκτρονικές συνδρομές, η οποία προστάτευσε τον όμιλο κατά τη διάρκεια μιας περιόδου με πολλές ανατροπές για τον κλάδο.</p>
      <p>Οι FT ξεπέρασαν το όριο του ενός εκατομμυρίου συνδρομών αναγνωστών το 2019, με τους συνδρομητές της ψηφιακής τους έκδοσης να υπερβαίνουν το 75% της συνολικής τους κυκλοφορίας.</p>
      <p>Ο Τσουνέο Κίτα, πρόεδρος του ομίλου Nikkei, εξέφρασε τη χαρά του που η Καλάφ συμφώνησε να αναλάβει τον ρόλο του διευθυντή της εφημερίδας και σημείωσε ότι την επέλεξαν λόγω της σωστής της κρίσης και της ακεραιότητάς της. «Αδημονώ να συνεργαστώ στενά μαζί της, για να εμβαθύνουμε την παγκόσμια ένωσή μας μέσων ενημέρωσης», αναφέρει σε ανακοίνωσή του.</p>
      <blockquote>«Έχω πλήρη εμπιστοσύνη ότι θα συνεχίσει την αποστολή των FT να παρέχουν ποιοτική δημοσιογραφία χωρίς φόβο και αμερόληπτα, ότι θα εμπνέει και θα ηγείται μιας ομάδας που απαρτίζεται από τους πιο ταλαντούχους δημοσιογράφους και ότι θα καταπιαστεί επιτυχώς με τη νέα ατζέντα των FT στην κάλυψη επιχειρηματικών, χρηματοπιστωτικών, οικονομικών και παγκόσμιων υποθέσεων», σημείωσε.</blockquote>
      <p>Ο πρόεδρος του Nikkei υπογράμμισε, σύμφωνα με το ΑΠΕ, ότι λυπήθηκε πολύ με την αποχώρηση του Μπάρμπερ, σημειώνοντας ότι αυτός μετέτρεψε την αίθουσα σύνταξης των FT σε μια πρωτίστως ψηφιακή επιχείρηση και περιέγραψε τον παλαίμαχο δημοσιογράφο ως έναν άνθρωπο με στρατηγική σκέψη και πραγματικό διεθνιστή. «Ωστόσο και οι δυο μας συναινούμε στο ότι είναι ώρα να ανοίξει ένα νέο κεφάλαιο», κατέληξε ο Τσουνέο Κίτα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196319/tragodia-sto-oxaio-tin-katasparaxan-ta-skylia-tis">Τραγωδία στο Οχάιο: Την κατασπάραξαν τα σκυλιά της</a>
        </li>
        <li>
          <a href="https://www.cnn.gr/news/ellada/story/196145/synagermos-ston-peiraia-sto-nosokomeio-gynaika-meta-apo-pyrovolismo-sto-kefali">Συναγερμός στον Πειραιά: Στο νοσοκομείο γυναίκα μετά από πυροβολισμό στο κεφάλι</a>
        </li>
        <li>
          <a href="https://www.cnn.gr/news/ellada/story/196096/nekri-vrethike-ilikiomeni-se-ploio-tis-grammis">Νεκρή βρέθηκε ηλικιωμένη σε πλοίο της γραμμής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/41/gynaika">ΓΥΝΑΙΚΑ</a>
        </li>
        <li>
          <a href="https://www.cnn.gr/eidhseis/tag/59343/dieythyntria">ΔΙΕΥΘΥΝΤΡΙΑ</a>
        </li>
        <li>
          <a href="https://www.cnn.gr/eidhseis/tag/82410/royla-kalaf">ΡΟΥΛΑ ΚΑΛΑΦ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197160/snapshot/2754598.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197156/snapshot/2754273.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197157/snapshot/2754584.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197164/snapshot/ELKA_ARISTOTLE-1.jpg"/>
      </figure>
    </article>
  </body>
</html>