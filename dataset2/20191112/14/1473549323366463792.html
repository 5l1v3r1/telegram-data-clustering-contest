<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/krakow-glowny-opoznienia-pociagow-sytuacja-na-dworcu-opanowana,984671.html"/>
    <meta property="og:site_name" content="TVN24"/>
    <meta property="article:published_time" content="2019-11-12T14:35:00+00:00"/>
    <meta property="og:title" content="Sytuacja na krakowskim dworcu opanowana. &quot;Pociągi nadrabiają stracone minuty&quot;"/>
    <meta property="og:description" content="Nawet 160 minut sięgnęły we wtorek rano opóźnienia pociągów wyjeżdżających ze stacji Kraków Główny. Sytuację udało się opanować w ciągu dnia. Po godzinie 13 składy odjeżdżały ze stacji Kraków Głown..."/>
  </head>
  <body>
    <article>
      <h1>Sytuacja na krakowskim dworcu opanowana. "Pociągi nadrabiają stracone minuty"</h1>
      <address><time datetime="2019-11-12T14:35:00+00:00">12 Nov 2019, 14:35</time> by <a rel="author">js//now//wini/ks</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/eb2b5429-6d41-48ff-be80-74357b1f0a2d-480p.mp4"/>
        <figcaption>Pasażerowie czekali na opóźnione pociągi<cite>Foto: tvn24 | Video: tvn24</cite></figcaption>
      </figure>
      <h3>Nawet 160 minut sięgnęły we wtorek rano opóźnienia pociągów wyjeżdżających ze stacji Kraków Główny. Sytuację udało się opanować w ciągu dnia. Po godzinie 13 składy odjeżdżały ze stacji Kraków Głowny planowo - poinformował zespół prasowy PKP Polskie Linie Kolejowe.</h3>
      <related>
        <a href="https://www.tvn24.pl/wiadomosci-z-kraju,3/zero-informacji-nie-wiadomo-co-sie-dzieje-setki-minut-opoznien-pociagow,917175.html"/>
      </related>
      <p>Zespół prasowy PKP Polskie Linie Kolejowe poinformował po godzinie 13, że pociągi regionalne i dalekobieżne są na bieżąco odprawiane z Dworca Głównego w Krakowie.</p>
      <p>Według Piotra Hamarnika, rzecznika PKP PLK, składy, które od rana z opóźnieniem odjeżdżały z krakowskiego węzła komunikacyjnego, "w trasie nadrabiają stracone minuty".</p>
      <p>- Możliwe są jeszcze tylko kilku, kilkunastominutowe zmiany rozkładowe, ale tu na bieżąco działamy i staramy się to minimalizować - zaznaczył Hamarnik.</p>
      <h3>"Sytuacja awaryjna, która nie powinna się zdarzyć"</h3>
      <p>Kłopoty związane były z pracami modernizacyjnymi na stacji Kraków Główny.</p>
      <p>- Codziennie na stacji Kraków Główny trwają prace związane z modernizacją całej stacji. One trwają przy nocnych zamknięciach, gdy nie jeżdżą pociągi, do godziny 4 rano. Natomiast dzisiaj wykonawca wydłużył te prace - wyjaśnił we wtorek rano Hamarnik.</p>
      <p>Dodał, że na razie trudno mu powiedzieć, co się dokładnie stało, że doszło do takich opóźnień. - Będziemy starać się unikać takich sytuacji w przyszłości. Jest to sytuacja awaryjna, która nie powinna się zdarzyć - podkreślił.</p>
      <h3>"Opóźniony, przepraszają i tyle"</h3>
      <p>Pasażerowie cierpliwie oczekiwali na swoje połączenia. - W tej chwili mamy opóźnienie 160 minut. Ale obserwuję, jak to opóźnienie wzrasta – 20, potem 40 minut i kolejne - stwierdził w rozmowie z reporterem TVN24 mężczyzna czekający na pociąg do Ostrowa Wielkopolskiego.</p>
      <p>- No muszę czekać, nie mam wyjścia, bo i tak dalej jadę  z Wrocławia. Opóźniony, przepraszają i tyle - mówiła inna pasażerka.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/6be15ed6-c067-41a4-8b8c-4df88795d18a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Opóźnienia pociągów na stacji Kraków Główny<cite>Źródło: tvn24</cite></figcaption>
      </figure>
    </article>
  </body>
</html>