<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/beli-lipicanci-in-crna-kitara-237873"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T14:22:00+00:00"/>
    <meta property="og:title" content="Beli lipicanci in črna kitara"/>
    <meta property="og:description" content="Skoraj poln lipiški hipodrom je minulo nedeljo spremljal nenavadno predstavo, v kateri je več kot 40 lipicancev prvič zaplesalo na največje uspešnice Vlada Kreslina z Malimi bogovi in Policijskim..."/>
  </head>
  <body>
    <article>
      <h1>Beli lipicanci in črna kitara</h1>
      <h2>Več kot 40 lipicancev je prvič zaplesalo na največje uspešnice Vlada Kreslina z Malimi bogovi in Policijskim pihalnim orkestrom.</h2>
      <address><time datetime="2019-11-12T14:22:00+00:00">12 Nov 2019, 14:22</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/10/12/1343388.jpg"/>
          <figcaption>Vlado Kreslin z Malimi bogovi na lipiškem odru. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1343386.jpg"/>
          <figcaption>Francoska jahačica Magnificent Maelle z lipicanci. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1343399.jpg"/>
          <figcaption>Policista na lipicancih. FOTO: Primož Hieng</figcaption>
        </figure>
      </slideshow>
      <p>Skoraj poln lipiški hipodrom je minulo nedeljo spremljal nenavadno predstavo, v kateri je več kot 40 lipicancev prvič zaplesalo na največje uspešnice <b>Vlada Kreslina</b> z Malimi bogovi in Policijskim pihalnim orkestrom. V nepozabnem spektaklu se jim je pridružila izjemna šepetalka konj <b>Magnificent Maelle</b>.</p>
      <blockquote>440<br/>let bosta Lipica in lipicanec praznovala prihodnje leto.</blockquote>
      <figure>
        <img src="https://www.slovenskenovice.si/images/slike/2019/10/12/1343386.jpg"/>
        <figcaption>Francoska jahačica Magnificent Maelle z lipicanci. FOTO: Primož Hieng</figcaption>
      </figure>
      <p>Kot kaže, Kobilarna Lipica doživlja lepše čase, obisk se spet povečuje, vse manj je negativnih odzivov in težav, kakršnih smo bili vajeni v preteklosti. »To je dan, ko je Lipica odprla vrata in predstavila vso lepoto svojih konj v točkah predstave, s katerimi lipicanci najbolj navdušijo. Zelo sem ponosen, da je ta spektakel povezal ekipo, ki jo pri delu vodi vizija, da bo Lipica v prihodnjih letih še bolj v ponos Sloveniji. Predstavili smo vse, kar želimo razvijati: klasično dresuro, vožnjo vpreg in priložnost, da obiskovalci doživijo stik z lipicanci,« je dejal vodja Holdinga Kobilarna Lipica <b>Matej Oset</b>.</p>
      <h3>Brez sedla in uzde</h3>
      <p>Predstava Magnificent Maelle z lipicanci je zgodba, ki govori o ponosu in ljubezni ter neomajni volji, potrpežljivosti in napredku. Francozinja je navdušila z izjemnim čutom za komunikacijo s konji in dresuro v svobodi, zato se je s svojim belim konjem najprej srečala brez sedla in uzde – poveže ju želja po pristnem prijateljskem in partnerskem stiku, ki je temelj klasične dresure.<br/>»Ko si s konji, moraš biti prisoten v trenutku, ne smeš razmišljati o preteklosti ali prihodnosti,« pravi izvrstna jahačica.</p>
      <figure>
        <img src="https://www.slovenskenovice.si/images/slike/2019/10/12/1343399.jpg"/>
        <figcaption>Policista na lipicancih. FOTO: Primož Hieng</figcaption>
      </figure>
      <p>»Osredotočiti se moraš na sedanjost in popolnoma umiriti um. To deluje kot oblika meditacije. Konji lahko čutijo, kako se počutiš; čutijo tvojo energijo in občutke. To lahko hitro izkoristijo in postanejo neposlušni. Zato moraš, če želiš, da ostanejo s teboj, popolnoma očistiti svoj um. Če si iskren do sebe, bodo tudi drugi pošteni do tebe.«<br/><br/>Obiskovalci so spoznali delo Postaje konjeniške policije iz Ljubljane, policistka in policist sta vsak na svojem na konju rada odgovarjala na vprašanja. Kljub nekoliko hladnemu vremenu so se zvrstile celodnevne delavnice in animacije za otroke, obenem pa je bil Dan Kobilarne Lipica priložnost za ogled predstavitve kovanja in sedlanja, otroška doživetja z lipicanci in poniji ter družinske vožnje s kočijo. Ob koncu so spremljali tekmovanje vpreg, izkazali so se najboljši slovenski vozniki. Spremljajoča glasba Vlada Kreslina, Malih bogov in Policijskega orkestra, ki so skupaj in vsak zase poskrbeli za primeren takt konjskih kopit, je dokazala, da je lahko več kot primerna spremljava lepoti belih lipicancev.</p>
    </article>
  </body>
</html>