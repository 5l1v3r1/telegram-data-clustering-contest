<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/predizborno-istorichesko-uvelichenie-na-zaplatite-v-severna-makedonija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T14:12:00+00:00"/>
    <meta property="og:title" content="Предизборно: Историческо увеличение на заплатите в Северна Македония"/>
    <meta property="og:description" content="В бюджета за следващата година правителството на Заев е заложило и увеличение на пенсиите"/>
  </head>
  <body>
    <article>
      <h1>Предизборно: Историческо увеличение на заплатите в Северна Македония</h1>
      <h2>В бюджета за следващата година правителството на Заев е заложило и увеличение на пенсиите</h2>
      <address>
        <time datetime="2019-11-12T14:12:00+00:00">12 Nov 2019, 14:12</time>
      </address>
      <p>Премиерът на Северна Македония Зоран Заев обеща по-високи заплати в държавния сектор, съобщават македонските медии. Правителството планира да изхарчи 3,9 милиарда евро и с новия бюджет от 1 януари пенсиите ще се увеличат с 850 до 900 денара.</p>
      <p>Министърът на финансите и премиерът съобщиха на пресконференция, че най-много ще се инвестира в човешкия капитал - в здравеопазване, образование и социална защита. Ще бъдат отделени 100 милиона денара за борба със замърсяването на въздуха, съобщи телевизия „Телма”.</p>
      <p>Повече пари ще получат всички в администрацията, като най-голямо ще е увеличението за лекарите специалисти, чиито заплати ще се увеличат с 25 на сто от февруари, а учителите ще получат 10 процента повече от януари. Всички служители в администрацията вече получиха пет процента повече със заплатата през октомври.</p>
      <p>Заев „черпи" преди изборите, които ще се проведат на 12 април догодина, с историческо увеличение на заплатите, но каква ще бъде цената, пита в заглавие „Дойче Веле”.</p>
      <p>Синдикатите са доволни, но експертите реагираха с доза скептичност и тревога предимно поради драстичното увеличение в определени сектори. Те нямат дилеми, че заплатите трябва да растат, но предупреждават, че това трябва да е в резултат на производителността.</p>
      <p>По материал на БТА</p>
    </article>
  </body>
</html>