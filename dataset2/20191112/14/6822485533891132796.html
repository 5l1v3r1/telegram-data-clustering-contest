<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821116.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T14:18:00+00:00"/>
    <meta property="og:title" content="تقدیر شمخانی از فعالیتهای سازمان اطلاعات سپاه"/>
    <meta property="og:description" content="به گزارش فارس، دریابان علی شمخانی نماینده مقام معظم رهبری و دبیر شورای عالی امنیت ملی در افتتاحیه چهارمین همایش جامعه اطلاعاتی سپاه که صبح امروز سه شنبه در تهران برگزار شد آخرین تحولات نوین امنیتی در سطح منطقه و جامعه بین المللی را تشریح کرد."/>
  </head>
  <body>
    <article>
      <h1>تقدیر شمخانی از فعالیتهای سازمان اطلاعات سپاه</h1>
      <address>
        <time datetime="2019-11-12T14:18:00+00:00">12 Nov 2019, 14:18</time>
      </address>
      <p>نماینده رهبر انقلاب در شورای عالی امنیت ملی ضمن تقدیر از فعالیتهای ارزنده و ارزشمند سازمان اطلاعات سپاه در کشف و خنثی سازی توطئه های خارجی و مقابله با ضد انقلاب داخلی گفت: سپاه نماد غیر قابل تغییر انقلاب بوده و قرابت یا دوری افراد و جریانات خودی از این شجره طیبه شاخص مهم میزان عشق به انقلاب و ارزشهای جاودان آن است.</p>
      <p>به گزارش فارس، دریابان علی شمخانی نماینده مقام معظم رهبری و دبیر شورای عالی امنیت ملی در افتتاحیه چهارمین همایش جامعه اطلاعاتی سپاه که صبح امروز سه شنبه در تهران برگزار شد آخرین تحولات نوین امنیتی در سطح منطقه و جامعه بین المللی را تشریح کرد.</p>
      <p>شمخانی با تبیین ریشه های تاریخی تعیین مرزهای نوین قدرت پس از فروپاشی شوروی اظهار داشت: حضرت امام (ره) با پیش بینی فروپاشی شوروی و نظام دو قطبی در جهان سنگ بنای پیشتازی و تولید قدرت از سوی جمهوری اسلامی را بر پایه راهبرد نه شرقی ونه غربی پایه گذاری کرد.</p>
      <p>او ظهور جمهوری اسلامی ایران به عنوان یک نظام مردمی و مقتدر در نظام بین الملل را تحولی قابل توجه در تعیین مرزهای نوین قدرت عنوان کرد و خاطر نشان ساخت: در طول چهار دهه گذشته ایجاد ثبات داخلی، تولید توان دفاعی ملی، دستیابی به قدرت عمق راهبردی و پیشرفت در فناوریهای نو و هسته ای موجب افزایش روز افزون نقش و تاثیرگذاری ایران در معادلات منطقه ای و جهانی شده است‌.</p>
      <p>دبیر شورای عالی امنیت ملی با اشاره به قدرت جمهوری اسلامی در ناکام سازی راهبردهای آمریکا در غرب و شرق آسیا، حمایت از رژیم صهیونیستی و استقرار نظام تک قطبی در جهان گفت: توان بسیج کنندگی انقلاب اسلامی ضمن به شکست کشاندن راهبرد آمریکا در ایجاد و بهره برداری از فتنه داعش برای جلوگیری از گسترش امواج بیداری اسلامی، واشنگتن را دچار سردرگمی راهبردی نموده است.</p>
      <p>شمخانی نقش ‌و جایگاه دستگاههای اطلاعاتی به ویژه سازمان اطلاعات سپاه در کسب موفقیت های شگرف جمهوری اسلامی ایران را بسیار مهم و تعیین کننده عنوان کرد و افزود: خوشبختانه تجربیات جنگ، مقابله با ضدانقلاب داخلی و مواجهه با عملیات پیچیده سرویسهای اطلاعاتی خارجی، دستگاههای اطلاعاتی جمهوری اسلامی ایران را به سطح قابل قبولی از آمادگی و مهارت حرفه ای رسانده است.</p>
      <p>شمخانی افزود: امروزه حوزه کارکردی اطلاعات فراتر از پشتیبانی از بخش عملیات شده و ایفای نقش مستقل و عملیاتی از سوی دستگاههای اطلاعاتی به ضرورتی غیر قابل اجتناب تبدیل شده است.</p>
      <p>نماینده رهبر انقلاب در شورای عالی امنیت ملی در پایان ضمن تقدیر از فعالیتهای ارزنده و ارزشمند سازمان اطلاعات سپاه در کشف و خنثی سازی توطئه های خارجی و مقابله با ضد انقلاب داخلی افزود: سپاه نماد غیر قابل تغییر انقلاب بوده و قرابت یا دوری افراد و جریانات خودی از این شجره طیبه شاخص مهم میزان عشق به انقلاب و ارزشهای جاودان آن است.</p>
    </article>
  </body>
</html>