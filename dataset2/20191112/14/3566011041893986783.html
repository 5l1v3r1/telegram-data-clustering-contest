<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546775.html/%D8%B8%D8%B1%D9%81%DB%8C%D8%AA-%D8%B1%DB%8C%D8%B4-%D8%B3%D9%81%DB%8C%D8%AF%D8%A7%D9%86-%D8%A8%D8%B1%D8%A7%DB%8C-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%AF%D8%B1-%D8%A8%D8%B1%D9%88%D8%AC%D8%B1%D8%AF-%D8%A8%D9%87-%DA%A9%D8%A7%D8%B1-%DA%AF%D8%B1%D9%81%D8%AA%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T14:31:00+00:00"/>
    <meta property="og:title" content="ظرفیت ریش سفیدان برای پیشگیری از اختلافات در بروجرد به کار گرفته شود"/>
    <meta property="og:description" content="دادستان بروجرد به لزوم به کارگیری ظرفیت ریش سفیدان برای پیشگیری از اختلافات در بروجرد تاکید کرد و گفت: با پادرمیانی بزرگان و ریش سفیدان روستاها مشکلات برطرف می‌شود."/>
  </head>
  <body>
    <article>
      <h1>ظرفیت ریش سفیدان برای پیشگیری از اختلافات در بروجرد به کار گرفته شود</h1>
      <h2>دادستان بروجرد:</h2>
      <address>
        <time datetime="2019-11-12T14:31:00+00:00">12 Nov 2019, 14:31</time>
      </address>
      <p>دادستان بروجرد به لزوم به کارگیری ظرفیت ریش سفیدان برای پیشگیری از اختلافات در بروجرد تاکید کرد و گفت: با پادرمیانی بزرگان و ریش سفیدان روستاها مشکلات برطرف می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از  <a href="http://safiraflak.ir/?p=1556">سفیر افلاک</a>، مهدی محمدی ظهر امروز در جلسه نقش ریش سفیدان در پیشگیری از اختلافات اظهار داشت نقش ریش سفیدان در پیشگیری از اختلافات و وقوع حوادث بسیار اثر گذار است به طوری که گاهی یک پرونده مدت‌ها در مراجع قضایی پیگیری می‌شود تا به نتیجه برسد اما با پادرمیانی بزرگان و ریش سفیدان روستاها این مشکل برطرف می‌شود و سریعتر به نتیجه می‌رسد.</p>
      <p>وی با اشاره به نقش و جایگاه ریش سفیدان در جامعه افزود: بزرگان در بین مردم و جامعه نقش ویژه‌ای دارند و همه مردم برای بزرگان احترام زیادی قائل هستند و از این حرمت بزرگان می‌‎توان در جهت کاهش اختلافات و مشکلات استفاده کرد.</p>
      <p>دادستان بروجرد عنوان کرد: پادرمیانی ریش سفیدان و بزرگان از ابتدای تاریخ بوده و هست و کاری که ریش سفیدان انجام می‌دهند مصداق بارز عدالت ترمیمی است.</p>
      <p>وی خاطر نشان کرد: بسیاری از پرونده‌ها قابل گذشت و کار ریش سفیدان اثر گذار است و با توجه به این که حل کردن یک بحران قبل از وقوع نقش بزرگان است اما نقش اصلی و مهمتر قبل از وقوع است.</p>
      <p>محمدی تصریح کرد: گاهی در یک درگیری و اختلاف چندین نفر مصدوم می‌شوند که بزرگان روستاها می‌توانند با نصیحت آنها را آرام کنند و با یک عذرخواهی اختلاف برطرف شود.</p>
      <p>وی با اشاره به فرهنگ تیراندازی در عروسی‌ها بیان کرد: گاهی یک خطا و شادی با تفنگ منجر می‌شود که عروسی به عزا تبدیل شود و بزرگان می‌توانند این افراد را از عاقبت این کار مطلع کنند.</p>
      <p>محمدی خاطر نشان کرد: داشتن تفنگ غیر مجاز ۱۰سال حبس دارد اما اگر افراد تفنگ‌های غیر مجاز را به مراجع قضایی تحویل دهند تلاش می‌شود تا هر آنچه می‌توانیم به آنها کمک کنیم و تخفیف مجازات دهیم.</p>
      <p>دادستان بروجرد با اشاره به جلوگیری از قاچاق کالا با خودروهای شوتی گفت: افرادی که با قاچاق توسط خودروهای شوتی به تولید ضربه می‌زنند می‌طلبد که این افراد را نصیحت کرد و امر به معروف و نهی از منکر صورت گیرد.</p>
      <p>وی با تاکید بر حفظ حرمت بزرگان افزود: با توجه به این که نحوه زندگی و ارتباط ها در کمرنگ کردن برخی از آداب اثر گذار است اما نباید اجازه داد که حرمت بزرگترها و ریش، سفیدان کمرنگ شود چرا که این افراد از حرمت و جایگاه ویژه‌ای برخوردار هستند.</p>
      <p>انتهای پیام/</p>
    </article>
  </body>
</html>