<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-up-crime-chief-witness-shot-dead-in-bsp-leader-jurgam-mehndi-s-murder-2845727.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T14:38:17+00:00"/>
    <meta property="og:title" content="UP: बसपा नेता की हत्या में मुख्य गवाह की गोली मारकर हत्या"/>
    <meta property="og:description" content="बसपा नेता जुरगाम मेंहदी हत्याकांड के मुख्य गवाह को मंगलवार की शाम करीब छह बजे गोली मारकर हत्या कर दी गई। बाइक सवार बदमाश वारदात के बाद भाग जाने में सफल रहे। सूचना पर पहुंचे एसपी ने घटना स्थल का जायजा..."/>
  </head>
  <body>
    <article>
      <h1>UP: बसपा नेता की हत्या में मुख्य गवाह की गोली मारकर हत्या</h1>
      <address><time datetime="2019-11-12T14:38:17+00:00">12 Nov 2019, 14:38</time> by <a rel="author">हिन्दुस्तान टीम,अम्बेडकरनगर</a></address>
      <p>बसपा नेता जुरगाम मेंहदी हत्याकांड के मुख्य गवाह को मंगलवार की शाम करीब छह बजे गोली मारकर हत्या कर दी गई। बाइक सवार बदमाश वारदात के बाद भाग जाने में सफल रहे। सूचना पर पहुंचे एसपी ने घटना स्थल का जायजा लिया और पुलिस को आवश्यक निर्देश दिए। दुस्साहसिक ढंग से हुई हत्या की वारदात से इलाके में दहशत का माहौल पैदा हो गया है। जेल में निरुद्ध माफिया खान मुबारक के इशारे पर हत्या की घटना को अंजाम देना बताया जा रहा है।</p>
      <p>हंसवर थाना क्षेत्र के हरसम्हार निवासी मोहम्मद शकील (42) पुत्र मोहम्मद यूसुफ घर से करीब 50 मीटर की दूरी पर टांडा हंसवर मार्ग स्थित महमूद की दुकान पर खड़े थे। बाइक सवार पहुंचे दो बदमाशों ने मोहम्मद शकील के गले में सटाकर गोली मार दी। खून से लथपथ मोहम्मद शकील को आनन-फानन में जिला अस्पताल पहुंचाया गया, जहां डाक्टरों ने उसे मृत घोषित कर दिया। हरसम्हार निवासी बसपा नेता जुरगाम मेंहदी की 15 अक्तूबर 2018 को गोलियां बरसाकर हत्या कर दी गई थी।</p>
      <p>हत्या की घटना में मोहम्मद शकील मुख्य गवाह था। जेल में निरुद्ध माफिया खान मुबारक के इशारे पर हत्या की घटना को अंजाम देना बताया जा रहा है। पुलिस अधीक्षक वीरेन्द्र कुमार मिश्र ने बताया कि मोहम्मद शकील के हत्यारों की तलाश में स्वाट टीम के साथ जिले की पुलिस लगा दी गई है। एसपी ने बताया कि घटना के हर पहलू पर जांच की जा रही है।</p>
    </article>
  </body>
</html>