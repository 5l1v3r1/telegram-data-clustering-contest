<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/chorvatsko-chce-prijmout-euro-nejpozdeji-do-zacatku-roku-2024/1820132?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T14:24:00+00:00"/>
    <meta property="og:title" content="Chorvatsko chce přijmout euro nejpozději do začátku roku 2024"/>
    <meta property="og:description" content="Záhřeb - Strategickým cílem Chorvatska je splnit nezbytná kritéria a přijmout euro do konce funkčního období následující vlády, respektive do roku 2024. Řekl to dnes chorvatský premiér Andrej Plenković. V červenci Chorvatsko formálně požádalo o vstup do mechanismu směnných kurzů ERM-2, který je předstupněm zavedení eura."/>
  </head>
  <body>
    <article>
      <h1>Chorvatsko chce přijmout euro nejpozději do začátku roku 2024</h1>
      <address><time datetime="2019-11-12T14:24:00+00:00">12 Nov 2019, 14:24</time> by <a rel="author" href="http://www.ctk.cz/" target="_blank">ČTK</a></address>
      <p>Záhřeb - Strategickým cílem Chorvatska je splnit nezbytná kritéria a přijmout euro do konce funkčního období následující vlády, respektive do roku 2024. Řekl to dnes chorvatský premiér Andrej Plenković. V červenci Chorvatsko formálně požádalo o vstup do mechanismu směnných kurzů ERM-2, který je předstupněm zavedení eura.</p>
      <p>"Naším plánem je vstoupit do ERM-2 v druhé polovině roku 2020. Předpokládáme, že tam strávíme dva a půl až tři roky. Přijetí eura pak může následovat nejdříve na začátku roku 2023 nebo na začátku roku 2024," řekl dnes podle agentury Reuters Plenković na ekonomické konferenci.</p>
      <p>Za hlavní přínosy členství v eurozóně předseda vlády považuje odstranění kurzového rizika, nižší náklady na půjčky a silnější konkurenceschopnost chorvatské ekonomiky.</p>
      <p>Chorvatsko se zavázalo přijmout euro při vstupu do Evropské unie v roce 2013. Podle letošního průzkumu chorvatské centrální banky podporuje přijetí eura 52 procent Chorvatů, zatímco 40 procent je proti.</p>
      <p>Chorvatské úřady včetně centrální banky tvrdí, že přijetí eura je pro zemi nejlepší volbou. Nejvýznamnější obchodní partneři Chorvatska už jsou členy eurozóny a zhruba 75 procent úspor v Chorvatsku bylo v uplynulých deseti letech denominováno v eurech, uvedl Reuters.</p>
      <p>Co se týče podmínek přijetí eura, Chorvatsko se mimo jiné snaží udržet vyrovnaný rozpočet a snížit veřejný dluh v následujících letech na 60 procent hrubého domácího produktu (HDP).</p>
      <p>Na příští rok vláda navrhla rozpočet s přebytkem 0,2 procenta HDP, který se má v roce 2022 zvýšit až na 0,8 procenta HDP. Veřejný dluhu pak Záhřeb hodlá do konce tohoto roku zredukovat na 71,3 procenta HDP a do konce roku 2022 na 61,6 procenta HDP.</p>
      <p>Jednotnou evropskou měnu v současnosti používá 19 z 28 členských zemí Evropské unie. Česká vláda loni v prosinci schválila dokument ministerstva financí a České národní banky, který doporučuje zatím nestanovovat cílové datum vstupu do eurozóny. Mezi českou veřejností podle průběžných průzkumů převažuje odmítavý prostoj k přijetí eura.</p>
    </article>
  </body>
</html>