<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/12/kecmanovic-sledeci-cilj-je-top-30/"/>
    <meta property="og:site_name" content="Sportska centrala"/>
    <meta property="article:published_time" content="2019-11-12T14:07:18+00:00"/>
    <meta property="og:title" content="Kecmanović: Sledeći cilj je Top 30"/>
    <meta property="og:description" content="Miomir Kecmanović je veoma zadovoljan prvom seniorskom sezonom i kao glavni cilj za sledeću najavio je borbu za ulazak u Top 30. Kecmanović je godinu završio na 60. mestu, a bio je u jednom trenutku i 47. na svetu. Igrao je četvrtfinale Indijan Velsa i osminu finala Sinsinatija, gde je ostvario i prvu pobedu protiv […]"/>
  </head>
  <body>
    <article>
      <h1>Kecmanović: Sledeći cilj je Top 30</h1>
      <address><time datetime="2019-11-12T14:07:18+00:00">12 Nov 2019, 14:07</time> by <a rel="author">Darko</a></address>
      <p>Miomir Kecmanović je veoma zadovoljan prvom seniorskom sezonom i kao glavni cilj za sledeću najavio je borbu za ulazak u Top 30.</p>
      <p>Kecmanović je godinu završio na 60. mestu, a bio je u jednom trenutku i 47. na svetu. Igrao je četvrtfinale Indijan Velsa i osminu finala Sinsinatija, gde je ostvario i prvu pobedu protiv Top 10 igrača Aleksandra Zvereva.</p>
      <p><b>– Sledeći cilj mi ja da uđem u Top 30, pošto sam sad uspeo da probijem Top 50, ali najbitnije je da prođem bez povreda, da ostanem u komadu i da probam što bolje da se spremim i adaptiram za ono što dolazi</b>, rekao je Kecmanović novinarima u TK „Đukić“ na Bežanijskoj kosi, prenosi Tanjug.</p>
      <p>Takođe, u Antaliji je došao do prvog finala, ali je izgubio od Italijana Lorenca Sonega, uprkos tome što je vodio 1:0 i imao meč loptu.</p>
      <p>
        <b>– Mesec dana nisam mogao da zaspim posle tog poraza, ali opet na kraju to je veliko iskustvo, pogotovo što se igralo na travi.</b>
      </p>
      <p>On je rekao da se raduje što je u Beogradu i da će vreme u rodnom gradu iskoristiti za maksimalno uživanje sa dragim ljudima.</p>
      <p>Nekada najbolji junior sveta priznao je da je prelazak u seniorski tenis teži nego što je očekivao.</p>
      <p>
        <b>– Kad si prvi junior ispada kao da si bitan i onda misliš da će tako uvek da bude. A onda kad dođeš na prave turnire vidiš koliko je više rada potrebno, truda, želje, da bi mogao da uđeš bar u Top 100 i da ostaneš tu. Mnogo je teže nego što sam zamišljao, ali drago mi je što sam uspeo da sve to prevaziđem i prođem taj put u kratkom periodu.</b>
      </p>
      <p>Kecmanović ističe da je uživao na „NextGen“ turniru u Milanu, gde se igralo po eksperimentalnim pravilima i gde je eliminisan u polufinalu.</p>
      <p>Novu sezonu otvoriće u Dohi, a prethodno će trenirati sa Rodžerom Federerom.</p>
      <p><b>– Siguran sam da će mi mnogo značiti, baš kao i treninzi sa Dominikom Timom prošle godine</b>, poručio je on.</p>
      <p>Na pitanje da li će pratiti Dejvis kup u Madridu istakao je da će tada biti na odmoru, ali da je svakako uz srpski tim.</p>
      <p><b>– Imao sam prilike da treniram sa njima, bilo je veliko iskustvo za mene. Viđamo se i na turnirima. Iskreno, jedva čekam da zaigram u Dejvis kupu</b>, poručio je Kecmanović.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/08/kecmanovic-zaustavljen-u-polufinalu-2/"/>
        <a href="https://www.sportskacentrala.com/2019/11/07/kecmanovic-medju-cetiri-najbolja-na-nextgen-atp-finalu-video/"/>
        <a href="https://www.sportskacentrala.com/2019/11/06/kecmanovic-izgubio-ali-sansa-postoji/"/>
        <a href="https://www.sportskacentrala.com/2019/11/05/pobeda-kecmanovica-na-startu-nextgen-atp-finala/"/>
        <a href="https://www.sportskacentrala.com/2019/10/26/kecmanovic-porazen-od-411-tenisera-na-atp-listi/"/>
        <a href="https://www.sportskacentrala.com/2019/10/25/veliki-uspeh-miomira-kecmanovica/"/>
        <a href="https://www.sportskacentrala.com/2019/10/21/nemac-lako-sa-kecmanovicem-u-bazelu/"/>
        <a href="https://www.sportskacentrala.com/2019/10/17/kecmanovic-zaustavljen-u-moskvi/"/>
        <a href="https://www.sportskacentrala.com/2019/10/15/kecmanovic-uz-malo-problema-do-2-kola-kupa-kremlja/"/>
      </related>
    </article>
  </body>
</html>