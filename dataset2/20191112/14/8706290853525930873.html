<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683787/petsas-teleionoume-me-tis-giafkes-ton-koukouloforon-kai-ton-katas"/>
    <meta property="og:site_name" content="enikos.gr"/>
    <meta property="article:published_time" content="2019-11-12T14:18:00+00:00"/>
    <meta property="og:title" content="Πέτσας: Τελειώνουμε με τις γιάφκες των κουκουλοφόρων και των κατασκευαστών μολότοφ εντός των πανεπιστημίων - Επίθεση στον ΣΥΡΙΖΑ - ΒΙΝΤΕΟ"/>
    <meta property="og:description" content="Τη δέσμευση της κυβέρνησης πως «τα πανεπιστήμια επιστρέφουν στους φοιτητές τους..."/>
  </head>
  <body>
    <article>
      <h1>Πέτσας: Τελειώνουμε με τις γιάφκες των κουκουλοφόρων και των κατασκευαστών μολότοφ εντός των πανεπιστημίων - Επίθεση στον ΣΥΡΙΖΑ - ΒΙΝΤΕΟ</h1>
      <address>
        <time datetime="2019-11-12T14:18:00+00:00">12 Nov 2019, 14:18</time>
      </address>
      <p>Τη δέσμευση της κυβέρνησης πως «τα πανεπιστήμια επιστρέφουν στους φοιτητές τους, οι γειτονιές στους κατοίκους τους και οι περιουσίες στους ιδιοκτήτες τους», επισήμανε ο κυβερνητικός εκπρόσωπος, <a href="http://www.enikos.gr/politics/683612/petsas-o-syriza-epilegei-kai-pali-na-taftistei-me-tous-bachalakid">Στέλιος Πέτσας</a>, ο οποίος κατηγόρησε τον ΣΥΡΙΖΑ για «στήριξη στο άσυλο της ανομίας και της παρανομίας».</p>
      <p>Κατά τη διάρκεια της ενημέρωσης των πολιτικών συντακτών, ο κ. Πέτσας δήλωσε πως το περασμένo Σάββατο η Αντιτρομοκρατική Υπηρεσία εξουδετέρωσε έναν επικίνδυνο βραχίονα της ελληνικής τρομοκρατίας, όπως είπε χαρακτηριστικά, σημειώνοντας ότι πρόκειται για σημαντική επιτυχία που περιφρουρεί τη δημόσια ασφάλεια και τη Δημοκρατία, ενώ μίλησε και για την εξάρθρωση «γιάφκας μπαχαλάκηδων και κατασκευαστήριο μολότοφ στα υπόγεια του Οικονομικού Πανεπιστημίου Αθηνών.</p>
      <p>«Χθες, οι Έλληνες πολίτες είδαν με έκπληξη να οργανώνεται διαδήλωση, στην οποία μετείχαν στελέχη του ΣΥΡΙΖΑ με αίτημα να συνεχιστεί η νοσηρή κατάσταση που διαμορφώθηκε κατά τα προηγούμενα χρόνια. Η στάση του ΣΥΡΙΖΑ απέδειξε τη στήριξή του στο άσυλο της ανομίας και της παρανομίας. Απέδειξε ότι επιλέγει -και πάλι- να ταυτιστεί με τους μπαχαλάκηδες. Προκαλεί την ελληνική κοινωνία και τη συντριπτική πλειοψηφία των φοιτητών», υποστήριξε, τονίζοντας: «Η κυβέρνηση είναι αποφασισμένη να τελειώνουμε με τις γιάφκες των κουκουλοφόρων, των κατασκευαστών μολότοφ, των διακινητών ναρκωτικών και των λαθρέμπορων εντός των πανεπιστημίων. Τα πανεπιστήμια αποδίδονται στους φυσικούς τους χρήστες: Στους φοιτητές, τους εργαζόμενους, τους καθηγητές. Οι Έλληνες πολίτες στις γειτονιές τους και οι φοιτητές στα πανεπιστήμιά τους θα αισθανθούν και πάλι ασφαλείς και ελεύθεροι από τη φασιστική επιβολή της άποψης ισχνών μειοψηφιών. Αλλά δεν είναι μόνο τα πανεπιστήμια. Σήμερα, όπως γνωρίζετε, ελευθερώθηκε από παράνομη κατάληψη ακόμη ένας χώρος, αυτήν τη φορά σε μία επιβαρυμένη γειτονιά της Αθήνας, στην οδό Μπουμπουλίνας, στα Εξάρχεια. Πρόκειται για τη 12η απελευθέρωση παράνομα κατειλημμένου χώρου».</p>
      <p>
        <b>Για τα φάρμακα</b>
      </p>
      <p>Ο κυβερνητικός εκπρόσωπος αναφέρθηκε στο πάγωμα στις τιμές των φαρμάκων που αποφάσισε η κυβέρνηση και στη συνάντηση που είχε για το θέμα ο υπουργός Υγείας, Βασίλης Κικίλιας, με τον Πρωθυπουργό, Κυριάκο Μητσοτάκη, στο Μέγαρο Μαξίμου. «Βασικό θέμα της συνάντησης ήταν η απόφαση της κυβέρνησης να μην εφαρμοστούν οι αυξήσεις στις τιμές των φαρμάκων, που είχαν ψηφιστεί από την προηγούμενη κυβέρνηση. Αντιθέτως, με τις διατάξεις που προωθεί το υπουργείο Υγείας -και οι οποίες ελπίζουμε να ψηφιστούν με μεγάλη πλειοψηφία στη Βουλή- προβλέπεται όχι μόνο "πάγωμα" των τιμών των φαρμάκων, αλλά και μειώσεις έως και 7% για κάποια από αυτά», υπογράμμισε.</p>
      <p>
        <b>Για την επίσκεψη του Σι Τζινπίνγκ</b>
      </p>
      <p>Σχετικά με την επίσκεψη του Προέδρου της Λαϊκής Δημοκρατίας της Κίνας, Σι Τζινπίνγκ, στην Αθήνα, σημείωσε πως η Ελλάδα αφήνει πίσω της την κρίση και με σταθερά βήματα ανακτά την αξιοπιστία και την εμπιστοσύνη των διεθνών αγορών. Υποστήριξε ότι η Κίνα, που μας εμπιστεύτηκε στα χρόνια της κρίσης, έχει κάθε λόγο να αυξήσει τώρα τις επενδύσεις της στην Ελλάδα, ενώ τόνισε πως ο πρωθυπουργός, πέρα από την προσέλκυση κινεζικών επενδύσεων και την αύξηση του κινεζικού τουριστικού κύματος στη χώρα μας, εργάζεται ταυτόχρονα για το άνοιγμα της τεράστιας κινεζικής αγοράς στα ελληνικά προϊόντα, συμπεριλαμβανομένων, φυσικά, των αγροτικών. Ο κ. Πέτσας αναφέρθηκε και στην υπογραφή 16 συμφωνιών, με τις οποίες εξειδικεύεται η στενότερη συνεργασία των δύο χωρών, επισημαίνοντας ότι από όλα αυτά προκύπτει πως η Ελλάδα είναι πλέον μία χώρα με αυτοπεποίθηση, που επανέρχεται στην καρδιά των ευρωπαϊκών και διεθνών εξελίξεων.</p>
      <p>
        <b>Τα 16 νομοσχέδια που ψηφίστηκαν και ποια έρχονται</b>
      </p>
      <p>Για το κοινοβουλευτικό έργο της κυβέρνησης, ο κ. Πέτσας είπε πως σε τέσσερις μήνες προωθήθηκαν και ήδη ψηφίστηκαν από τη Βουλή 16 νομοσχέδια. Ειδικότερα αφορούν:</p>
      <p>1. Τη μείωση του ΕΝΦΙΑ και τη βελτίωση των 120 δόσεων.</p>
      <p>2. Το επιτελικό κράτος.</p>
      <p>3. Ρυθμίσεις του υπουργείου Εσωτερικών και διατάξεις για την ψηφιακή διακυβέρνηση.</p>
      <p>4. Τα προσωπικά δεδομένα και ενσωμάτωση σχετικής κοινοτικής Οδηγίας.</p>
      <p>5. Τις άδειες οδήγησης.</p>
      <p>6. Την κύρωση ΠΝΠ για την αντιμετώπιση άμεσων κινδύνων και αναγκών στο Μάτι.</p>
      <p>7. Την κύρωση συμφωνίας με τον Ευρωπαϊκό Οργανισμό Ασφάλειας Δικτύων και Πληροφοριών για την κυβερνοασφάλεια.</p>
      <p>8. Την κύρωση της Σύμβασης Μίσθωσης μεταξύ της Ελληνικής Δημοκρατίας και των ΕΛΠΕ για την παραχώρηση του δικαιώματος έρευνας και εκμετάλλευσης υδρογονανθράκων στη θαλάσσια περιοχή 10 στο Ιόνιο Πέλαγος.</p>
      <p>9. Την κύρωση της Σύμβασης Μίσθωσης μεταξύ της Ελληνικής Δημοκρατίας και των εταιρειών «Repsol Exploracion SA» και «ΕΛΠΕ» για την παραχώρηση του δικαιώματος έρευνας και εκμετάλλευσης υδρογονανθράκων στη θαλάσσια περιοχή «Ιόνιο», Δυτική Ελλάδα.</p>
      <p>10. Την κύρωση της Σύμβασης Μίσθωσης μεταξύ της Ελληνικής Δημοκρατίας και των εταιρειών «Total», «ExxonMobil» και «ΕΛΠΕ» για την παραχώρηση δικαιώματος έρευνας και εκμετάλλευσης υδρογονανθράκων στη θαλάσσια περιοχή «Νοτιοδυτικά Κρήτης».</p>
      <p>11. Την κύρωση της Σύμβασης Μίσθωσης μεταξύ της Ελληνικής Δημοκρατίας και των εταιρειών «Total», «ExxonMobil» και «ΕΛΠΕ» για την παραχώρηση του δικαιώματος έρευνας και εκμετάλλευσης υδρογονανθράκων στη θαλάσσια περιοχή «Δυτικά Κρήτης».</p>
      <p>12. Την ενσωμάτωση τριών κοινοτικών Οδηγιών για την ολοκλήρωση του Ενιαίου Ευρωπαϊκού Σιδηροδρομικού Χώρου.</p>
      <p>13. Τη σύσταση Εθνικού Οργανισμού Δημόσιας Υγείας (ΕΟΔΥ) και ρυθμίσεις για τη διεύρυνση της εφαρμογής και την αυστηροποίηση του αντικαπνιστικού νόμου.</p>
      <p>14. Την κύρωση της συμφωνίας για παράταση του Μνημονίου Συνεργασίας μεταξύ Ελλάδας και ΗΠΑ για την απαγόρευση και παρεμπόδιση της παράνομης εισαγωγής, εξαγωγής και μεταβίβασης της κυριότητας πολιτιστικών αγαθών.</p>
      <p>15. Το αναπτυξιακό νομοσχέδιο «Επενδύω στην Ελλάδα».</p>
      <p>16. Το νομοσχέδιο Περί Διεθνούς Προστασίας, με αυστηροποίηση και επίσπευση των διαδικασιών εξέτασης των αιτήσεων ασύλου.</p>
      <p>Το επόμενο διάστημα αναμένεται να προχωρήσουν στην Ολομέλεια, σύμφωνα με τον κ. Πέτσα, και τα ακόλουθα νομοσχέδια:</p>
      <p>1ον. Το νομοσχέδιο του υπουργείου Προστασίας του Πολίτη για την προσαρμογή της ελληνικής νομοθεσίας στην κοινοτική Οδηγία σχετικά με τις προϋποθέσεις εισόδου και διαμονής υπηκόων τρίτων χωρών με σκοπό την έρευνα, τις σπουδές, την πρακτική άσκηση, την εθελοντική υπηρεσία, τις ανταλλαγές μαθητών ή τα εκπαιδευτικά προγράμματα και την απασχόληση άμισθων βοηθών.</p>
      <p>2ον. Το νομοσχέδιο για τις τροποποιήσεις του Ποινικού Κώδικα και του Κώδικα Ποινικής Δικονομίας.</p>
      <p>3ον. Την κύρωση Πράξεων Νομοθετικού Περιεχομένου που αφορούν την απαλλαγή από την υποχρέωση απόδοσης του φόρου διαμονής, κατεπείγουσες ρυθμίσεις αρμοδιότητας των υπουργείων Περιβάλλοντος και Ενέργειας, Εσωτερικών, Οικονομικών και Υγείας και κατεπείγουσες ρυθμίσεις αρμοδιότητας του υπουργείου Υγείας.</p>
      <p>4ον. Το αθλητικό νομοσχέδιο που αφορά στην κύρωση της Σύμβασης του Συμβουλίου της Ευρώπης σχετικά με τη χειραγώγηση αθλητικών αγώνων, καθώς και επείγοντα μέτρα για την αντιμετώπιση της βίας στον αθλητισμό.</p>
      <p>«Σε τέσσερις μήνες έχουμε καταθέσει 16+4 νομοσχέδια, ενώ -όπως γνωρίζετε- βρίσκεται σε δημόσια διαβούλευση και το φορολογικό νομοσχέδιο. Τι δείχνει αυτό το σημαντικό κοινοβουλευτικό έργο; Ότι η κυβέρνηση είχε ένα καλά προετοιμασμένο σχέδιο πριν από τις εκλογές, το οποίο υλοποιεί με συνέπεια και αποφασιστικότητα. Ό,τι είπαμε, το κάνουμε», ανέφερε ο κ. Πέτσας.</p>
      <p>
        <b>Το πρόγραμμα του Πρωθυπουργού</b>
      </p>
      <p>Τέλος, ο κυβερνητικός εκπρόσωπος παρουσίασε το πρόγραμμα του πρωθυπουργού, Κυριάκου Μητσοτάκη, για τις επόμενες ημέρες.</p>
      <p>Αύριο, Τετάρτη 13 Νοεμβρίου, ο πρωθυπουργός θα συναντήσει εκπροσώπους της Ελληνικής Εθνικής Μειονότητας της Αλβανίας «Ομόνοια» προκειμένου να συζητήσουν ζητήματα που απασχολούν την εθνική ελληνική μειονότητα. Το απόγευμα της ίδιας ημέρας θα συναντηθεί με εκπροσώπους του οργανισμού «το Χαμόγελο του Παιδιού» και συγκεκριμένα την «Ομάδα Δικαιωμάτων του Παιδιού».</p>
      <p>Την Πέμπτη 14 Νοεμβρίου θα βρίσκεται στη Θεσσαλονίκη προκειμένου να μιλήσει στην 4η «Σύνοδο της Θεσσαλονίκης», που διοργανώνεται από τον Σύνδεσμο Βιομηχανιών Ελλάδος (ΣΒΕ) υπό την αιγίδα του Προέδρου της Δημοκρατίας, Προκόπη Παυλόπουλου. Στο περιθώριο του «Thessaloniki Summit» θα έχει διμερείς συναντήσεις με τους πρωθυπουργούς της Βόρειας Μακεδονίας, Ζόραν Ζάεφ και της Βουλγαρίας, Μπόικο Μπορίσοφ.</p>
      <p>Την Παρασκευή 15 Νοεμβρίου ο κ. Μητσοτάκης θα περιοδεύσει στην Ημαθία.</p>
      <p>Το Σαββατοκύριακο, 16 και 17 Νοεμβρίου, θα βρίσκεται για ιδιωτικούς λόγους στο Λονδίνο.</p>
      <p>Τη Δευτέρα 18 Νοεμβρίου θα έχει την περιοδική σύσκεψη -που ο ίδιος έχει καθιερώσει- με περιφερειάρχες στο Μέγαρο Μαξίμου.</p>
      <p>Εκ μέρους της κυβέρνησης, ο κ. Πέτσας ευχαρίστησε τους Αθηναίους πολίτες και τους επισκέπτες της πρωτεύουσας για την κατανόησή τους αναφορικά με τα αυξημένα μέτρα ασφαλείας, τα οποία είναι απαραίτητα όταν τόσο σημαντικοί ηγέτες, όπως ο Κινέζος Πρόεδρος Σι Τζινπίνγκ, επισκέπτονται τη χώρα μας.</p>
      <p>Δείτε το βίντεο:</p>
      <figure>
        <iframe src="https://www.youtube.com/embed/pWydaxcq_sM" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683612/petsas-o-syriza-epilegei-kai-pali-na-taftistei-me-tous-bachalakid%0A%20%20%20%20%0A"/>
        <a href="http://www.enikos.gr/politics/683369/petsas-gia-to-forologiko-i-kyvernisi-oti-eipe-to-ekane%0A%20%20%20%20%0A"/>
        <a href="http://www.enikos.gr/politics/683081/petsas-gia-epithesi-rouvikona-sto-grafeio-tis-kerameos-ofeiloun-o%0A%20%20%20%20%0A"/>
        <a href="http://www.enikos.gr/politics/682592/petsas-gia-to-barmpekiou-exo-apo-to-kyt-diavaton-astocho-otidipot%0A%20%20%20%20%0A"/>
        <a href="http://www.enikos.gr/politics/682436/petsas-zitima-ethnikis-simasias-to-prosfygiko-entoli-mitsotaki-gi%0A%20%20%20%20%0A"/>
        <a href="http://www.enikos.gr/politics/682361/apeftheias-i-enimerosi-tou-kyvernitikou-ekprosopou%0A%20%20%20%20%0A"/>
        <a href="http://www.enikos.gr/politics/681881/i-apantisi-petsa-ston-syriza-anti-na-apologeitai-paristanei-ton-k%0A%20%20%20%20%0A"/>
        <a href="http://www.enikos.gr/politics/681795/petsas-perimenoume-tolmires-energeies-apo-tis-trapezes-sto-mellon%0A%20%20%20%20%0A"/>
        <a href="http://www.enikos.gr/politics/681637/charitsis-akousame-chthes-ton-prothypourgo-na-psevdetai-enopion-t%0A%20%20%20%20%0A"/>
      </related>
    </article>
  </body>
</html>