<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425644/ergotaxio-exei-ginei-to-stadio-diagoras-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T14:15:01+00:00"/>
    <meta property="og:title" content="Εργοτάξιο έχει γίνει το στάδιο «Διαγόρας» της Ρόδου"/>
    <meta property="og:description" content="Εργοτάξιο έχει γίνει το στάδιο «Διαγόρας» με τα καθίσματα και τις εργασίες αποκατάστασης του προβληματικού τοιχίου εκεί επί της οδού Βύρωνος. Άντε μπας και δούμε κάτι άλλο, σαφώς ωραιότερο από μια εγκατάσταση-μνημείο."/>
  </head>
  <body>
    <article>
      <h1>Εργοτάξιο έχει γίνει το στάδιο «Διαγόρας» της Ρόδου</h1>
      <h2>Όταν μιλάει ο Γκαστόνε</h2>
      <address>
        <time datetime="2019-11-12T14:15:01+00:00">12 Nov 2019, 14:15</time>
      </address>
      <p>
        <b>Εργοτάξιο έχει γίνει το στάδιο «Διαγόρας» με τα καθίσματα και τις εργασίες αποκατάστασης του προβληματικού τοιχίου εκεί επί της οδού Βύρωνος. Άντε μπας και δούμε κάτι άλλο, σαφώς ωραιότερο από μια εγκατάσταση-μνημείο.</b>
      </p>
      <p>Το θέμα είναι να μην μένουμε εκεί και να αξιοποιηθεί καταπώς πρέπει με σκοπό πια οι ομάδες της πόλης μας να φτάσουν ένα σκαλοπάτι ψηλότερα με προοπτικές όμως και όχι όπως παλιά που διέλυσε η όλη κατάσταση.</p>
      <p>
        <b>Μια επιτυχία άλλωστε ίσως ταρακουνήσει κάπως όποιους πρέπει, για να γίνει μια κίνηση κατασκευής ενός γηπέδου αντάξιου του νησιού και του ονόματος που κουβαλάει αθλητικά.</b>
      </p>
      <p>Δεν είναι δυνατόν η Ρόδος να είναι στην κορυφή τουριστικά και να μην έχει γήπεδα της προκοπής. Δυστυχώς μάθαμε στα …μπαλώματα και σε ό, τι έχουμε πρόχειρο με αποτέλεσμα να μην βλέπουμε άσπρη μέρα στο κομμάτι αυτό.</p>
      <p>
        <b>Και δεν είναι μόνο στο ποδόσφαιρο. Εδώ, ο Κολοσσός μόλις φέτος έφυγε από το «κλουβί» του Βενετοκλείου, για να βρει πια «στέγη» στο κλειστό της Καλλιθέας, ένα γήπεδο με πραγματικές προδιαγραφές Basket League.</b>
      </p>
      <p>Ένα όμορφο γήπεδο τραβάει και συμβάλλει στη μεγαλύτερη προσέλευση του φίλαθλου κόσμου, γιατί ο αθλητισμός πάνω απ’ όλα είναι διασκέδαση και σ’ έναν χώρο που δεν σ’ εμπνέει, πώς να διασκεδάσεις;</p>
      <p>
        <b>Τουλάχιστον ας δοθεί στη Ρόδο το ελάχιστο ανταποδοτικά απ’ όσα προσφέρει στο κράτος από τον τουρισμό της, λαμβάνοντας υπόψη και την προβολή των εικόνων της στο εξωτερικό.</b>
      </p>
    </article>
  </body>
</html>