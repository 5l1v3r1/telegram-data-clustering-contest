<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89418"/>
    <meta property="og:site_name" content="Denník politika"/>
    <meta property="article:published_time" content="2019-11-12T14:35:36+00:00"/>
    <meta property="og:title" content="Zamestnávatelia by mohli stavať podnikové byty, Danko hovorí o viacerých výhodách"/>
    <meta property="og:description" content="12.11.2019 (Webnoviny.sk) – Zamestnávatelia s viac ako 49 zamestnancami by mali byť motivovaní k výstavbe podnikových bytov. Mohli by si odpisovať rýchlejšie do šiestich rokov vlastné budovy získané kúpu alebo vlastnou činnosťou a slúžiace v rozsahu najmenej 70 percent na ubytovanie vlastných zamestnancov."/>
  </head>
  <body>
    <article>
      <h1>Zamestnávatelia by mohli stavať podnikové byty, Danko hovorí o viacerých výhodách</h1>
      <address><time datetime="2019-11-12T14:35:36+00:00">12 Nov 2019, 14:35</time> by <a rel="author">Webnoviny</a></address>
      <p>12.11.2019 (Webnoviny.sk) – Zamestnávatelia s viac ako 49 zamestnancami by mali byť motivovaní k výstavbe podnikových bytov. Mohli by si odpisovať rýchlejšie do šiestich rokov vlastné budovy získané kúpu alebo vlastnou činnosťou a slúžiace v rozsahu najmenej 70 percent na ubytovanie vlastných zamestnancov.</p>
      <h3>Návrh pripravovali s Klubom 500</h3>
      <p>Tieto byty by mohli mať podlahovú plochu najviac 100 štvorcových metrov. Umožniť to má novela zákona o dani z príjmov na návrh poslancov Slovenskej národnej strany (SNS), ktorá na 51. schôdzi Národnej rady SR prešla do druhého čítania.</p>
      <p>Predseda Národnej rady SR a SNS Andrej Danko na tlačovej besede v utorok informoval, že veľkí zamestnávatelia nevedia stavať podnikové byty.</p>
      <p><i>„Tento zákon prešiel prvým čítaním a keď ho Most-Híd znova nepodporí, alebo niekto z opozície, tak bude veľkou škodou, keď zákon, ktorý sme pripravovali s Klubom 500 a diskutovali sme aj odborovými zväzmi, bude politicky zarezaný,“</i> povedal Danko o návrhu národniarov.</p>
      <h3>Investícia by bola daňovo uznateľná</h3>
      <p>Aktuálny návrh je podľa Danka základ k tomu, aby podnikatelia boli motivovaní stavať podnikové byty. <i>„Základnou motiváciou pre podnikateľa, aby investoval do týchto bytov, je, že bytový dom by bol odpisovaný zrýchlene šesť rokov. Dnes odpisujú investíciu štyridsať rokov a viac, myslím niektoré nehnuteľnosti,“</i> uviedol Danko s tým, že investícia do domu by mala byť daňovo uznateľná.</p>
      <p>Po desiatich rokoch by bolo možné tieto byty predávať. <i>„Najzaujímavejšou vecou vo vzťahu zamestnávateľa a zamestnanca by malo byť to, že bude možné dohodnúť s odborovými zväzmi pásmo výšky nájomného. Dávame priestor odborovým zväzom, aby si mohli so zamestnávateľmi v kolektívnej zmluve dohodnúť výšku nájomného, aby bol zamestnanec motivovaný pracovať v závode,“</i> poznamenal Danko. Zamestnancovi by sa to podľa neho nezarátavalo do úhrnného príjmu.</p>
      <p>Viac k témam: <a href="https://www.webnoviny.sk/tag/podnikove-byty/"><u>podnikové byty</u></a><br/>Zdroj: Webnoviny.sk – <a href="https://www.webnoviny.sk/zamestnavatelia-by-mohli-stavat-podnikove-byty-danko-hovori-o-viacerych-vyhodach/"><u>Zamestnávatelia by mohli stavať podnikové byty, Danko hovorí o viacerých výhodách</u></a> © SITA Všetky práva vyhradené.</p>
    </article>
  </body>
</html>