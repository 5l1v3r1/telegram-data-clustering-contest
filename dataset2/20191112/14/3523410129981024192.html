<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639634/%D8%B7%D9%88%D9%81%D8%A7%D9%86-%DA%86%D8%B1%D8%AE%D9%87%E2%80%8C%D8%A7%DB%8C-%D8%B3%DB%8C%D8%A7%D8%B1%D9%87-%D9%85%D8%B4%D8%AA%D8%B1%DB%8C-%D8%B1%D8%A7-%D8%A8%D8%A8%DB%8C%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T14:21:00+00:00"/>
    <meta property="og:title" content="طوفان چرخه‌ای سیاره مشتری را ببینید"/>
    <meta property="og:description" content="ناسا اخیرا در حساب کاربری خود در اینستاگرام تصویری از طوفان سیاره مشتری منتشر کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/639634/%D8%B7%D9%88%D9%81%D8%A7%D9%86-%DA%86%D8%B1%D8%AE%D9%87%E2%80%8C%D8%A7%DB%8C-%D8%B3%DB%8C%D8%A7%D8%B1%D9%87-%D9%85%D8%B4%D8%AA%D8%B1%DB%8C-%D8%B1%D8%A7-%D8%A8%D8%A8%DB%8C%D9%86%DB%8C%D8%AF">طوفان چرخه‌ای سیاره مشتری را ببینید</a>
      </h1>
      <h2>ناسا اخیرا در حساب کاربری خود در اینستاگرام تصویری از طوفان سیاره مشتری منتشر کرده است.</h2>
      <address><time datetime="2019-11-12T14:21:00+00:00">12 Nov 2019, 14:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، فضاپیما "جونو"(Juno) ناسا در بیست و سومین پرواز نزدیک خود از سیاره مشتری تصویری از "طوفان چرخه‌ای"(cyclonic storm) این سیاره به ثبت رسانده است.</p>
      <p>⁣جونو این طوفان چرخه‌ای را در منطقه‌ای از مشتری که "کمربند معتدل شمال شمال شمال شمال"(north north north north temperate belt) نام دارد، مشاهده کرد. "کمربند معتدل شمال شمال شمال شمال" یکی از نوارهای ابری این سیاره گازی به شمار می‌آید.</p>
      <p>این نوارها توسط وزش باد غالب در عرض‌های مختلف شکل می‌گیرد. طوفانی که در اینجا دیده می‌شود، تقریباً ۱۲۰۰ مایل(۲۰۰۰ کیلومتر) عرض دارد.</p>
      <p>باد بیش‌وَز یا بادِ غالِب یا چیره‌باد(Prevailing winds) بادی است که غالباً از جهت معینی بوزد و وفور آن از سایر بادهای آن منطقه بیشتر باشد. بادهای بیش‌وز معمولاً جهت گردش جو زمین را نشان می‌دهند. علت ایجاد موج‌های اقیانوس‌ها نیز همین بادهای بیش‌وز هستند.</p>
      <p>⁣"کوین ام گیل"(Kevin M. Gill) دانشمند شهروندی این تصویر را با استفاده از داده‌های ابزار تصویربردار فضاپیمای JunoCam هنگامی که این فضاپیما در حدود ۵ هزار و ۳۰۰ مایل(۸،۵۰۰ کیلومتری) بالای این سیاره بود، ایجاد کرد.</p>
      <p>فضاپیما جونو</p>
      <p>جونو نام فضاپیمای رباتیکِ بدونِ سرنشینِ ناسا است که در چهارم ژوئیهٔ ۲۰۱۶ در مدار قطبی سیاره مشتری قرار گرفت. این کاوشگر فضایی در پنجم اوت ۲۰۱۱ از فلوریدا به فضا پرتاب شده و شرکت لاکهید مارتین و مؤسسه تحقیقات جنوب غربی سازنده و پیمان‌کار هدایت آن هستند. این فضاپیما در مدار قطبی این سیاره قرار گرفته تا ترکیب، میدان گرانشی، میدان مغناطیسی، و مَگنِتوسفِرِ مشتری را بررسی کند. جونو همچنین تلاش‌هایی برای یافتن سرنخ‌هایی در مورد چگونگی تشکیل شدن این سیاره، از جمله احتمالِ داشتنِ یک هستهٔ سنگی، مقدار آب موجود در ژرفای جو آن، توزیع انبوه جِرمی، و بادهای عمیق آن که سرعت آن می‌تواند تا ۶۱۸ کیلومتر (۳۸۴ مایل) در ساعت برسد، خواهد داشت. پس از فضاپیمای گالیله که از ۱۹۹۵ تا ۲۰۰۳ این سیاره را دور زد، جونو دومین فضاپیمایی است که مدار مشتری را دور می‌زند.</p>
    </article>
  </body>
</html>