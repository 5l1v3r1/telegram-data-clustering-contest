<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/misiya-mvf-14-listopada-pribude-do-kijeva--639453.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T14:55:33+00:00"/>
    <meta property="og:title" content="Місія МВФ 14 листопада прибуде до Києва"/>
    <meta property="og:description" content="Представники Фонду продовжать дискусії з українською владою щодо нової програми"/>
  </head>
  <body>
    <article>
      <h1>Місія МВФ 14 листопада прибуде до Києва</h1>
      <address>
        <time datetime="2019-11-12T14:55:33+00:00">12 Nov 2019, 14:55</time>
      </address>
      <h4>Представники Фонду продовжать дискусії з українською владою щодо нової програми</h4>
      <p>Місія Міжнародного валютного фонду розпочне свою роботу в Києві у четвер, 14 листопада, для продовження обговорень нової програми з представниками влади.</p>
      <p>Про це повідомили в представництві МВФ в Україні, пише <a href="https://www.ukrinform.ua/rubric-economy/2816709-misia-mvf-priide-do-kieva-14-listopada.html">Укрінформ</a>.</p>
      <p>«Місія МВФ на чолі з паном Роном ван Роденом розпочне свою роботу в Києві цього четверга, 14 листопада 2019 р., для продовження обговорень з представниками влади стосовно нової програми, що підтримуватиметься Міжнародним валютним фондом», - заявив постійний представник МВФ в Україні Йоста Люнгман.</p>
      <p>Раніше міністр розвитку економіки, торгівлі та сільського господарства України Тимофій Милованов заявив, що місія МВФ прибуде до України на початку листопада 2019 року.</p>
      <p>18 жовтня директор Європейського департаменту МВФ Пол Томсен заявив, що нова програма для України у форматі розширеного фінансування (EFF) розрахована на три роки і буде спрямована на збереження макроекономічної стабільності та запровадження глибоких структурних реформ.</p>
      <p>Він зазначив тоді, що місія МВФ повернеться до України найближчим часом.</p>
      <p>Місія Міжнародного валютного фонду під керівництвом Рона ван Родена 12-26 вересня 2019 року перебувала у Києві для обговорення нової трирічної програми підтримки України в рамках механізму розширеного фінансування.</p>
      <p>За підсумками візиту в українському представництві МВФ заявили, що експерти місії провели плідні дискусії з питань напрямів політики для нової програми, зокрема, з податково-бюджетної й грошово-кредитної політики, а також ключових заходів з реформування. Крім того, було акцентовано увагу на важливості незалежності центрального банку та захисту фінансової стабільності, а також необхідності докласти всіх зусиль для мінімізації фіскальних втрат, пов'язаних з реорганізацією або ліквідацією банків.</p>
      <p>У Нацбанку заявляли, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
      <p>Попередня програма кредитування Міжнародного валютного фонду для України stand-by була затверджена в кінці 2018 року і розрахована на 14 місяців. Вона передбачала виділення трьох траншів. Перший і єдиний транш від МВФ за цією програмою Україна отримала 21 грудня 2018 року.</p>
      <related>
        <a href="https://glavcom.ua/news/novih-transhiv-mvf-ne-bude-doki-komanda-zelenskogo-ne-zmusit-kolomoyskogo-povernuti-groshi-wsj-637647.html"/>
        <a href="https://glavcom.ua/economics/finances/u-veresni-derzhborg-ukrajini-zris-na-1-milyard--636205.html"/>
        <a href="https://glavcom.ua/news/obmezhennya-na-prodazh-zemli-inozemcyam-ne-stvorit-problem-iz-mvf-milovanov-634362.html"/>
      </related>
    </article>
  </body>
</html>