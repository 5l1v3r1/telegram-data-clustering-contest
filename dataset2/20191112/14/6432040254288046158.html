<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617070,Przyjdz-sie-zbadac-do-Galerii-Warminskiej.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T14:15:45+00:00"/>
    <meta property="og:title" content="Przyjdź się zbadać do Galerii Warmińskiej"/>
    <meta property="og:description" content="Jeśli nie chcesz, by w twoim ciele coś bolało, rwało, strzykało, ćmiło, uciskało, piekło, czy paliło – nie dopuść do tego! Zadbaj o swoje zdrowie, zanim ono zacznie szwankować. Okazja do wielu darmowych badań i konsultacji medycznych już 16 listopada w Galerii Warmińskiej. "/>
  </head>
  <body>
    <article>
      <h1>Przyjdź się zbadać do Galerii Warmińskiej</h1>
      <address>
        <time datetime="2019-11-12T14:15:45+00:00">12 Nov 2019, 14:15</time>
      </address>
      <p>
        <b>Jeśli nie chcesz, by w twoim ciele coś bolało, rwało, strzykało, ćmiło, uciskało, piekło, czy paliło – nie dopuść do tego! Zadbaj o swoje zdrowie, zanim ono zacznie szwankować. Okazja do wielu darmowych badań i konsultacji medycznych już 16 listopada w Galerii Warmińskiej. </b>
      </p>
      <p>16 listopada o godz. 11 w Galerii Warmińskiej rozpocznie się najpopularniejszy ze wszystkich galeriowych eventów – akcja „Zdrowie pod kontrolą”. Organizatorem jest Międzynarodowe Stowarzyszenie Studentów Medycyny IFMSA-Poland Oddział Olsztyn działające przy Wydziale Lekarskim Collegium Medicum UWM. Przez kilka godzin można wtedy bezpłatnie korzystać z podstawowych i specjalistycznych porad i badań lekarskich, które mają pomóc w dbaniu o zdrowie, w zapobieganiu mniej i bardziej poważnym chorobom. Na każdym ze stoisk medycznych będą pracować eksperci, prawdziwi fachowcy w swoich dziedzinach, którzy nie tylko zinterpretują wyniki badań, ale też będą służyli profesjonalną poradą i pomocą.  Uczestnicy akcji „Zdrowie pod kontrolą” i wszyscy chętni będą mogli wysłuchać wykładów ekspertów:<br/>13:00- 13:45- Profilaktyka raka piersi i szyjki macicy<br/>14:00- 14:45- Finansowanie kosztów leczenia<br/>15:30- 16:15- Nadciśnienie tętnicze<br/><br/>Ponieważ każdy wie, jak wyglądają w naszym kraju kolejki do specjalistów zapraszamy do Galerii Warmińskiej. Podobne akcje będą odbywać się w wielu dużych miastach w Polsce, jednak to w Olsztynie od kilku lat event cieszy się największą popularnością, a w tym roku nie może być inaczej. <br/>W tej edycji „Zdrowia pod kontrolą” będzie można skorzystać z:  <br/>- pomiaru ciśnienia tętniczego krwi i poziomu glukozy we krwi, <br/>- badań przesiewowych HCV i cholesterolu<br/>- badań spirometrycznych (Samodzielny Publiczny Zespół Gruźlicy i Chorób Płuc w Olsztynie)<br/>- badań EKG, którym będzie towarzyszyła konsultacja kardiologiczna (sprzęt: firma Kredos)<br/>- pomiaru wydychanego tlenku węgla (Sanepid)<br/>- badań ostrości wzroku (Paris Optique)<br/>- przeglądów stomatologicznych, którym towarzyszyć będzie konsultacja (ELIMED)<br/><br/>Oprócz stoisk, na których będą wykonywane badania pacjenci będą mogli nauczyć się samobadania piersi i jąder oraz skonsultować swoją dietę z dietetykiem. Dodatkowo każdy przyjmujący leki będzie mógł porozmawiać z farmaceutą, który oceni, czy przyjmowane leki nie kolidują ze sobą – warto skorzystać z takiej rozmowy, zwłaszcza gdy często na własną rękę kupujemy medykamenty. Tradycyjnie już podczas „Zdrowia pod kontrolą” będą pokazy udzielania pierwszej pomocy, a przedstawiciele fundacji DKMS będą prowadzić akcję rejestracji potencjalnych dawców szpiku kostnego. Przed Galerią Warmińską będzie mammobus (bezpłatne badanie mammograficzne dla kobiet w wieku 50-69 lat, które nie miały badania od dwóch lat) oraz mobilny punkt poboru krwi. <br/><br/>Na najmłodszych czekać będzie Szpital Pluszowego Misia, w którym dzieci będą mogły oswoić się z ludźmi w białych fartuchach i przekonać się, że osłuchiwanie stetoskopem to nic strasznego. <br/><br/>Jesienna edycja „Zdrowia pod kontrolą” potrwa do godz. 17. Zapraszamy.<br/><a href="http://galeria-warminska.pl/">galeria-warminska.pl</a></p>
    </article>
  </body>
</html>