<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0133d98408978a1f/bayern-munchen-are-8-antrenori-pe-lista-cine-este-marele-favorit.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T14:40:03+00:00"/>
    <meta property="og:title" content="Bayern Munchen are 8 antrenori pe listă: Cine este marele favorit"/>
    <meta property="og:description" content="Niko Kovac nu mai este antrenorul lui Bayern Munchen. Asta au decis, de comun acord, Uli Hoeness, preşedintele FC Bayern, Karl-Heinz Rummenigge, CEO-ul lui Bayern, şi Hasan Salihamidzic, directorul sportiv al lui Bayern."/>
  </head>
  <body>
    <article>
      <h1>Bayern Munchen are 8 antrenori pe listă: Cine este marele favorit</h1>
      <address><time datetime="2019-11-12T14:40:03+00:00">12 Nov 2019, 14:40</time> by <a rel="author">Jurnal.md</a></address>
      <p>
        <b>Niko Kovac nu mai este antrenorul lui Bayern Munchen. Asta au decis, de comun acord, Uli Hoeness, preşedintele FC Bayern, Karl-Heinz Rummenigge, CEO-ul lui Bayern, şi Hasan Salihamidzic, directorul sportiv al lui Bayern.</b>
      </p>
      <p>Pentru meciurile din Liga Campionilor, respectiv Bundesliga contra formaţiilor Olympiakos şi Borussia Dortmund, pe banca bavarezilor a stat Hans Flick, dar campioana Germaniei caută acum soluţia cea mai potrivită.</p>
      <p>Potrivit celor de la Goal.com, Bayern are o lista de 8 posibili succesori ai lui Niko Kovac. Nume grele, pe care conducerea bavareză le va analiza în aceste zile.</p>
      <p>
        <b>Wenger a fost refuzat de Bayern Munchen!</b>
      </p>
      <p>Tehnicianul Arsene Wenger, despre care presa germană a scris că este favorit pentru a prelua conducerea echipei Bayern Munchen în locul lui Niko Kovac, a fost refuzat de gruparea bavareză, relatează L’Equipe.</p>
      <p>“Arsene Wenger l-a sunat personal pe Karl-Heinz Rummenigge miercuri după-amiază pentru a-şi arăta interesul pentru postul de antrenor. Apreciem mult tot ce a reuşit la Arsenal, dar el nu se numără printre candidaţii care ar putea deveni noul tehnician al FC Bayern”, a anunţat conducerea clubului german, într-un comunicat pentru Bild.</p>
      <p>
        <b>Mourinho, Ten Hag, Allegri, Adi Hutter...</b>
      </p>
      <p>Goal scrie că Jose Mourinho este unul dintre favoriţii oficialilor bavarezi. Doar o parte dintre aceştia sunt interesaţi de serviciile portughezului, care reprezintă în opinia tuturor o garanţie a trofeelor. E drept, o altă parte a board-ului nu se împacă de fapt cu ideea ca Mourinho, un antrenor considerat opus ca filosofie clubului bavarez, să preia Bayern Munchen.</p>
      <p>"Îl văd pe Mourinho la Bayern. Îmi amintesc că mă întreba mereu despre structura clubului şi organizarea din Bundesliga. Când evoluam în deplasare, prindeam meciuri din Germania la TV şi m-a impresionat. Ştia orice jucător, chiar şi de la echipele foarte mici. Nici eu nu-i cunoşteam" şi-a amintit recent Bastian Schweinsteiger, fost mare jucător al echipei bavareze.</p>
      <p>Tehnicianul lui Ajax, Erik ten Hag se află şi el pe listă, dar acesta ar fi refuzat deja despărţirea de Ajax Amsterdam în plin sezon. Massimiliano Allegri, liber de contract este şi el în cărţile conducerii germane, dar se loveşte de handicapul de a nu stăpâni limba germană.</p>
      <p>Adi Hutter, Mauricio Pochettino, Ralf Rangnick sau Laurent Blanc sunt alte patru nume vehiculate de presa din apropierea clubului german, în timp ce Thomas Tuchel, apreciat de conducătorii bavarezi a refuzat deja propunerea făcută de munchenezi prin intermediari.</p>
    </article>
  </body>
</html>