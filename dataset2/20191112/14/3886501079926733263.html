<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119215-vucic-demantovao-mariniku-tepic-o-izvozu-oruzja-nisam-razgovarao-s-direktorom-firme-gim?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T14:00:04+00:00"/>
    <meta property="og:title" content="Vučić demantovao Mariniku Tepić o izvozu oružja: Nisam razgovarao s direktorom firme GIM"/>
    <meta property="og:description" content="Predsednik Srbije Aleksandar Vučić odbacio je danas kao neistinite navode potpredsednice Stranke slobode i pravde Marinike Tepić da je on uoči prošlonedeljnog intervjua na RTS-u razgovarao s Goranom Todorovićem, direktorom firme GIM koja se dovodi u vezu s trgovinom oružjem proizvedenim u valjevskom &quot;Krušiku&quot;.&quot;Nisam razgovarao s tim čovekom. To su bedni lažovi. Imam jedan telefon i to može da se proveri. Jedan razgovor da sam imao s tim čovekom, znalo bi se&quot;, kazao je Vučić u Parizu za TV &quot;Pink&quot;.Potpredsednica Stranke slobode i pravde Marinika Tepić zatražila je ranije danas od Vučića da odgovori o čemu je uoči gostovanja u emisiji RTS &quot;Upitnik&quot; prošle nedelje, &quot;15 minuta razgovarao sa zvaničnim vlasnikom firme GIM Goranom Todorovićem&quot; i &quot;šta je tada dogovorio sa poslovnim partnerom oca ministra unutrašnjih poslova, Branka Stefanovića&quot;. &quot;Od uzbunjivača i ljudi koji su vezani za MUP a više ne mogu da trpe nepravdu, dobila sam i informaciju da je rashodovano oružje prodavano firmi GIM po ceni od 30 dinara po kilogramu…"/>
  </head>
  <body>
    <article>
      <h1>Vučić demantovao Mariniku Tepić o izvozu oružja: Nisam razgovarao s direktorom firme GIM</h1>
      <address>
        <time datetime="2019-11-12T14:00:04+00:00">12 Nov 2019, 14:00</time>
      </address>
      <p>Predsednik Srbije Aleksandar Vučić odbacio je danas kao neistinite navode potpredsednice Stranke slobode i pravde Marinike Tepić da je on uoči prošlonedeljnog intervjua na RTS-u razgovarao s Goranom Todorovićem, direktorom firme GIM koja se dovodi u vezu s trgovinom oružjem proizvedenim u valjevskom "Krušiku".<br/><br/>"Nisam razgovarao s tim čovekom. To su bedni lažovi. Imam jedan telefon i to može da se proveri. Jedan razgovor da sam imao s tim čovekom, znalo bi se", kazao je Vučić u Parizu za TV "Pink".<br/><br/>Potpredsednica Stranke slobode i pravde Marinika Tepić zatražila je ranije danas od Vučića da odgovori o čemu je uoči gostovanja u emisiji RTS "Upitnik" prošle nedelje, "15 minuta razgovarao sa zvaničnim vlasnikom firme GIM Goranom Todorovićem" i "šta je tada dogovorio sa poslovnim partnerom oca ministra unutrašnjih poslova, Branka Stefanovića". <br/><br/>"Od uzbunjivača i ljudi koji su vezani za MUP a više ne mogu da trpe nepravdu, dobila sam i informaciju da je rashodovano oružje prodavano firmi GIM po ceni od 30 dinara po kilogramu, a imam osnovanu sumnju da se prodaje na crnom tržištu po stostruko većoj ceni, pa vi izračunajte koliko je profit od toga", navela je potpredsednica Stranke slobode i pravde.</p>
    </article>
  </body>
</html>