<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zaborona-inozemcyam-kupuvati-zemlyu-zmenshit-konkurenciyu-na-rinku-sb-329370_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T14:31:00+00:00"/>
    <meta property="og:title" content="Заборона іноземцям купувати землю зменшить конкуренцію на ринку – СБ"/>
    <meta property="og:description" content="Перехідний період при відкритті ринку землі є поширеною європейською практикою."/>
  </head>
  <body>
    <article>
      <h1>Заборона іноземцям купувати землю зменшить конкуренцію на ринку – СБ</h1>
      <h2>Перехідний період при відкритті ринку землі є поширеною європейською практикою.</h2>
      <address>
        <time datetime="2019-11-12T14:31:00+00:00">12 Nov 2019, 14:31</time>
      </address>
      <p>Введення перехідного періоду при <b><a href="https://dt.ua/ECONOMICS/pressekretarka-prezidenta-napisala-cilu-kolonku-na-zahist-zemelnoyi-reformi-zelenskogo-329321_.html">відкриття земельного ринку</a></b> відповідає європейській практиці, але заборона іноземцям купувати землю негативно позначиться на конкуренції. Про це заявили у Світовому банку (СБ).</p>
      <p>"Це має вирішувати керівництво України – чи дозволяти іноземцям купувати сільськогосподарські землі в Україні. В Європі існує різна практика: деякі країни дозволяють іноземцям купувати землю сільськогосподарського призначення, а деякі – ні, інші забороняли продаж на кілька років", – зазначив СБ в коментарі агентству "Інтерфакс-Україна".</p>
      <p>При цьому в СБ відзначають, що дозвіл іноземцям брати участь у ринку сільгоспземель посилив би конкуренцію, сприяв би впровадженню новітніх технологій і прискорив би економічне зростання. Але при цьому відкриття ринку землі з самого початку для іноземців, які мають доступ до дешевого капіталу, може надати їм перевагу при купівлі землі перед місцевими фермерами.</p>
      <p>"Цим можна пояснити, чому кілька нових держав-членів ЄС обрали перехідний період на кілька років перед тим, як відкрити ринок землі для іноземців", – прокоментували у Світовому банку.</p>
      <p>Нагадаємо, що напередодні президент Володимир Зеленський запевнив, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>