<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/catalan-independence-protesters-blocking-major-spain-france-road-link"/>
    <meta property="og:site_name" content="euronews"/>
    <meta property="article:published_time" content="2019-11-12T14:04:46+00:00"/>
    <meta property="og:title" content="پلیس فرانسه معترضان جدایی طلب کاتالونیا را در مرز اسپانیا پراکند"/>
    <meta property="og:description" content="پارلمان کاتولانیا در مخالفت با اخطار دادگاه قانون اساسی اسپانیا با هدف لغو خودمختاری کاتالونیانیا، مصوبه‌ غیرالزام آوری را تصویب کرد که بر خودمختاری این منطقه از اسپانیا تاکید می کند."/>
  </head>
  <body>
    <article>
      <h1>پلیس فرانسه معترضان جدایی طلب کاتالونیا را در مرز اسپانیا پراکند</h1>
      <address><time datetime="2019-11-12T14:04:46+00:00">12 Nov 2019, 14:04</time> by <a rel="author">یورونیوز فارسی </a></address>
      <p>پلیس فرانسه صبح روز سه‌شنبه معترضان کاتالونیایی که به مدت ۲۴ ساعت بزرگراه اصلی بین فرانسه و اسپانیا را مسدود کرده بودند، متفرق کرد.</p>
      <p>پلیس با استفاده از گاز‌اشک‌آور معترضان کاتالونیایی را به سمت بخش اسپانیایی راند. تانکرها و دیگر خودروهایی که مسیر بین اسپانیا و فرانسه در حرکت بودند در پی بسته شدن این بزرگراه، به مسیرهای فرعی هدایت شدند.</p>
      <p>رهبر دولت خودمختار کاتالونیا گفته است که دلیلی برای متهم کردن این معترضان وجود ندارد و خواستار آن شده تا عملیات متفرق کردن معترضانی که این بزرگراه را مسدود کرده‌اند با احتیاط انجام شود که به کسی آسیبی وارد نشود.</p>
      <p>از سوی دیگر روز سه‌شنبه پارلمان کاتالونیا در مخالفت با اخطار دادگاه قانون اساسی اسپانیا برای لغو خودمختاری این منطقه، مصوبه‌ غیرالزام آوری را تصویب کرد که بر خودمختاری کاتالونیا تاکید می‌کند.</p>
      <p>رئیس پارلمان کاتالونیا به رویترز گفت که این مصوبه یک اقدام سیاسی است و اثری قانونی نخواهد داشت. احزاب حامی استقلال کاتالونیا در پارلمان کاتالونیا در حال حاضر اکثریت دارند.</p>
      <figure>
        <iframe data-src="https://twitter.com/euronewses/status/1194010177311297537" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>دادگاه قانون اساسی اسپانیا تهدید کرده است که اگر قانونگذاران کاتالونیا بخواهند این مصوبه را به اجرا بگذارند با تبعات قانونی مواجه خواهند شد.</p>
      <p>منطقه خودمختار کاتالونیا هفته‌هاست با اعتراضات استقلال طلبانی مواجه است که به احکام طولانی مدت زندان رهبران این منطقه معترض هستند.</p>
      <p>دیوان عالی اسپانیا در اواسط ماه اکتبر سال جاری ۹ رهبر استقلال طلب کاتالونیا را به ۹ تا ۱۳ سال زندان محکوم کرد. معترضان کاتالونیایی تهدید کرده بودند که اگر این افراد تبرئه نشوند، نافرمانی مدنی گسترده‌ای به راه خواهند انداخت.</p>
      <p>در پی اعلام محکومیت این رهبران، از اواسط ماه اکتبر تاکنون شهر بارسلون مرکز منطقه کاتالونیا با اعتراضات مداوم مواجه است.</p>
    </article>
  </body>
</html>