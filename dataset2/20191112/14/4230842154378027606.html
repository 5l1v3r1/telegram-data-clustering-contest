<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-ya-ne-znav-shho-mene-nagorodyat-general-major-gordijchuk-pro-parady-do-dnya-nezalezhnosti/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T14:30:07+00:00"/>
    <meta property="og:title" content="Поки у нас не було їжі та води, у Києві йшов парад – інтерв’ю з генерал-майором Гордійчуком"/>
    <meta property="og:description" content="Герой України та генерал-майор ЗСУ Ігор Гордійчук в ексклюзивній розмові з Фактами ICTV розповів, як чекав підмоги на День незалежності у 2014 році, як його нагороджували на параді 2016 року та про те, чому участь у параді – це честь."/>
  </head>
  <body>
    <article>
      <h1>Поки у нас не було їжі та води, у Києві йшов парад – інтерв’ю з генерал-майором Гордійчуком</h1>
      <address>
        <time datetime="2019-11-12T14:30:07+00:00">12 Nov 2019, 14:30</time>
      </address>
      <p>Герой України та генерал-майор ЗСУ Ігор Гордійчук в ексклюзивній розмові з Фактами ICTV розповів, як чекав підмоги на День незалежності у 2014 році, як його нагороджували на параді 2016 року та про те, чому участь у параді – це честь.</p>
      <p>Генерал-майор Збройних сил України <b>Ігор Гордійчук </b>– один з тих, хто першими поїхав на Схід країни захищати нашу незалежність від ворога. Він командував операцією під час взяття стртегічної висоти Савур-могила, а під час відходу з Іловайка отримав тяжке поранення. Після тривалої реабілітації у клініках США повернувся до України і тепер очолює ліцей ім. Богуна, де виховує майбутніх військових.</p>
      <p>Сьогодні, 12 листопада, йому виповнюється 47 років. У День народження Героя України, пропонуємо прочитати інтерв’ю, яке він дав журналісту Фактів ICTV  Володимиру Михайлову, де розказав про те, що пережив на фронті і як відчуває себе зараз.</p>
      <h3>Про парад 2014 року</h3>
      <p>
        <i>У серпні 2014 року Ігор Гордійчук перебував в тилу у ворога. Він очолював загін спецназу, який взяв висоту на Саур-Могилі на російсько-українському кордоні. Вони утримували її 12 діб, щоденно відбиваючи атаки бойовиків. </i>
      </p>
      <p><b>Читайте:</b> <a href="https://fakty.com.ua/ua/lifestyle/20190823-den-nezalezhnosti-2019-chy-znayete-vy-istoriyu-ukrayiny-test/">День незалежності 2019: чи знаєте ви історію України? – ТЕСТ</a></p>
      <p>
        <i>Покидаючи Саур-Могилу, вивів особовий склад і останнім залишив об’єкт.</i>
      </p>
      <p>
        <i>Під час однієї з атак знаходився у вантажівці, яку підірвали. Тоді отримав важке поранення голови. Тільки через два дні його госпіталізували.</i>
      </p>
      <p>
        <i>Найзапекліша фаза боїв припала саме на 24 серпня, коли у Києві проходив парад до Дня незалежності.</i>
      </p>
      <blockquote>Мені потім дружина каже: Ти знаєш, що парад. А тоді найважчі часи були – ні їжі, ні води, ні медикаментів, ні боєприпасів. Практично повна ізоляція.</blockquote>
      <p>Вона каже – В нас тут парад. А я відповідаю: Ну, я вас вітаю, молодці.</p>
      <p><b>Я не хотів, щоб мої підлеглі, чи тим більше моя сім’я відчували, що ми у складному становищі, </b>пригнічені.</p>
      <figure>
        <img src="https://fakty.com.ua/wp-content/uploads/2019/08/23/Gordijchuk1.jpg?1566541999"/>
      </figure>
      <p>Найважче було підтримувати морально-психологічний стан. Але це треба було робити.</p>
      <blockquote>Я завжди з оптимізмом дивлюсь на будь-які події. Кажу: Хлопці, підмога йде. Зараз прямо звідти до нас доправлять літаки і вертольоти. Вони летять з усіх сторін.</blockquote>
      <p>В реальності так повинно було бути. Вони розуміли, що ми в повній ізоляції, а там спека – липень-серпень. Без води не можна було навіть і добу. Потім почались проблеми із їжею, тому що ті консерви, які були, почали стріляти. Не було медикаментів, а переважна більшість хлопців були з контузіями. Вони були і морально, і фізично пригнічені.</p>
      <p>
        <b>Моя робота була більше підіймати їх моральний дух.</b>
      </p>
      <h3>Про парад 2016 року і нагороди</h3>
      <p>
        <i>Через два роки після тривалої реабілітації Гордійчуку присвоїли військове звання генерал-майора. Погони йому вручили 24 серпня 2016 року на параді до Дня незалежності. Ця подія зворушила тисячі українців.</i>
      </p>
      <p>
        <i>В інтерв’ю Фактам ICTV він зізнається – про те, що його будуть нагороджувати на День незалежності, не знав:</i>
      </p>
      <blockquote>Я до останнього моменту не знав. Не знаю, чому так, але мені ніхто не сказав. Мені говорили, що треба бути на параді – добре, я буду. А що буде вручення звання, я не знав. Дізнався, тільки коли зачитали.</blockquote>
      <p>Я здогадувався, що може бути присвоєно звання, але як буде його вручено. Багато випадків, коли просто дзвонять: Наказ такий-то, номер такий-то, вам присвоєно звання. А потім чи ми приїжджаємо, чи до нас приїжджають і офіційно вручають погони.</p>
      <figure>
        <img src="https://fakty.com.ua/wp-content/uploads/2019/08/23/Screenshot_1.jpg?1566542433"/>
      </figure>
      <p>Але я тоді ще не так добре ходив, як зараз. У мене була велика палка і мене страхували. Зараз я в принципі сам можу ходити з маленькою палочкою.</p>
      <p>Я тоді кажу: Розумієте, за військовим етикетом вийти стройовим я хотів би, але поки що не можу. <b>Коли я із США повернувся, візок в мене ще був, але я принципово відмовився.</b> Хай буду складно і погано ходити, але буду без психологічної залежності від візка.</p>
      <blockquote>Я кажу: Спробую, але якщо можна, щоб мені крісло взяли, бо я можу стояти до 10 хвилин. Тим більше, якщо сонце. Кажуть: Крісло буде, все дозволимо.</blockquote>
      <p>Була така альтернатива, що, можливо, в Адміністрації президента. Психологічно я був готовий. Єдине, я просив, щоб для підстраховки психологічної була дружина.</p>
      <blockquote>Може, мені спеціально не казали, щоб я не хвилювався. Я був там, як і решта запрошених гостей.</blockquote>
      <p>Це, безумовно, приємний момент. Ми, офіцери – кар’єристи. Це мрія – досягнути найвищих звань.<b> Єдине – неприємно, що такою дорогою ціною.</b></p>
      <h3>Про честь брати участь у парадах</h3>
      <p>
        <i>Гордійчук зізнається, брати участь у парадах – це честь для військових, а до так званих коробок, які марширують Хрещатиком, відбирають найкращих. Умовно, оцінює він, з 200 тис. військових тільки чотири беруть участь у параді.</i>
      </p>
      <p>Для нас це завжди велика честь взяти участь у параді. Переважна більшість військових ніколи цього не робили. Я порахував по ліцею – це навіть не кожен десятий.</p>
      <figure>
        <img src="https://fakty.com.ua/wp-content/uploads/2017/10/12/Petro-Poroshenko-Igor-Gordijchuk.jpg?1539366599"/>
      </figure>
      <p>
        <i>Фото: Лазаренко Микола /УНІАН</i>
      </p>
      <p>За 30 років календарної, безперервної, сумлінної служби я один-єдиний раз брав участь у параді, коли був слухачем у Національному університеті оборони. Тоді була 10-та річниця незалежності. Це був перший великий парад з літаками. Ми довго тренувались.</p>
      <p>Все решта – я як гість. Тому ми цим дорожимо. Так, це виснажливо. Це важка праця, але почесна.</p>
      <blockquote>Для нас парад – це можливість про себе вчергове заявити, що ми є, ми боремось за нашу свободу і незалежність. Ми будемо відстоювати нашу цивілізацію.</blockquote>
      <p>І це можливість нам відзвітувати перед вами, перед українським народом – ми підросли ідеологічно, психологічно, інтелектуально, фізично. А оцінюєте ви. Ми будемо старатись.</p>
      <h3>Про ліцей ім. Богуна</h3>
      <p>
        <i>Поки Гордійчук після поранення проходив реабілітацію у США, його призначили начальником Київського військового ліцею імені Івана Богуна. Вже у квітні 2016 року він приступив до своєї роботи. Ліцеїсти саме цього закладу відкривають паради до Дня незалежності.</i>
      </p>
      <p>Відкривають, бо наймолодші. Це позитивна практика.</p>
      <blockquote>Чому душу і тіло ми положимо за нашу свободу? Щоб ті, хто буде після нас, були кращі за нас, щоб вони не повторювали наших помилок. Як для дітей – ми ж хочемо, щоб наші діти були кращі за нас.</blockquote>
      <p>Це дуже виснажливо для них. Але вони розуміють, що ми з ними розрахуємось. Потім решта буде вчитись, а вони відпочивати. Коли парад закінчиться, вони в вересні відпочивають – всі дні, які у них забрали, ми їм повертаємо.</p>
      <p>Тут мотиваційна складова, крім того, це для них ще й моральне піднесення. Вони отримують перші відомчі нагороди від міністра оборони, подяку і медаль учасника параду.</p>
      <p>
        <b>Більше дивіться у відео-інтерв’ю:</b>
      </p>
      <figure>
        <iframe src="https://www.youtube.com/embed/HCBrkRpKc38" width="560" height="315" data-service="Youtube" scrolling="no"/>
      </figure>
    </article>
  </body>
</html>