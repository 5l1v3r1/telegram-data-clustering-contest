<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89412"/>
    <meta property="og:site_name" content="Denník politika"/>
    <meta property="article:published_time" content="2019-11-12T14:35:14+00:00"/>
    <meta property="og:title" content="Deti z krajín V4 spoja myšlienky o úcte a tolerancii. ZSSK pripravila mimoriadne vlaky"/>
    <meta property="og:description" content="12.11.2019 (Webnoviny.sk) –Podujatia Európska Integrácia V4 sa v Bratislave zúčastnia tisícky detíNárodný dopravca vypravil ráno pre najmladších mimoriadny vlak z Prešova do Bratislavy, druhý spoj im bude k dispozícii popoludní"/>
  </head>
  <body>
    <article>
      <h1>Deti z krajín V4 spoja myšlienky o úcte a tolerancii. ZSSK pripravila mimoriadne vlaky</h1>
      <address><time datetime="2019-11-12T14:35:14+00:00">12 Nov 2019, 14:35</time> by <a rel="author">Webnoviny</a></address>
      <p>12.11.2019 (Webnoviny.sk) –<br/><b>Podujatia Európska Integrácia V4 sa v Bratislave zúčastnia tisícky detí</b><br/><b>Národný dopravca vypravil ráno pre najmladších mimoriadny vlak z Prešova do Bratislavy, druhý spoj im bude k dispozícii popoludní</b></p>
      <p>Železničná spoločnosť Slovensko (ZSSK) vypravila dnes v skorých ranných hodinách mimoriadny vlak na trase Prešov – Bratislava-Petržalka. Približne tisíc detí z východného Slovenska sa ním odviezlo do hlavného mesta na podujatie Európska Integrácia V4, ktoré od 10:30 hostí bratislavská Incheba. Ďalší mimoriadny vlak bude mladým návštevníkom Bratislavy k dispozícii popoludní.</p>
      <p>Spájať a šíriť myšlienky o úcte, rešpekte a tolerancii – to je hlavným cieľom projektu Integrácia, ktorý od roku 2008 zastrešuje osvetové aj charitatívne aktivity naprieč celým Slovenskom. Po 11 rokoch má po prvýkrát medzinárodný rozmer, čomu zodpovedá aj mierne pozmenený názov podujatia. Organizátori očakávajú príchod 4000 detí, okrem slovenských aj tých z Česka, Maďarska a Poľska. Najmladšia generácia chce dospelým, ale najmä vládnym činiteľom vyslať jasný odkaz – Zachovajme si bezpečný región V4.</p>
      <p>Myšlienky projektu Integrácia prídu do Incheby podporiť známe tváre česko-slovenského šoubiznisu vrátane spevákov Petra Cmorika či Martina Chodúra a raperov Majka Spirita a Ega. Účasť prisľúbili futbalisti z krajín V4 a viaceré osobnosti od našich severných a južných susedov.</p>
      <p><b>„Som rád, že sa národný dopravca v časoch, ktoré priam volajú po rešpekte, vzájomnej úcte a tolerancii, zapája do podobných projektov. Aj to, že aktivity združenia Integrácia, na ktorých sme participovali už v minulosti, takpovediac prekročili hranice Slovenska, svedčí o ich zmysluplnosti,“</b> hovorí Filip Hlubocký, predseda predstavenstva a generálny riaditeľ ZSSK.</p>
      <p>ZSSK ako partner projektu vypravila dnes o 03:25 z Prešova mimoriadny vlak so zastávkami v Margecanoch a Ružomberku, ktorý prišiel do železničnej stanice Bratislava-Petržalka o 09:17. Návrat detí späť na východ Slovenska zabezpečí druhý mimoriadny spoj s odchodom z petržalskej stanice o 13:56 a s príchodom do metropoly Šariša o 19:30. Vlak bude opäť zastavovať v Ružomberku (príchod o 17:12) a v Margecanoch (príchod o 18:56). Spoj je radený z 13 vozňov.</p>
      <p>Inzercia</p>
      <p>Viac k témam: <a href="https://www.webnoviny.sk/tag/europska-integracia-v4/"><u>Európska Integrácia V4</u></a>, <a href="https://www.webnoviny.sk/tag/pr/"><u>PR</u></a>, <a href="https://www.webnoviny.sk/tag/zssk/"><u>ZSSK</u></a>, <a href="https://www.webnoviny.sk/tag/zssk-zeleznicna-spolocnost-slovensko/"><u>ZSSK Železničná spoločnosť Slovensko</u></a><br/>Zdroj: Webnoviny.sk – <a href="https://www.webnoviny.sk/deti-z-krajin-v4-spoja-myslienky-o-ucte-a-tolerancii-zssk-pripravila-mimoriadne-vlaky/"><u>Deti z krajín V4 spoja myšlienky o úcte a tolerancii. ZSSK pripravila mimoriadne vlaky</u></a> © SITA Všetky práva vyhradené.</p>
    </article>
  </body>
</html>