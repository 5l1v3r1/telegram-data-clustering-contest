<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/12/Reisende-fra-Sverige-i-tog-bil-og-ferje-sjekkes-n%C3%A5r-de-skal-inn-i-Danmark-20379570.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T14:06:47+00:00"/>
    <meta property="og:title" content="Reisende fra Sverige i tog, bil og ferje sjekkes når de skal inn i Danmark"/>
    <meta property="og:description" content="Det danske politiets grensekontroll av reisende fra Sverige til Danmark startet tirsdag. Politiet sjekker biler, tog og ferjer med mål om å få tak i kriminelle."/>
  </head>
  <body>
    <article>
      <h1>Reisende fra Sverige i tog, bil og ferje sjekkes når de skal inn i Danmark</h1>
      <address><time datetime="2019-11-12T14:06:47+00:00">12 Nov 2019, 14:06</time> by <a rel="author">(NTB) NTB-Ritzau</a></address>
      <p>Det danske politiets grensekontroll av reisende fra Sverige til Danmark startet tirsdag. Politiet sjekker biler, tog og ferjer med mål om å få tak i kriminelle.</p>
      <aside><a href="https://www.adressa.no/nyheter/utenriks/2019/11/12/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/12/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/12/javascript:void(0);">Del denne artikkelen på e-post</a></aside>
      <p>Danmark varslet Sverige og EU-kommisjonen i oktober om tiltaket, som innføres for å hindre kriminelle bander i å bevege seg fritt over grensene. Tiltaket skal i første omgang vare i seks måneder.</p>
      <p>Kontrollene foregår på Øresundstoget, på Øresundsbroen og i havner med ferjetrafikk i Helsingør, Frederikshavn, Grenaa og Rønne.</p>
      <p>Togkontrollene vil i første omgang skje ved København lufthavn og ved Tårnby stasjon. Dansk politi ønsker imidlertid å kunne kontrollere passasjerer om bord i tog som kjører inn på dansk territorium.</p>
      <h3>Setter ned farten</h3>
      <p>Bilister fra Sverige vil kunne bli vinket inn av politiet for stikkprøvekontroller og periodiske kontroller.</p>
      <p>Kontrollene blir gjennomført på Øresundsbroen ved en avkjøring like etter en tunnel. Når det avholdes kontroll, vil hastigheten bli satt ned fra 90 til 50 kilometer i timen og bare ett kjørefelt vil holdes åpent.</p>
      <p>– Hastigheten blir senket, men det vil bare skape noen få minutters forsinkelser, sier politiinspektør Jens Jespersen i København-politiet til Øresund News. Om det blir køer inne i tunnelen blir kontrollen avsluttet av sikkerhetsmessige årsaker.</p>
      <p>Ifølge avisa er det ventet at ID-kontrollene vil bli gjennomført en til to ganger i uka. Dermed blir ikke identiteten til alle tilreisende fra Sverige kontrollert.</p>
      <h3>I kjølvannet av eksplosjoner</h3>
      <p>Dansk politi har opplyst å ha særlig søkelys på grenseoverskridende kriminalitet som involverer sprengstoff, våpen og narkotika.</p>
      <p>Grensekontrollene skjer i kjølvannet av en rekke eksplosjoner i og i området rundt København, blant annet bombeeksplosjonen ved Skattestyrelsen 6. august.</p>
      <p>Politiet mener at eksplosjonen ble utført av kriminelle som hadde reist over grensen fra Sverige til Danmark. Øresund-brua går mellom København og Malmö.</p>
      <p>Den svenske byen har vært herjet av vold og kriminalitet i lang tid. I helgen ble en 15-åring drept og en annen hardt skadd i en skyting ved en pizzarestaurant i Malmö sentrum. Mandag kveld ble en gutt under 18 år skadd i en ny skyteepisode i byen.</p>
      <p>Som en del av innsatsen mot kriminalitet skal danske myndigheter også etablere et grensesenter i Øresund, som får egen etterretnings-, analyse- og etterforskningsmessig kapasitet.</p>
      <p>(©NTB)</p>
    </article>
  </body>
</html>