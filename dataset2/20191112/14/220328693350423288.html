<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vtorata-pensiya-shche-stane-pozhiznena-406548.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T14:22:06+00:00"/>
    <meta property="og:title" content="Втората пенсия ще стане пожизнена"/>
    <meta property="og:description" content="За гарантиран размер трябва да имаме в личната си партида средства, които да гарантират, че месечно няма да получаваме по-малко от 15% от минималната..."/>
  </head>
  <body>
    <article>
      <h1>Втората пенсия ще стане пожизнена</h1>
      <address><time datetime="2019-11-12T14:22:06+00:00">12 Nov 2019, 14:22</time> by <a rel="author">Редактори, сн. БГНЕС</a></address>
      <p>Социалното министерство предлага промени в Кодекса за социалното осигуряване, с които се урежда изплащането на така наречената втора пенсия от частните дружества предлага социалното министерство.</p>
      <p>Първите плащания ще са към жените родени през 1960 г., които през есента на 2021-ва година ще имат право на втората пенсия. Предложенията се обсъждат с представители на частните фондове, парламентарните комисии по бюджет и финанси и социална политика, както и на бизнеса и синдикатите.</p>
      <p>Основен продукт, предлаган от работната група, е получаването на пожизнена пенсия, която ще е с гарантиран размер.</p>
      <p>За да я получат обаче хората трябва да имат в личната си партида средства, които да гарантират, че месечно няма да получават по-малко от 15% от минималната пенсия за стаж и възраст, която всяка година определя държавата.</p>
      <p>Тук няма наследяване на парите, но дружествата ще предлагат допълнителен продукт на пенсионерите, уточни социалният министър Бисер Петков.</p>
      <p>„Пожизнена пенсия с гарантиран период на изплащане. В рамките на този гарантиран период на изплащане плащането ще продължи и в случаите, че пенсионерът почине, но ще бъде насочено и ще се получава от неговите наследници“, каза той.</p>
      <p>При недостатъчно пари в личните партиди за пожизнена пенсия хората ще имат право на разсрочена. Тя няма да се получава всеки месец.</p>
      <p>Ако лицето почине преди периода, в който е посочил, че ще я получава, остатъкът от средствата, които не са платени към него, ще отидат към наследниците. Ако парите в партидата са по-малко от една минимална пенсия, те ще се платят еднократно.</p>
      <p>Втората пенсия ще може да се получи при навършването на възрастта за пенсиониране при трета категория труд или една година по-рано, ако за това има достатъчно натрупани пари.</p>
      <p>На опасението, че заради втората пенсия тази от НОИ ще бъде намалена с 20% и може да се окаже, че първите получатели ще взимат по-малко средства, министър Петков припомни, че парите от фондовете могат да се прехвърлят към НОИ. Тази опция ще се запази.</p>
      <p>До момента няма схема, по която да се урежда плащането на допълнителната пенсия.</p>
      <p>Преди година държавата и пенсионните фондове постигнаха съгласие вторите пенсии да са пожизнени, месечни, разсрочени или еднократни. Но за това не бяха формулирани законодателни текстове.</p>
      <p>Условие за пожизнената пенсия тогава бе парите в партидата на човека да позволяват месечният размер да не бъде по-малък от 20% от минималната пенсия за стаж и възраст. Тогава социалният министър пресметна, че за първите пенсионери с втора пенсия месечните суми ще са около 40 лв. Ако натрупаната сума в партидата е недостатъчна, пенсионерът ще може да си избере средствата да се изплащат разсрочено за 5, 10 или 15 години.</p>
    </article>
  </body>
</html>