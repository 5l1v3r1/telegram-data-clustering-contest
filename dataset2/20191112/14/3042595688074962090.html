<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/angriper-schumacher-familien---redd-jeg-vil-avslore-sannheten/71808339"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T14:38:21+00:00"/>
    <meta property="og:title" content="Angriper Schumacher-familien: - Redd jeg vil avsløre sannheten"/>
    <meta property="og:description" content="Den tidligere Schumacher-manageren Willi Weber tar et nytt oppgjør med tyskerens familie."/>
  </head>
  <body>
    <article>
      <h1>Angriper Schumacher-familien: - Redd jeg vil avsløre sannheten</h1>
      <h2>Den tidligere Schumacher-manageren Willi Weber tar et nytt oppgjør med tyskerens familie.</h2>
      <address><time datetime="2019-11-12T14:38:21+00:00">12 Nov 2019, 14:38</time> by <a rel="author">Thomas Haarstad</a></address>
      <p>Fortsatt er det mye usikkerhet rundt tilstanden til Michael Schumacher etter <a href="https://www.dagbladet.no/sport/schumacher-skadd-etter-skiulykke/61614158">ulykken i de franske alpene i 2013.</a></p>
      <p>Det reagerer Schumachers tidligere manager Willi Weber på. 77-åringen har uttalt seg til tyske medier i forbindelse med en <a href="https://www.rtl.de/cms/25-jahre-nach-erstem-formel-1-titel-rtl-wuerdigt-michael-schumacher-mit-themenabend-4434327.html">RTL-dokumentar</a> som kommer på TV denne uka. «Die Michael Schumacher Story» markerer at det er 25 år siden tyskeren tok sitt første VM-gull.</p>
      <figure>
        <img src="https://dbstatic.no/71809023.jpg?imageId=71809023&amp;x=0&amp;y=26.229508196721&amp;cropw=100&amp;croph=39.549180327869&amp;width=321&amp;height=193"/>
        <figcaption><b>TIDLIGERE MANAGER:</b> Willi Weber. Foto: NTB Scanpix Vis mer</figcaption>
      </figure>
      <p>
        <b>- Jeg vet ikke om han blir bedre. Jeg vil vite hvordan han har det, holde ham i hånda eller kjenne på kinnet hans. Men jeg får ikke lov av Corinna, sier en tydelig oppgitt Weber i RTL-dokumentaren, gjengitt hos blant annet <a href="https://www.news.com.au/sport/sports-life/michael-schumacher-manager-reveals-fears-legends-wife-is-hiding-schumacher-truth/news-story/8b3fe7d8a44e3629aa23a813d03cbe7e">News.au</a>.</b>
      </p>
      <p>- Hun er nok redd for at jeg kommer til å se hva som egentlig foregår og at jeg kommer til å avsløre sannheten til offentligheten, sier den tidligere manageren, uten å presisere hva han selv mener er sannheten.</p>
      <h3>Kritisert før</h3>
      <p>Det er ikke første gang Weber eller andre rundt Schumacher har reagert på det de beskriver som hemmelighold.</p>
      <figure>
        <img src="https://dbstatic.no/71808380.jpg?imageId=71808380&amp;x=0&amp;y=0&amp;cropw=100&amp;croph=90.18691588785&amp;width=321&amp;height=193"/>
        <figcaption><b>KONE OG BARN:</b> Corinna Schumacher og sønnen Mick Schumacher. Foto: NTB Scanpix Vis mer</figcaption>
      </figure>
      <p>Seinest i september rykket Weber ut og ba om at familien måtte holde publikum bedre oppdatert om situasjonen.</p>
      <p>Det samme sa han i 2017:</p>
      <p>
        <b>- Jeg mener det er veldig uheldig at fansen ikke får vite noe om helsen hans. Hvorfor forteller ingen sannheten?</b>
      </p>
      <figure>
        <img src="https://dbstatic.no/71808641.jpg?imageId=71808641&amp;x=0&amp;y=0&amp;cropw=100&amp;croph=90.18691588785&amp;width=321&amp;height=193"/>
        <figcaption><b>DATTER:</b> Gina-Marie Schumacher. Foto: NTB Scanpix Vis mer</figcaption>
      </figure>
      <p>Den sveitsiske Formel 1-eksperten Roger Benoit har også <a href="https://www.dagbladet.no/sport/ekspert-raser-mot-familien-til-schumachernbsp--spor-du-meg-er-det-en-skandale/66578365">reagert på hemmeligholdet:</a></p>
      <p>- Den store skandalen er hvordan familien har håndtert denne situasjonen. Det hadde holdt med en liten oppdatering. Folk lurer på hvordan han har det, så gi dem noe. Spør du meg, er det en skandale, uttalte Benoit.</p>
      <p>
        <b>Nick Fry var Schumachers sjef i Ferrari, og <a href="https://www.dagbladet.no/sport/kritiserer-familien---fortell-sannheten/71590855">briten var også kritisk for kort tid siden:</a></b>
      </p>
      <p>- Corinna og familien har en veldig streng kontroll på informasjonen om tilstanden hans og hvilke behandlinger han får. Det synes jeg er synd. Det finnes millioner av mennesker som virkelig bryr seg om Michael, skrev Fry.</p>
      <h3>- Blir bedre og bedre</h3>
      <p>Willi Weber er sikker på at Schumacher fortsatt kan komme tilbake i god form, til tross for at han ikke får oppdateringer av familien. Tidligere i høst ble Schumacher innlagt på et sykehus i Paris, skrev <a href="http://www.leparisien.fr/faits-divers/michael-schumacher-soigne-a-paris-pour-un-traitement-secret-09-09-2019-8148849.php">Le Parisien.</a></p>
      <p>
        <b>50-åringen ble behandlet av spesialistlege Philippe Menaschés ved sykehuset Georges Pompidou, og avisa skrev at han skulle gjennom en <a href="https://www.dagbladet.no/sport/avslorer---schumacher-innlagt-i-hemmelighet/71582128">«eksperimentell behandling»</a>.</b>
      </p>
      <p>Schumacher ble seinere skrevet ut av sykehuset, men det har ikke kommet noen oppdateringer i etterkant.</p>
      <p>Schumacher befinner seg vanligvis i sitt eget hjem i Genève, Sveits, hvor det er tilrettelagt for at han skal få en best mulig oppfølging. Det er ansatt helsepersonell som jobber for han døgnet rundt, og huset er nesten som et lite spesialdesignet sykehus.</p>
      <p>- Jeg tror han at han blir bedre og bedre, for han er en fighter. Hvis han har en mulighet, kommer han til å ta den. Dette kan ikke være slutten. Jeg ber for ham og er sikker på at vi kommer til å se ham igjen, sier Weber til RTL.</p>
    </article>
  </body>
</html>