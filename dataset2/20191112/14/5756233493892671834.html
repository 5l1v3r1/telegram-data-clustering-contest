<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621161/%D8%B9%D9%82%D8%A8%E2%80%8C%DA%AF%D8%B1%D8%AF-%D9%86%D9%81%D8%AA-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%A7%D8%B9%D9%84%D8%A7%D9%85-%D8%A7%D8%AE%D8%A8%D8%A7%D8%B1-%D8%AC%D8%AF%DB%8C%D8%AF-%D8%AC%D9%86%DA%AF-%D8%AA%D8%AC%D8%A7%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T14:03:00+00:00"/>
    <meta property="og:title" content="عقب‌گرد نفت در آستانه اعلام اخبار جدید جنگ تجاری"/>
    <meta property="og:description" content="قیمت نفت در معاملات روز سه شنبه بازار جهانی تحت تاثیر ابهامات پیرامون توافق تجاری آمریکا و چین و تولید بالاتر عربستان سعودی، برای دومین روز متوالی کاهش پیدا کرد."/>
  </head>
  <body>
    <article>
      <h1>عقب‌گرد نفت در آستانه اعلام اخبار جدید جنگ تجاری</h1>
      <address>
        <time datetime="2019-11-12T14:03:00+00:00">12 Nov 2019, 14:03</time>
      </address>
      <p>
        <i>قیمت نفت در معاملات روز سه شنبه بازار جهانی تحت تاثیر ابهامات پیرامون توافق تجاری آمریکا و چین و تولید بالاتر عربستان سعودی، برای دومین روز متوالی کاهش پیدا کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهای معاملات آتی نفت برنت ۱۴ سنت یا ۰.۲ درصد کاهش پیدا کرد و به ۶۲ دلار و چهار سنت در هر بشکه رسید. نفت برنت روز گذشته ۰.۷ درصد کاهش قیمت داشت.</p>
      <p>بهای معاملات آتی نفت وست تگزاس اینترمدیت آمریکا ۱۸ سنت یا ۰.۳ درصد کاهش پیدا کرد و به ۵۶ دلار و ۶۸ سنت در هر بشکه رسید. شاخص قیمت نفت آمریکا روز دوشنبه ۰.۵ درصد کاهش پیدا کرده بود.</p>
      <p>نگرانیها نسبت به متاثر شدن تقاضا برای نفت از پیامدهای مناقشه تجاری ۱۶ ماهه آمریکا و چین که باعث کندی رشد اقتصاد جهانی شده است، پس از تردیدها نسبت به احتمال امضای فاز اول توافق تجدید شدند.</p>
      <p>دونالد ترامپ، رییس جمهور آمریکا روز شنبه اعلام کرد که مذاکرات با چین به خوبی پیش می‌رود اما آمریکا تنها در صورتی با چین توافق امضا خواهد کرد که برای کشورش مناسب باشد. وی همچنین گفت: گزارشهای نادرستی درباره تمایل آمریکا برای لغو تعرفه‌ها روی کالاهای چینی در فاز اول توافق منتشر شده است.</p>
      <p>به گفته ادوارد مویا، تحلیلگر شرکت OANDA، قیمت نفت در ابتدای هفته از نگرانیها درباره فرجام جنگ تجاری پکن و واشنگتن، تحت فشار کاهشی قرار گرفت در حالی که اوایل اکتبر با خوش بینی نسبت به رونق تقاضا پس از امضای فاز اول توافق میان دو کشور، پشتیبانی شده بود.</p>
      <p>در آستانه سخنرانی دونالد ترامپ در کلوب اقتصادی نیویورک که ممکن است طی آن خبر جدیدی درباره این توافق اعلام شود، بازارهای دیگر در احتیاط بسر می‌برند.</p>
      <p>در بخش عرضه، عربستان سعودی تولید نفت خود را در اکتبر به ۱۰.۳ میلیون بشکه در روز افزایش داد با این حال عرضه خود به بازار را پایین هدف تولید اوپک نگه داشت.</p>
      <p>محمد بن حمد الرومهی، وزیر نفت عمان، روز دوشنبه در یک کنفرانس انرژی در ابوظبی گفت: تولیدکنندگان اوپک و غیراوپک احتمالا توافق کاهش تولید نفت را در سال میلادی آینده تمدید خواهند کرد اما کاهش بیشتر تولید بعید است.</p>
      <p>واگیت الکپروف، مدیرعامل شرکت لوک‌اویل روسیه نیز گفت: انتظار دارد توافق کاهش تولید اوپک پلاس تمدید شود.</p>
      <p>تحت توافق اوپک پلاس، شماری از کشورهای اوپک و غیراوپک شامل روسیه با هدف تقویت قیمت‌ها، از ابتدای ژانویه سال ۲۰۱۹ تولیدشان را به میزان ۱.۲ میلیون بشکه در روز محدود کرده‌اند و قرار است این پیمان تا مارس سال میلادی آینده اجرا شود. این تولیدکنندگان در روزهای پنجم و ششم دسامبر برای بازبینی سیاست تولید خود در وین دیدار خواهند کرد.</p>
      <p>در این بین معامله‌گران به نقل از شرکت اطلاعاتی جن‌اسکیپ اظهار کردند آمار آمریکا نشان داده که ذخایر نفت در هاشینگ اوکلاهاما که هاب تحویل معاملات نفت است در هفته منتهی به هشتم نوامبر، حدود ۱.۲ میلیون بشکه کاهش پیدا کرده است. ذخایر نفت کاشینگ به مدت پنج هفته متوالی تا اول نوامبر رشد داشته است.</p>
      <p>بر اساس گزارش رویترز، تحلیلگران شرکت "فیتچ سولوشنز ماکرو ریسرچ" اظهار کرده‌اند که رشد تقاضا برای نفت پس از یک سال انتظارات پایین در بحبوحه جنگ تجاری آمریکا و چین، در سال آینده ممکن است بهبود پیدا کند.</p>
    </article>
  </body>
</html>