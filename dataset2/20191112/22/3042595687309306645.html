<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/refser-nrk-etter-omsorgssvikt-kronikk/71812577"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T22:31:00+00:00"/>
    <meta property="og:title" content="Refser NRK etter «omsorgssvikt»-kronikk"/>
    <meta property="og:description" content="Anita Krohn Traaseth reagerer sterkt på at NRK publiserte krass kronikk, uten at hun hadde fått anledning til å svare."/>
  </head>
  <body>
    <article>
      <h1>Refser NRK etter «omsorgssvikt»-kronikk</h1>
      <h2>Anita Krohn Traaseth reagerer sterkt på at NRK publiserte krass kronikk, uten at hun hadde fått anledning til å svare.</h2>
      <address><time datetime="2019-11-12T22:31:00+00:00">12 Nov 2019, 22:31</time> by <a rel="author">Sofie Braseth</a></address>
      <p>Tirsdag <a href="https://www.dagbladet.no/kultur/nrk-trakk-anklage-om-omsorgssvikt/71812316">avpubliserte NRK Ytring kronikken «Overklassens omsorgssvikt»</a>, der psykolog Eystein Victor Våpenstad går hardt ut mot den profilerte næringslivslederen Anita Krohn Traaseth.</p>
      <p>Våpenstad er spesialist i klinisk barne- og ungdomspsykologi, og anklager Traaseth for omsorgssvikt overfor egne barn.</p>
      <p>
        <b>Teksten er skrevet som et tilsvar til Traaseths spalte i <a href="https://www.aftenposten.no/kultur/i/0nq0a0/anita-krohn-traaseth-kjaere-unge-kvinne-hold-hardt-paa-lederambisjonene?spid_rel=2">Aftenposten</a> lørdag, der hun deler fem råd til unge kvinner med lederaspirasjoner.</b>
      </p>
      <p>Blant annet oppfordrer Traaseth til å trene på å «lean out» fra oppgaver i hjemmet, dele ansvaret for barna mellom begge foresatte og la barna gå litt for «lut og kaldt vann» av og til.</p>
      <p><i>«Foreldre som prioriterer bort sine barn til fordel for en topplederjobb skader sine barn alvorlig.»</i> var en av påstandene i Våpenstads kronikk.</p>
      <p>Anita Krohn Traaseth mener det var klokt av NRK å avpublisere.</p>
      <p>
        <b>- I utgangspunktet burde ikke kronikken ha blitt publisert uten at den ble kvalitetssikret og jeg fikk mulighet til samtidig tilsvarsrett, sier Traaseth til Dagbladet.</b>
      </p>
      <p>Hun forteller at hun først ble kontaktet av NRK Ytring om tilsvarsrett <i>etter </i>at Våpenstad-kronikken var publisert på nett.</p>
      <h3>Røde flagg</h3>
      <p>Ifølge Traaseth ble hun oppfordret av NRK til å svare Våpenstad i kommentarfeltet.</p>
      <p>- Da jeg fikk informasjon fra NRK Ytring om at de hadde publisert et tilsvar på spalten min i Aftenposten, og fikk lenken de hadde publisert på sms, og leste, stilte jeg spørsmålet: Har dere ikke vurdert samtidig imøtegåelse her? Teksten er såpass grov og personfokusert. Her er det en Vær varsom-plakat som burde ha fått opp noen røde flagg.</p>
      <p>
        <b>Traaseth påpeker galgenhumoristisk at Våpenstads angrep poengterer innholdet i teksten hennes hos Aftenposten:</b>
      </p>
      <p>- Der forbereder jeg kvinner på at de vil bli personkarakterisert og omtalt og behandlet annerledes i media. Beskrivelsen fra denne psykologen, hvor han rett og slett konkluderer med at ikke bare jeg og alle toppledere, men menn og kvinner gift med toppledere, driver med omsorgssvikt - det er ganske alvorlig.</p>
      <p>Hun sukker over telefonlinja.</p>
      <p>- Hva mener han? At ingen med øverste lederansvar burde få barn?</p>
      <p>
        <b>Eystein Victor Våpenstad er forelagt kritikken fra Anita Krohn Traaseth. Han skriver følgende i en sms til Dagbladet.</b>
      </p>
      <p>- Som forventet. Kan ikke si mer nå fordi min kronikk er inne til redigering og vil komme på trykk igjen i morgen i ny versjon.</p>
      <h3>«Storm» av meldinger</h3>
      <p>Traaseth forteller videre at hun ba NRK om å fjerne delene av kronikken som gikk direkte på barna hennes, et ønske de etterkom.</p>
      <p>
        <b>- Den opprinnelige teksten var ganske så mye grovere.</b>
      </p>
      <p>Topplederen understreker at hun opplever dialogen med NRK som god, og påpeker samtidig at det er lov å gjøre feil.</p>
      <p>- Det er det for alle, også for journalister. Det får være en reminder på at man må kvalitetssjekke før man publiserer noe som inneholder så store personangrep. NRK har beklaget.</p>
      <p>I kjølvannet av Våpenstad-kronikken har Traaseth fått massiv støtte.</p>
      <p>- Det har stormet inn meldinger på alle kanaler.</p>
      <h3>Dårlig samvittighet</h3>
      <p>Traaseth forteller at hun i sitt motsvar, som aldri rakk å bli publisert før Våpenstad-kronikken ble trukket tilbake i kveld, slår hardt tilbake mot psykologen.</p>
      <p>- Spalten min i Aftenposten handler om at unge kvinner med lederambisjoner også kan kombinere familieliv, og at barn vokser på selvstendighet og ansvar. Dersom det at barn må gå til trening sjøl eller smøre matpakka kvalifiserer til omsorgssvikt, da må definisjonen endres ganske alvorlig.</p>
      <p>
        <b>Traaseth viser videre til SSB-tall, som slår fast at bare 6,6 prosent av de største selskapene i Norge er ledet av kvinner.</b>
      </p>
      <p>
        <i>- Hvilke konsekvenser tenker du at Våpenstads kronikk kan få for unge, kvinnelige lederspirer?</i>
      </p>
      <p>- Åh. Man føler på nok dårlig samvittighet som det er. Det at en psykolog hevder du driver med omsorgssvikt om du tar på deg et lederansvar, det synes jeg ikke er en byrde man bør ta på seg, sier topplederen.</p>
      <p>- Mine tre døtre har nok savnet mors hjemmelagde kjøttkaker. Men morskjærlighet og nærvær og oppmerksomhet har de fått på uendelig mange andre måter enn på tallerkenen.</p>
      <h3>Kontaktet etter publisering</h3>
      <p>Kyrre Nakkim, redaktør for NRK Ytring, er forelagt kritikken fra Anita Krohn Traaseth. Han bekrefter at hun først ble kontaktet etter at Våpenstads kronikk var publisert.</p>
      <p>
        <b>- Hun ble kontaktet umiddelbart, sier Nakkim.</b>
      </p>
      <p>Deretter innledet partene en dialog om hvordan Traaseths motytring skulle bli publisert.</p>
      <p>Nakkim forteller at NRK foreslo at Traaseth kunne skrive i kommentarfeltet like under kronikken dersom hun ønsket å svare umiddelbart. Et annet alternativ var å skrive en egen kronikk som NRK kunne lenke til i Våpenstad-teksten.</p>
      <p>- Vi ønsket tilsvar, men vi avpubliserte før vi fikk tilsvaret, fordi vi innså feilen vår.</p>
      <figure>
        <img src="https://dbstatic.no/71812741.jpg?imageId=71812741&amp;width=1024&amp;height=615"/>
        <figcaption><b>SVARER PÅ KRITIKKEN:</b> Kyrre Nakkim, redaktør for NRK Ytring. Her under Gullruten-utdelingen i vår. Foto: Terje Pedersen / NTB scanpix Vis mer</figcaption>
      </figure>
      <h3>Erkjenner feil</h3>
      <p>Nakkim legger til at Våpenstad-kronikken aldri ble publisert på fronten til NRK.no eller delt i deres sosiale medier, men at den tirsdag lå ute på en såkalt bakside og hos NRK Ytring.</p>
      <p>
        <i>- Traaseth mener NRK burde ha sett noen røde flagg før publisering. Hva er din kommentar?</i>
      </p>
      <p>
        <b>- Vi har helt klart gjort en feil. Her har hun rett. Det er alltid en vurdering om tilsvar eller samtidig imøtegåelse. Vi vurderte tilsvar, og derfor kontaktet vi henne.</b>
      </p>
      <p>Også Nakkim opplever at dialogen med Traaseth har vært god.</p>
      <p>- Det starter og slutter med den første feilen: at vi publiserte teksten. Det må jeg stå i og akseptere og si var feil.</p>
    </article>
  </body>
</html>