<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/cricket/mumbais-victorious-foursome/"/>
    <meta property="og:site_name" content="Lokmat"/>
    <meta property="article:published_time" content="2019-11-12T22:29:15+00:00"/>
    <meta property="og:title" content="मुंबईकरांचा विजयी ‘चौकार’"/>
    <meta property="og:description" content="बलाढ्य मुंबई संघाने सलग चौथा विजय मिळवत मुश्ताक अली राष्ट्रीय टी२० क्रिकेट स्पर्धेत आपली अपराजित मालिका कायम राखली आहे."/>
  </head>
  <body>
    <article>
      <h1>मुंबईकरांचा विजयी ‘चौकार’</h1>
      <h2>बलाढ्य मुंबई संघाने सलग चौथा विजय मिळवत मुश्ताक अली राष्ट्रीय टी२० क्रिकेट स्पर्धेत आपली अपराजित मालिका कायम राखली आहे.</h2>
      <address><time datetime="2019-11-12T22:29:15+00:00">12 Nov 2019, 22:29</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>मुंबई : बलाढ्य मुंबई संघाने सलग चौथा विजय मिळवत मुश्ताक अली राष्ट्रीय टी२० क्रिकेट स्पर्धेत आपली अपराजित मालिका कायम राखली आहे. मंगळवारी घरच्या मैदानावर खेळताना मुंबईने पाँडेचेरी संघाचा २७ धावांनी पराभव केला.<br/>वानखेडे स्टेडियमवर झालेल्या या सामन्यात नाणेफेक गमावल्यानंतर मुंबईकरांनी प्रथम फलंदाजी करताना २० षटकांत ६ बाद १७१ धावांची मजल मारली. या लक्ष्याचा पाठलाग करताना पाँडेचेरीला २० षटकांत ७ बाद १४४ इतक्याच धावा करता आल्या. शाम्स मुलानी आणि तुषार देशपांडे यांनी टिच्चून मारा करताना २ बळी घेत पाँडेचेरीची कोंडी केली. शार्दुल ठाकूर, आतिफ अत्तरवाला आणि शिवम् दुबे यांनी प्रत्येकी एक बळी घेतला. पाँडेचेरीकडून पारस डोग्राने ३५ चेंडूंत ३ चौकार व ३ षटकारांसह ४५ धावा केल्या. ए. अरविंदाराज याने ३१ चेंडूंत २ चौकार व एका षटकारासह ३९ धावा फटकावल्या. मुंबईकरांच्या नियंत्रित माऱ्यापुढे पाँडेचेरीला फटकेबाजी करण्यात अपयश आले.<br/>तत्पूर्वी, मुंबईकरांनी आक्रमक सुरुवात केली. कर्णधार सूर्यकुमार यादवने अर्धशतक झळकावताना ३७ चेंडूंत ६ चौकार व २ षटकारांसह ५७ धावा चोपल्या. सिद्धेश लाड यानेही त्याला चांगली साथ देताना २२ चेंडूंत ४ चौकार व २ षटकारांसह ३९ धावांची खेळी केली. दोघांनी चौथ्या गड्यासाठी ६५ धावांची वेगवान भागीदारी करत मुंबईला सुस्थितीत आणले. सागर त्रिवेदीने ४ बळी घेत मुंबईला अडचणीत आणण्याचा चांगला प्रयत्न केला.</p>
    </article>
  </body>
</html>