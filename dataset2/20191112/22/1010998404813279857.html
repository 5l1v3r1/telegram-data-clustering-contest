<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/za-parvi-pat-zhena-zastava-nachelo-na-redakcijata-na-v-fajnenshal-tajms.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T22:29:00+00:00"/>
    <meta property="og:title" content="За първи път жена застава начело на редакцията на в. &quot;Файненшъл таймс&quot;"/>
    <meta property="og:description" content="Рула Халаф е родена в Ливан и е работила като журналист в Близкия изток по времето на Арабската пролет"/>
  </head>
  <body>
    <article>
      <h1>За първи път жена застава начело на редакцията на в. "Файненшъл таймс"</h1>
      <h2>Рула Халаф е родена в Ливан и е работила като журналист в Близкия изток по времето на Арабската пролет</h2>
      <address>
        <time datetime="2019-11-12T22:29:00+00:00">12 Nov 2019, 22:29</time>
      </address>
      <p>Редакцията на британското финансово издание "Файненшъл таймс" ще бъде оглавявана от Рула Халаф. Така за първи път в над 130-годишната история на британския всекидневник, смятан за Библията на финансовите среди, жена застава начело на неговата редакция, предаде Франс прес.</p>
      <p>Настоящият директор на редакцията на вестника Лайънъл Барбър заемаше поста от 14 години, но обяви, че се оттегля. Досега Рула Халаф беше негова заместничка. В "Туитър" Халаф написа, че е щастлива от назначението, което нарече привилегия.</p>
      <p>Рула Халаф стана фигура номер две в редакцията на вестника през 2016 г. Преди това тя беше ръководител на отдела за международни новини. Като такава тя оглавяваше мрежа от над 100 кореспонденти и се стремеше да внесе многообразие в редакционния екип.</p>
      <p>Рула Халаф е родена в Ливан и е работила като журналист в Близкия изток по времето на Арабската пролет.</p>
      <p>"Файненшъл таймс" е притежаван от японската група Никей от 2015 г. Президентът на групата Цунео Кита каза, че има пълно доверие в Рула Халаф, която ще продължи мисията на изданието, а именно да "гарантира качествена журналистика без страх и без сервилност".</p>
      <p>"Файненшъл таймс" има над един милион платени потребители за 2019 г. Той има голяма аудитория в лондонското Сити. През последните години изданието изрази позиции в подкрепа на по-голяма регулация на финансовия свят и на оставането на Обединеното кралство в Европейския съюз.</p>
    </article>
  </body>
</html>