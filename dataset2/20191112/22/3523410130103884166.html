<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639710/%D8%B3%D9%88%D9%85%DB%8C%D9%86-%D8%B3%DA%A9%D9%88%DB%8C-%D9%81%D8%A7%D8%B2%D9%87%D8%A7%DB%8C-%DB%B2%DB%B2-%D8%AA%D8%A7-%DB%B2%DB%B4-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C-%D9%86%D8%B5%D8%A8-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T22:57:00+00:00"/>
    <meta property="og:title" content="سومین سکوی فازهای ۲۲ تا ۲۴ پارس جنوبی نصب شد"/>
    <meta property="og:description" content="سومین سکوی گازی طرح توسعه فازهای ۲۲ تا ۲۴ پارس جنوبی پس از بارگیری و انتقال به دریا، در بخش فراساحل این فازها نصب شد."/>
  </head>
  <body>
    <article>
      <h1>
        <a href="https://www.bultannews.com/fa/news/639710/%D8%B3%D9%88%D9%85%DB%8C%D9%86-%D8%B3%DA%A9%D9%88%DB%8C-%D9%81%D8%A7%D8%B2%D9%87%D8%A7%DB%8C-%DB%B2%DB%B2-%D8%AA%D8%A7-%DB%B2%DB%B4-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C-%D9%86%D8%B5%D8%A8-%D8%B4%D8%AF">سومین سکوی فازهای ۲۲ تا ۲۴ پارس جنوبی نصب شد</a>
      </h1>
      <h2>سومین سکوی گازی طرح توسعه فازهای ۲۲ تا ۲۴ پارس جنوبی پس از بارگیری و انتقال به دریا، در بخش فراساحل این فازها نصب شد.</h2>
      <address><time datetime="2019-11-12T22:57:00+00:00">12 Nov 2019, 22:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سکوی فاز ۲۳ به عنوان دومین سکوی اصلی فازهای ۲۲ تا ۲۴ پارس جنوبی با وزنی معادل ۲۵۰۰ تن عصر امروز (سه‌شنبه، ۲۱ آبان‌ماه) از سوی شناور HL-۵۰۰۰ در<b> خلیج فارس</b> نصب شد.</p>
      <p>علی‌اصغر صادقی، قائم‌مقام طرح توسعه فازهای ۲۲ تا ۲۴ پارس جنوبی تصریح کرد: سکوی فاز ۲۳، سومین سکوی گازی فازهای ۲۲ تا ۲۴ پارس جنوبی است و مشابه دو سکوی فاز نخست این طرح، با ظرفیت تولید روزانه ۱۴.۲ میلیون متر مکعب، معادل ۵۰۰ میلیون فوت مکعب گاز در یارد شرکت صنعتی دریایی ایران (صدرا) ساخته شد.</p>
      <p>وی از پایان حفاری تکمیلی و راندن لوله‌های CRA در چاه‌های موقعیت سکوی ۲۳ خبر داد و گفت: انتظار می‌رود با تکمیل مراحل هوک‌آپ و راه‌اندازی، این سکو به‌زودی به بهره‌برداری برسد.</p>
      <p>این مقام مسئول با اعلام پیشرفت ۹۹.۲۲ درصد عملیات ساخت، ۷۰ درصد پیش راه‌اندازی و ۴۵ درصد راه‌اندازی این سکو در زمان انتقال و نصب، گفت: در مراحل ساخت سکوی ۲۳ افزون بر سازه‌های فلزی، ۳۴ هزار اینچ-قطر عملیات لوله‌کشی و بالغ بر ۹۰ کیلومتر عملیات کابل‌کشی برق و ابزار دقیق انجام شده است.</p>
      <p>صادقی با بیان اینکه سکوی فاز ۲۳ به همراه سکوی اقماری ۲۴B، آخرین سازه‌های ساخته شده فازهای ۲۲ تا ۲۴ پارس جنوبی در یارد شرکت صدرا در بوشهر هستند، گفت: این دو عرشه پس از بارگیری روی شناور FLB۱۲۴، مهرماه در عملیات انتقال همزمان راهی پارس جنوبی شدند.</p>
      <p>قائم‌مقام طرح توسعه فازهای ۲۲ تا ۲۴ پارس جنوبی از متخصصان و کارکنان فعال در مراحل ساخت، نصب و راه‌ندازی سکوهای این طرح قدردانی کرد و گفت: بدون تردید، بار توسعه فازهای ۲۲ تا ۲۴ در بخش فراساحل شامل ساخت سکوها، حفاری و خطوط لوله و همچنین توسعه و تکمیل پالایشگاه خشکی بر دوش مهندسان و کارگران ایرانی بوده و اکنون که شاهد گام‌های پایانی توسعه این طرح بزرگ گازی هستیم، باید قدردان زحمات آن‌ها باشیم.</p>
      <p>وی افزود: تلاش‌های انجام شده در این طرح افزون بر تقویت توان فنی پیمانکاران و تولیدکنندگان داخلی، سبب افزایش ظرفیت تولید گاز کشور از پارس جنوبی شده و تداوم تامین خوراک مصرفی پالایشگاه‌ها برای تولید محصولات راهبردی نفت و گاز و امنیت گازرسانی به مردم را به همراه داشته است.</p>
    </article>
  </body>
</html>