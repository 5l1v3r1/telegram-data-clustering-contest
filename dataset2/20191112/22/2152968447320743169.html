<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/12/prez-2020-g-sys-17-uvelichavat-zaplatite-na-uchitelite.429421"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T22:00:00+00:00"/>
    <meta property="og:title" content="През 2020 г: Със 17% увеличават заплатите на учителите"/>
    <meta property="og:description" content="Заплатата на учителите - минимум 1085 лв | Dnes.bg"/>
  </head>
  <body>
    <article>
      <h1>През 2020 г: Със 17% увеличават заплатите на учителите</h1>
      <h2>Заплатата на учителите - минимум 1085 лв</h2>
      <address><time datetime="2019-11-12T22:00:00+00:00">12 Nov 2019, 22:00</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Между 17 и 18 процента ще нараснат работните заплати на педагогическите специалисти в образователната система от 1 януари 2020 година.</p>
      <p>Минималното увеличение за всички педагогически длъжности ще бъде 17 процента. Това е записано в Анекса към Колективния трудов договор /КТД/, подписан от Министерството на образованието и науката и национално представителните синдикални и работодателски организации в системата на предучилищното и училищното образование, съобщи пресцентърът на МОН.</p>
      <p>Според документа учителите ще получават не по-малко от 1085 лв. основна заплата. Минималните възнаграждения на старшите учители ще достигнат 1120 лв., а на главните учители - 1176 лв. Директорите на детски градини и училища ще получават не по-малко от 1334 лв., а заместник-директорите - 1246 лв.</p>
      <p>За целта в бюджета за следващата година са заложени 360 млн. лв. повече за трудови възнаграждения на учителите. Предвидени са и 54 млн. лв. за увеличение на индивидуалните работни заплати на непедагогическия персонал.</p>
      <p>С Анекса към КТД се завишават допълнителните възнаграждения за класните ръководители, както и за лекторските часове. Въвежда се и изискване 50 процента от средствата за квалификация в бюджетите на детските градини и училищата да бъдат използвани за вътрешни или междуинституционални обучения под формата на методически семинари, дискусионни форуми, открити практики, презентации на творчески проекти, резултати и анализи на проведени педагогически изследвания и други.</p>
      <p>Целта е учителите да обменят добри практики, да се учат взаимно, да споделят и насърчават иновации, информират от МОН.</p>
    </article>
  </body>
</html>