<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Fiscalia-investiga-Torrent-mocions-suspeses_0_2343365732.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T22:51:06+00:00"/>
    <meta property="og:title" content="La Fiscalia ja investiga Torrent i la mesa per les mocions suspeses"/>
    <meta property="og:description" content="El TC impugna la tramitació de la iniciativa de la CUP sobre l’autodeterminació mentre es votava a la cambra"/>
  </head>
  <body>
    <article>
      <h1>La Fiscalia ja investiga Torrent i la mesa per les mocions suspeses</h1>
      <h2>El TC impugna la tramitació de la iniciativa de la CUP sobre l’autodeterminació mentre es votava a la cambra</h2>
      <address>
        <time datetime="2019-11-12T22:51:06+00:00">12 Nov 2019, 22:51</time>
      </address>
      <p>La voluntat del govern espanyol d’obrir la via penal contra Roger Torrent i la mesa del Parlament pel suposat incompliment de les resolucions del Tribunal Constitucional (TC) es va complir ahir via Fiscalia General de l’Estat. El ministeri públic va ordenar a la Fiscalia Superior de Catalunya obrir diligències d’investigació contra l’òrgan rector de la cambra catalana per decisions adoptades en les últimes setmanes que podrien tenir “transcendència penal”. Una decisió anunciada al vespre després que al matí el TC hagués suspès la tramitació de la moció de la CUP sobre l’autodeterminació en el <a href="https://www.ara.cat/politica/Parlament-CUP-impugnada-despres-ERC_0_2342765785.html">moment en què es votava al ple</a>.</p>
      <figure>
        <img src="https://www.ara.cat/2019/11/12/imatges/president-Parlament-Roger-Torrent-conversa_2342775905_67333245_117x66.jpg"/>
      </figure>
      <p>
        <a href="https://www.ara.cat/politica/Parlament-CUP-impugnada-despres-ERC_0_2342765785.html">El Parlament aprova la moció de la CUP sobre l'autodeterminació en el moment en què el TC suspenia l'acord per tramitar-la</a>
      </p>
      <p>El Constitucional havia rebutjat fins ara -a instàncies de la Moncloa- traslladar els suposats incompliments de la mesa a la Fiscalia, però ahir advertia per enèsim cop Torrent i la mesa de les possibles responsabilitats penals dels seus actes. Ho feia després de perdre una cursa contra rellotge que el Parlament va guanyar <i>in extremis</i> sense que tingués, finalment, efectes reals. Després que el president de la cambra decidís avançar el ple d’ahir a les nou del matí -estava previst per a la tarda-, l’hemicicle va votar a primera hora la moció dels cupaires impugnada al TC quan el tribunal n’estava suspenent l’admissió a tràmit. Segons fonts parlamentàries, els serveis jurídics van rebre un correu notificant la decisió de l’alt tribunal tres minuts després que acabés la votació a la cambra. Un cop coneguda la decisió del tribunal, però, els lletrats van comunicar a la mesa que la moció aprovada no es publicaria al <i>Butlletí Oficial del Parlament </i>(BOPC). Mentre des de JxCat s’expressava la “disconformitat” amb aquest desenllaç, fonts de la presidència del Parlament al·legaven que publicar la moció “és una potestat dels serveis jurídics” i que Torrent no posarà “en risc” els funcionaris.</p>
      <p>El ple del Constitucional es va reunir excepcionalment abans de les deu del matí -hora en què aquest òrgan inicia les deliberacions- i va acceptar els incidents d’execució de sentència presentats pel govern espanyol divendres passat contra la llum verda de la mesa a la iniciativa dels anticapitalistes.</p>
      <p>Mentre això passava, el Parlament ja debatia el text de la CUP gràcies a un canvi de l’ordre del dia aprovat pels quatre partits sobiranistes. Just abans de la votació, Torrent -interpel·lat pel portaveu de Cs, Carlos Carrizosa- va assegurar que la mesa no havia rebut cap requeriment. El punt de la moció que refermava la “voluntat” de la cambra d’“exercir” el dret a l’autodeterminació va comptar amb els vots a favor de JxCat, ERC i la CUP i l’abstenció dels comuns. El PSC i el PP no van participar en la votació, mentre que els diputats de Cs van decidir abandonar l’hemicicle. La resta de punts de la iniciativa cupaire, un dels quals demanava el cessament del conseller d’Interior, Miquel Buch, van ser rebutjats pels partits del Govern i no van tirar endavant, fet que va indignar els cupaires.</p>
      <p>La indignació a l’hemicicle, poc abans, ja l’havien fet palesa els partits constitucionalistes, que van protestar tant pel canvi d’horari del ple com per la modificació de l’ordre del dia i el debat i votació d’una moció que, al seu parer, topava amb les resolucions del TC. Cs, de fet, va anunciar que denunciarà Torrent. “Fa servir aquest Parlament per als interessos del separatisme”, va queixar-se Lorena Roldán. “La moció torna a incidir en el dret a l’autodeterminació, declarat il·legal per diferents sentències del TC”, s’hi va sumar el socialista David Pérez. Com a membre de la mesa, i juntament amb Joan García -representant a l’òrgan de Cs-, va advertir a l’inici del ple que el debat del text cupaire podia derivar en responsabilitats penals. Els comuns, en canvi, van lamentar les dificultats per debatre la iniciativa. “Que hi hagi partits independentistes que es posicionin a favor del dret a decidir en una moció declarativa, sense efectes jurídics, hauria de poder ser constitucional”, va exposar el diputat Lucas Ferro, que va criticar la “judicialització del conflicte”.</p>
      <h3>Veto a la resolució conjunta</h3>
      <p>Aquesta mateixa judicialització va fer que ahir els lletrats publiquessin al BOPC la suspensió parcial dels tràmits de la resolució conjunta de l’independentisme en resposta a la sentència, que a priori hauria d’arribar al pròxim ple. En el butlletí es deixava constància que el TC va tombar l’acord de la mesa pel qual s’admetia el punt 11 de la iniciativa de JxCat, ERC i la CUP, que reitera “la reprovació de la monarquia i la defensa del dret a l’autodeterminació”. I s’afirmava: “En conseqüència, resta suspesa qualsevol iniciativa o tramitació parlamentària relacionada amb l’esmentat incís”. Fonts pròximes a la presidència del Parlament van assegurar que Torrent defensarà igualment que a la cambra es pugui debatre tot, però fonts de JxCat tornaven</p>
      <p>a mostrar-se decebudes, recordant a ERC que només la mesa pot aturar un tràmit parlamentari i retraient a la CUP haver rebutjat tramitar el text per la via d’urgència. Sigui com sigui, els retrets entre independentistes no van impedir que ahir la Fiscalia posés la mesa al centre de la diana.</p>
    </article>
  </body>
</html>