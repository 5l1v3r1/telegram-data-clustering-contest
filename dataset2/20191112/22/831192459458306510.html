<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/vomves-froyzi-gia-toyloypaki-stin-proanakritiki-gia-ti-novartis-ithele-na-synantithoyme-atypa-dechtika-apeiles-gia-na/"/>
    <meta property="og:site_name" content="europost.gr"/>
    <meta property="article:published_time" content="2019-11-12T22:03:42+00:00"/>
    <meta property="og:title" content="«Βόμβες» Φρουζή για Τουλουπάκη στην Προανακριτική για τη Novartis: «Ηθελε να συναντηθούμε άτυπα – Δέχτηκα απειλές για να…»"/>
    <meta property="og:description" content="«Βόμβες» από τον Κωνσνταντίνο Φρουζή στην πρώτη ημέρα παρουσίας του στην Προανακριτική για την Novartis. Ο πρώην αντιπρόεδρος της Novartis άρχισε να καταθέτει τελικά λίγο μετά τις 8 το βράδυ της Τρίτης. Nωρίτερα οι εργασίες της"/>
  </head>
  <body>
    <article>
      <h1>«Βόμβες» Φρουζή για Τουλουπάκη στην Προανακριτική για τη Novartis: «Ηθελε να συναντηθούμε άτυπα – Δέχτηκα απειλές για να…»</h1>
      <address>
        <time datetime="2019-11-12T22:03:42+00:00">12 Nov 2019, 22:03</time>
      </address>
      <p>«Βόμβες» από τον Κωνσνταντίνο Φρουζή στην πρώτη ημέρα παρουσίας του στην Προανακριτική για την Novartis.<br/>Ο πρώην αντιπρόεδρος της Novartis άρχισε να καταθέτει τελικά λίγο μετά τις 8 το βράδυ της Τρίτης.</p>
      <p>Nωρίτερα οι εργασίες της Προανακριτικής επιτροπής για τη σκευωρία Novartis είχαν ξεκινήσει χωρίς την παρουσία Τζανακόπουλου και Πολάκη. Στα διαδικαστικά ζητήματα τον ΣΥΡΙΖΑ εκπροσωπούσε ο κ.Σπύρος Λάππας.<br/>Λίγο πριν τις 8 το βράδυ απορρίφθηκε το αίτημα του κ. Παπαγγελόπουλου να εξαιρεθούν από μέλη της επιτροπής οι Κώστας Κυρανάκης και Θάνος Πλεύρης από πλευράς ΝΔ και Βασίλης Κεγκέρογλου από πλευράς ΚΙΝΑΛ.</p>
      <p>Έτσι η συνεδρίαση της ειδικής κοινοβουλευτικής επιτροπής προκαταρκτικής εξέτασης για τον πρώην αναπληρωτή υπουργό Δικαιοσύνης Δημήτρη Παπαγγελόπουλο συνεχίστηκε με την κατάθεση του πρώην αντιπροέδρου της Novartis Κωνσταντίνου Φρουζή.</p>
      <p>«Βόμβες» για την Τουλουπάκη</p>
      <p>H πρώτη ημέρα της κατάθεσης Φρουζή ολοκληρώθηκε γρήγορα. Ο πρώην επικεφαλής της Novartis Hellas προχώρησε σε αποκαλύψεις – βόμβα για τις πιέσεις και απειλές που δέχθηκε απο την εισαγγελία κατά της Διαφθοράς προκειμένου να καταθέσει εναντίον πολιτικών αρχηγών.</p>
      <p>Ο κ. Φρουζής φέρεται να είπε στα μέλη της προανακριτικής επιτροπής της Βουλής που ερευνά την σκευωρία Νοβάρτις ότι τον Μάιο του 2018 είχε άτυπη συνάντηση με την εισαγγελέα εγκλημάτων Διαφθοράς Ελένη Τουλουπάκη.</p>
      <p>«Ηθελε να συναντηθούμε άτυπα» φέρετε να είπε για να αποκαλύψει «Συναντηθήκαμε στην Λουκάρεως στην εισαγγελία με άλλα 6 άτομα. Μου πρότεινε επίμονα να κάνω χρήση του ευεργετικού νόμου προστασίας αρκεί να μιλήσω για πολιτικά πρόσωπα. Μου είπε «δεν εννοώ να μιλήσετε απλά» δηλαδή να μην καταθέσω όσα γνωρίζω αλλά κάτι άλλο».</p>
      <p>Ο κ. Φρουζής φέρεται να είπε ότι δέχθηκε και απειλές προκειμένου να ενταχθεί στο πρόγραμμα προστασίας μαρτύρων της κυρίας Τουλουπάκη καθώς ανέφερε: «μου είπαν ότι έχουν συντριπτικά στοιχεία εναντίον μου. Του απάντησα να τα βγάλουν άμεσα στην επιφάνεια. Επέμειναν ζητώντας μου να καταθέσω για την υπόθεση των 10 πολιτικών. Ηταν ένας μοχλός πίεσης»</p>
      <p>Σύμφωνα με πληροφορίες ο κ. Φρουζής κατά την έναρξη της τοποθέτησής του ανέφερε: «σας ευχαριστώ που με καλέσατε να καταθέσω μετά από τόσο καιρό. Τα πρώτα δημοσιεύματα ήταν το 2016. Πέρασαν τρία χρόνια και κράτησα μια στάση θεσμική. Απέφυγα την δημοσιότητα. Ταλαιπωρήθηκα και υφίσταμαι bullying. Δεν ήμουν φαρμακάς» και πρόσθεσε “δημοσιεύματα της Εφημερίδας των Συντακτών και του Ντοκουμέντο το 2016 – 2017 με παρουσιάζουν ως τεχνοκράτη που είχε στόχο την επιτυχία της εταιρείας εις βάρος του Δημοσίου”.</p>
      <p>Ο ίδιος υποστήριξε ότι τον Φεβρουάριο του 2017 μετά τα δημοσιεύματα πραγματοποίηθηκε έλεγχος των αρχών στο σπίτι του. “Τότε άρχισα να καταλαβαίνω τι παίζει. Πήραν ακόμα και το λαπ τοπ του γιού μου Εγινε έλεγχος χωρίς να υπάρχει έκθεση. Δεν ξέρω καν ποιοι με έλεγξαν. Φεύγοντας μου είπαν “δεν βρήκαμε τίποτα” ενώ δεν υπήρξε και έκθεση κατάσχεσης”.</p>
      <p>Ο κ. Φρουζής ανέφερε ότι μετά τον έλεγχο στην οικεία του ακολούθησε άνοιγμα των τραπεζικών του λογαριασμών ενώ επισήμανε ότι δημοσιεύματα συγκεκριμένων εφημερίδων λειτουργούσαν ως προπομπός όσων θα ακολουθούσαν.</p>
      <p>Σύμφωνα πάντα με πληροφορίες ο κ. Φρουζής επανέλαβε ότι εως σήμερα δεν έχει κληθεί για εξηγήσεις από κανένα ανακριτικό η δικαστικό όργανο</p>
      <figure>
        <iframe src="https://www.youtube.com/embed/aSWk_H9YrNU" width="696" height="522" data-service="Youtube" scrolling="no"/>
      </figure>
      <p>Να σημειωθεί ότι η κατάθεση του πρώην επικεφαλής της Νοβαρτις θα συνεχιστεί την ερχόμενη Πέμπτη</p>
    </article>
  </body>
</html>