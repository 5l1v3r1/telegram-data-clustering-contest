<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639707/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D9%85%D8%B3%DB%8C%D8%B1-%D8%A2%DB%8C%D9%86%D8%AF%D9%87-%D8%B1%D8%A7-%D8%A8%D9%87-%D8%A8%D9%87%D8%AA%D8%B1%DB%8C%D9%86-%D8%B4%DA%A9%D9%84-%D8%AA%D8%B1%D8%B3%DB%8C%D9%85-%DA%A9%D8%B1%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T22:36:00+00:00"/>
    <meta property="og:title" content="بیانیه گام دوم انقلاب مسیر آینده را به بهترین شکل ترسیم کرده"/>
    <meta property="og:description" content="رئیس قوه قضائیه گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639707/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D9%85%D8%B3%DB%8C%D8%B1-%D8%A2%DB%8C%D9%86%D8%AF%D9%87-%D8%B1%D8%A7-%D8%A8%D9%87-%D8%A8%D9%87%D8%AA%D8%B1%DB%8C%D9%86-%D8%B4%DA%A9%D9%84-%D8%AA%D8%B1%D8%B3%DB%8C%D9%85-%DA%A9%D8%B1%D8%AF%D9%87">بیانیه گام دوم انقلاب مسیر آینده را به بهترین شکل ترسیم کرده</a>
      </h1>
      <h2>رئیس قوه قضائیه گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد.</h2>
      <address><time datetime="2019-11-12T22:36:00+00:00">12 Nov 2019, 22:36</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت الاسلام والمسلمین سید <b>ابراهیم رئیسی</b> رئیس قوه قضائیه در چهارمین همایش جامعه اطلاعاتی سپاه که صبح امروز سه شنبه در تهران برگزار شد با قدردانی از اقدامات سازنده<b> سازمان</b> اطلاعات سپاه در حوزه‌های گوناگون کشور، نقش این سازمان در مقابله با تهدیدات داخلی و خارجی دشمن را مهم ارزیابی کرد و گفت: پیش بینی‌های لازم، پیشگیری‌های لازم و برخورد متناسب سه امر بسیار مهمی است که در اقدام اطلاعاتی باید مورد توجه باشد.</p>
      <p>رئیس قوه قضائیه با تاکید بر اینکه حفظ نظام در شرایط کنونی اوجب واجبات است، افزود: حضور فعال سازمان اطلاعات سپاه در میدان حفظ انقلاب اسلامی یک حضور مهم و کلیدی است به گونه‌ای که این سازمان با همکاری سایر نهاد‌های نظامی، انتظامی، امنیتی و اطلاعاتی دیگر توانسته نقش و جایگاه مهمی در پاسداری از انقلاب اسلامی ایفا کند.</p>
      <p>حجت الاسلام والمسلمین رئیسی در ادامه با اشاره به اهمیت شناخت دشمنی‌ها و تهدیدات و آسیب‌های موجود گفت: دشمن در ۴۰ سال گذشته تلاش کرد همواره از پیشرفت نظام جمهوری اسلامی در حوزه‌های سیاسی، اقتصادی و نظامی جلوگیری کند، ولی علی رغم این تلاش‌ها در قالب جنگ تحمیلی، تحریم، توطئه و اشکال مختلف، نظام جمهوری اسلامی هم تثبیت شد و هم به پیش رفت.</p>
      <p>رئیس قوه قضائیه در بخشی از سخنان خود با اشاره به اهمیت بیانیه گام دوم انقلاب به عنوان سندی که واقعیت‌ها و راهبرد‌های آتی در آن به دقت مورد توجه قرار گرفته است، تاکید کرد: بیانیه گام دوم انقلاب از سوی رهبرمعظم انقلاب بسیار واقع بینانه تدوین و خط سیر آینده به بهترین شکل ممکن در آن ترسیم شده است.</p>
      <p>حجت الاسلام والمسلمین رئیسی اقدامات انجام شده در زمینه برخورد و مقابله با فساد را عادلانه و منصفانه دانست و گفت: مردم به حول قوه الهی هوشیارند و دستگاه قضایی هم به هیچ وجه عقب نشینی نخواهد کرد.</p>
      <p>رئیس قوه قضائیه همچنین بر لزوم رسیدگی عادلانه به پرونده‌های فساد تاکید کرد و گفت: امروز هر آنچه موضوع و پرونده فساد در ذهن مردم شکل گرفته باید منصفانه رسیدگی و امیدی که در دل مردم ایجاد شده باید حفظ شود.</p>
      <p>حجت الاسلام والمسلمین رئیسی در پایان سخنان خود با اشاره به راهبرد مقاومت در برهه کنونی گفت: این راهبرد، باعث اقتدار نظام و باعث غرور ملی شده است که باید همچنان در این مسیر بود و گام برداشت.</p>
    </article>
  </body>
</html>