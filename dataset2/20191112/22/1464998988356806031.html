<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/sports/news/girls-can-apply-kick-off-football-training-program"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-12T22:05:00+00:00"/>
    <meta property="og:title" content="കിക്കോഫ് ഫുട്ബോള്‍ പരിശീലന പദ്ധതിയില്‍ പെണ്‍കുട്ടികള്‍ക്ക് അപേക്ഷിക്കാം"/>
    <meta property="og:description" content="തിരുവനന്തപുരം: സംസ്ഥാന കായികവകുപ്പ് കായിക യുവജന കാര്യാലയം വഴി നടപ്പാക്കുന്ന കിക്കോഫ് ഫുട്ബോള്‍ പരിശീലന പദ്ധതിയില്‍ താല്‍പര്യമുള്ള പെണ്‍കുട്ടികള്‍ക്ക് അപേക്ഷിക്കാം. വിവിധ ജില്ലകളിലായി പുതുതായി തുടങ്ങിയ 14 കേന്ദ്രങ്ങളിലാണ് പരിശീലനം. ഒന്നരമണിക്കൂര്‍ വീതം ആഴ്ചയില്‍..."/>
  </head>
  <body>
    <article>
      <h1>കിക്കോഫ് ഫുട്ബോള്‍ പരിശീലന പദ്ധതിയില്‍ പെണ്‍കുട്ടികള്‍ക്ക് അപേക്ഷിക്കാം</h1>
      <address><time datetime="2019-11-12T22:05:00+00:00">12 Nov 2019, 22:05</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തിരുവനന്തപുരം: സംസ്ഥാന കായികവകുപ്പ് കായിക യുവജന കാര്യാലയം വഴി നടപ്പാക്കുന്ന കിക്കോഫ് ഫുട്ബോള്‍ പരിശീലന പദ്ധതിയില്‍ താല്‍പര്യമുള്ള പെണ്‍കുട്ടികള്‍ക്ക് അപേക്ഷിക്കാം. വിവിധ ജില്ലകളിലായി പുതുതായി തുടങ്ങിയ 14 കേന്ദ്രങ്ങളിലാണ് പരിശീലനം. ഒന്നരമണിക്കൂര്‍ വീതം ആഴ്ചയില്‍ രണ്ട് ക്ലാസുകളാണുണ്ടാവുക. </p>
      <p>2009 ജനുവരി ഒന്നിനും 2011 ഡിസംബര്‍ 31നും ഇടയില്‍ ജനിച്ച പെണ്‍കുട്ടികള്‍ക്ക് അപേക്ഷിക്കാം.www.sportskeralakickof.org എന്ന വെബ്‌സൈറ്റില്‍ ഈ മാസം 15വരെ രജിസ്റ്റര്‍ ചെയ്യാം. രജിസ്‌ട്രേഷന്‍ പൂര്‍ത്തിയാകുന്ന വിദ്യാര്‍ത്ഥിക്ക് മൊബൈല്‍ഫോണില്‍ രജിസ്‌ട്രേഷന്‍ നമ്പര്‍ എസ്എംഎസ് ലഭിക്കും. സെലക്ഷനെത്തുമ്പോള്‍ രജിസ്‌ട്രേഷന്‍ നമ്പര്‍, ജനന സര്‍ട്ടിഫിക്കറ്റ്, ആധാര്‍ കാര്‍ഡ്,സ്‌കൂള്‍ പ്രഥമധ്യാപകനില്‍ നിന്ന് ലഭിച്ച സ്വഭാവ സര്‍ട്ടിഫിക്കറ്റ് എന്നിവ ഹാജരാക്കണം. ഓണ്‍ലൈന്‍ വഴി രജിസ്റ്റര്‍ ചെയ്യാന്‍ കഴിയാത്തവര്‍ക്ക് രേഖകള്‍ സഹിതം ഗ്രൗണ്ടില്‍ സജ്ജീകരിച്ച സ്‌പെഷല്‍ സ്‌പോട്ട് രജിസ്‌ട്രേഷന്‍ കൗണ്ടറിലൂടെ രജിസ്റ്റര്‍ ചെയ്യാം.</p>
      <p>കാഞ്ഞങ്ങാട് ഈസ്റ്റ് ബല്ല ജിഎച്ച്എസ്എസ് (കാസര്‍കോട്), പെരളശ്ശേരി എകെജിജിഎച്ച്എസ്എസ് (കണ്ണൂര്‍), കൊയിലാണ്ടി ജിവിഎച്ച്എസ്എസ്, ചാത്തമംഗലം ആര്‍ഇസി ജിവിഎച്ച്എസ്എസ് (കോഴിക്കോട്), നിലമ്പൂര്‍ മാനവേദന്‍ വിഎച്ച്എസ്സി (മലപ്പുറം), കൊടകര ജിഎച്ച്എസ്എസ്, ആമ്പല്ലൂര്‍ അളഗപ്പനഗര്‍ പഞ്ചായത്ത് എച്ച്എസ്എസ് (തൃശൂര്‍), എഡ്വേര്‍ഡ് മെമ്മോറിയല്‍ ഗവണ്‍മെന്റ് ഹൈസ്‌കൂള്‍ (എറണാകുളം), കുമളി ജിവിഎച്ച്എസ്എസ് (ഇടുക്കി), കാഞ്ഞിരപ്പിള്ളി കുന്നുംഭാഗം ജിഎച്ച്എസ്), തിരുനല്ലുര്‍ ജിഎച്ച്എസ്എസ് (ആലപ്പുഴ), കൊയിപ്രം ജിഎഎച്എസ്എസ്(പത്തനംതിട്ട), പത്തനാപുരം വെട്ടിക്കവല ജിഎംഎച്ച്എസ്എസ്(കൊല്ലം), മലയന്‍കീഴ് ജിഎച്ച്എസ്എസ് (തിരുവനന്തപുരം) എന്നിവിടങ്ങളിലാണ് പുതുതായി പെണ്‍കുട്ടികള്‍ക്ക് പരിശീലനം ആരംഭിക്കുന്നത്</p>
      <p>നിലവില്‍ കണ്ണൂര്‍ ജില്ലയിലെ പയ്യന്നൂര്‍ ഗവണ്‍മെന്റ് ഗേള്‍സ് സ്‌കൂളില്‍ മാത്രമാണ് പെണ്‍കുട്ടികള്‍ക്ക് പരിശീലനം നല്‍കുന്നത്. ആണ്‍കുട്ടികള്‍ക്ക് വിവിധ ജില്ലകളിലായി 18 കേന്ദ്രങ്ങള്‍ നിലവില്‍ പ്രവര്‍ത്തിക്കുന്നു. പെണ്‍കുട്ടികളുടെ 15 കേന്ദ്രങ്ങള്‍ കൂടി ചേരുമ്പോള്‍ ആകെ 33 പരിശീലന കേന്ദ്രങ്ങളാകും.ദീര്‍ഘകാലാടിസ്ഥാനത്തില്‍ സൗജന്യമായി വിദഗ്ദപരിശീലനം നല്‍കാന്‍ ലക്ഷ്യമിട്ടുള്ള കിക്കോഫ് പദ്ധതി കഴിഞ്ഞ നവംബറിലാണ് ആരംഭിച്ചത്. കേരള ഫുട്ബോളിന് പുതിയ ഉണര്‍വ് പകരാന്‍ കിക്കോഫിന് സാധിച്ചിട്ടുണ്ട്. ശാസ്ത്രീയരീതിയിലുള്ള പരിശീലനത്തില്‍ വിദേശപരിശീലകരുടെ സഹായമടക്കം ലഭ്യമാക്കുന്നു. സ്പോട്സ് കിറ്റ്, ഭക്ഷണം തുടങ്ങിയവയും നല്‍കുന്നു.</p>
    </article>
  </body>
</html>