<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/vespre-de-talls-simultanis-a-la-frontera-a-les-carreteres-i-als-accessos-a-barcelona/noticia/2962972/"/>
    <meta property="og:site_name" content="CCMA"/>
    <meta property="article:published_time" content="2019-11-12T22:09:00+00:00"/>
    <meta property="og:title" content="Talls simultanis a la frontera, a les carreteres i als accessos a Barcelona"/>
    <meta property="og:description" content="Milers de persones participen en accions de Tsunami Democràtic i els CDR a diferents punts de la xarxa viària; a Barcelona han tallat la Meridiana, la Gran Via, la Diagonal i la ronda del Mig"/>
  </head>
  <body>
    <article>
      <h1>Talls simultanis a la frontera, a les carreteres i als accessos a Barcelona</h1>
      <h2>Milers de persones participen en accions de Tsunami Democràtic i els CDR a diferents punts de la xarxa viària; a Barcelona han tallat la Meridiana, la Gran Via, la Diagonal i la ronda del Mig</h2>
      <address><time datetime="2019-11-12T22:09:00+00:00">12 Nov 2019, 22:09</time> by <a rel="author">Redacció</a></address>
      <p>Mobilitzacions simultànies en diferents punts del territori aquest dimarts al vespre convocades per <b>Tsunami Democràtic</b> i els <b>CDR.</b></p>
      <p>Després del <a href="https://www.ccma.cat/324/la-policia-francesa-i-els-mossos-comencen-a-desallotjar-el-tall-de-tsunami-a-la-frontera/noticia/2962651/">desallotjament de l'AP-7 al Pertús</a>, que ha facilitat que es pogués <b>reobrir la frontera</b> amb França, i que també tornessin a circular els cotxes per l'N-II,  la protesta s'ha traslladat cap a la ciutat de Girona.</p>
      <p>La convocatòria era davant l'<b>estació de l'AVE</b>, on s'hi han concentrat centenars de persones. Durant una estona s'ha restringit l'accés a l'estació i la policia només deixava passar les persones que acreditaven tenir un bitllet.</p>
      <p>
        <b>Marxa lenta al País Basc</b>
      </p>
      <p><a href="https://www.ccma.cat/324/primera-accio-del-tsunami-al-pais-basc-amb-una-marxa-lenta-a-la-frontera/noticia/2962930/">Les manifestacions també s'han traslladat cap al País Basc</a>, on s'ha iniciat una <b>marxa lenta de vehicles a l'autopista A-8</b>, la Bilbao-Behobia, a la frontera d'Irun, on s'han format llargues cues.</p>
      <p>La protesta ha coincidit amb una nombrosa presència de camions a la carretera, que circulaven en direcció a França després de tres dies de restriccions del trànsit d'aquests vehicles pesants.</p>
      <p>A les onze de la nit, Tsunami Democràtic ha donat per acabada la protesta al País Basc.<br/> </p>
      <figure>
        <img src="https://www.ccma.cat/multimedia/jpg/9/3/1573596037839.jpg"/>
      </figure>
      <p>
        <b>Més talls a l'AP-7 a Girona</b>
      </p>
      <p>Mentrestant, a Girona, la concentració que havia començat davant l'estació de l'AVE s'ha traslladat per sorpresa altre cop a l'AP-7, a <b>Sant Gregori</b>. La via ha quedat tallada en tos dos sentits de la marxa, amb cotxes bloquejant els carrils. Sobre l'asfalt, altre cop un escenari i concerts en un ambient reivindicatiu.</p>
      <p>Els manifestants han encès focs quan s'ha fet fosc, i molts d'ells han passat la nit.</p>
      <p> </p>
      <figure>
        <iframe data-src="https://twitter.com/Ofreixenet/status/1194357868088242180?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/7/0/1573595470907.jpg"/>
      </figure>
      <p>
        <b>Protestes a Tarragona, Lleida i Vic</b>
      </p>
      <p>Les protestes s'han estès per diferents punts de Catalunya. Unes 200 persones també han tallat l'autovia A-7 a <b>Tarragona</b> en tots dos sentits de la marxa. Els manifestants han accedit a la via ràpida cap a tres quarts de vuit per l'accés de l'avinguda Catalunya i han ocupat les dues calçades. Tot i això, els Mossos d'Esquadra ja havien desviat el trànsit.</p>
      <p>Poc després, desenes de persones han tallat l'autopista AP-7 a l'altura de <b>l'Ampolla</b> (Baix Ebre).</p>
      <p>A <b>Lleida</b>, unes 500 persones s'han manifestat al centre de la ciutat per demanar la llibertat dels detinguts a la Jonquera en l'acció del Tsunami Democràtic.</p>
      <p> </p>
      <figure>
        <img src="https://www.ccma.cat/multimedia/jpg/8/2/1573595484728.jpg"/>
      </figure>
      <p>
        <i>La manifestació de Lleida ha aplegat unes 500 persones (ACN)</i>
      </p>
      <p> </p>
      <p>Durant tota la tarda, a més, s'han anat succeint talls a diferents carreteres catalanes. Entre elles, la <b>C-25</b> en els dos sentits a l'altura de Folgueroles, i també en els accessos a la <b>C-58</b> a Sabadell.</p>
      <p>L'A-2, la C-31 i el pas fronterer de <b>Puigcerdà </b>s'han afegit també a la llista de talls de trànsit per manifestació, igual que la <b>C-55</b> a Manresa.</p>
      <p>
        <b>Els CDR tallen els accesos a Barcelona</b>
      </p>
      <p>Una de les accions que sí que havia estat anunciada ha estat la dels <a href="https://www.ccma.cat/324/els-cdr-tallen-simultaniament-lacces-a-barcelona-per-gran-via-meridiana-i-diagonal/noticia/2962920/">CDR a Barcelona</a>. A dos quarts de vuit del vespre, centenars de persones han tallat simultàniament la Gran Via, la Meridiana i la Diagonal, tres de les principals vies d'accés a la ciutat.</p>
      <p>A la <b>Diagonal</b>, els manifestants s'han concentrat a l'altura de Maria Cristina i posteriorment han interromput almenys dues vegades el trànsit també pel tram de la <b>ronda del mig </b>que passa per sota. També s'ha vist afectat el servei de <b>tramvia</b>. Passades les deu del vespre també s'han instal·lat alguns contenidors com a barricades.</p>
      <p> </p>
      <figure>
        <iframe data-src="https://twitter.com/FerranMorenoG/status/1194365326152130560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/7/7/1573596035277.jpg"/>
      </figure>
      <p> </p>
      <figure>
        <img src="https://www.ccma.cat/multimedia/jpg/1/0/1573595488301.jpg"/>
      </figure>
      <p>
        <i>Contenidors a la ronda del Mig, a Barcelona (Ferran Moreno/CCMA)</i>
      </p>
      <p> </p>
      <p>Pel que fa a la <b>Gran Via</b>, uns cinc-cents manifestants s'han desplaçat a aquest punt des del carrer de Padilla. Al cap d'una estona la concentració s'ha dividit i s'ha format un nou grup que s'ha desplaçat fins a Consell de Cent on han posat petites barricades. La Guàrdia Urbana ha hagut de desviar els vehicles que hi accedien.</p>
      <p> </p>
      <figure>
        <img src="https://www.ccma.cat/multimedia/jpg/8/0/1573595450008.jpg"/>
      </figure>
      <p>
        <i>El tall de Gran via, a l'alçada de Glòries (Reuters)</i>
      </p>
      <p> </p>
      <p>I a l'<b>Avinguda Meridiana</b> han tornat a tallar el carrer, i ja són trenta nits consecutives. Aquests dimarts s'hi ha reunit més gent que les anteriors, unes cinc-centes segons la Guàrdia Urbana.</p>
    </article>
  </body>
</html>