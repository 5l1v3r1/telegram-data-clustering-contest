<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2033305/h-nea-iorki-i-pio-kenotomos-poli-ston-kosmo.html"/>
    <meta property="og:site_name" content="News.gr"/>
    <meta property="article:published_time" content="2019-11-12T22:01:22+00:00"/>
    <meta property="og:title" content="H Nέα Υόρκη, η πιο καινοτόμος πόλη στον κόσμο"/>
    <meta property="og:description" content="Στη δεύτερη θέση το Τόκιο και ακολουθεί το Λονδίνο"/>
  </head>
  <body>
    <article>
      <h1>H Nέα Υόρκη, η πιο καινοτόμος πόλη στον κόσμο</h1>
      <address>
        <time datetime="2019-11-12T22:01:22+00:00">12 Nov 2019, 22:01</time>
      </address>
      <h3>Στη δεύτερη θέση το Τόκιο και ακολουθεί το Λονδίνο</h3>
      <p>Η <a href="https://www.news.gr/tag/nea-yorkh"><b>Νέα Υόρκη</b></a> κατετάγη πρώτη στον κατάλογο με τις πλέον καινοτόμες πόλεις στον κόσμο, την ώρα που το <a href="https://www.news.gr/tag/tokio"><b>Τόκιο</b></a>, ο περσινός νικητής, και το Λονδίνο καταλαμβάνουν τη δεύτερη και την τρίτη θέση στον Δείκτη των Καινοτόμων Πόλεων.</p>
      <p>Την ίδια ώρα, αμερικανικές πόλεις όπως το Λος Άντζελες, το Σικάγο και η Βοστόνη εντάσσονται στη πρώτη δεκάδα.</p>
      <p>«Αυτό που πραγματικά προκάλεσε έκπληξη φέτος είναι ότι οι ΗΠΑ επέστρεψαν στην κορυφή του καταλόγου» δήλωσε ο Κρίστοφερ Χάιρ, διευθυντής του παρόχου εμπορικών δεδομένων 2thinknow, που δημοσιεύει την ετήσια κατάταξη 500 πόλεων, όπως μετέδωσε το Αθηναϊκό Πρακτορείο Ειδήσεων.</p>
      <p>Το Σικάγο εισήλθε στην πρώτη πεντάδα για πρώτη φορά, αφότου ξεκίνησε η έρευνα αυτή το 2007, λόγω του ολοένα και μεγαλύτερου αριθμού νεοφυών επιχειρήσεων και πανεπιστημίων υψηλών επιδόσεων.</p>
      <p>Ένας από τους μεγάλους χαμένους είναι ο Κόλπος του Σαν Φρανσίσκο, όπου εδρεύουν οι τεχνολογικοί κολοσσοί της Σίλικον Βάλεϊ όπως η Apple, το Facebook και η Google, ο οποίος κατέγραψε πτώση 6 θέσεων, στην ένατη θέση, εξαιτίας των «τεχνολογικών διενέξεων, του θέματος των αστέγων και ζητημάτων παραβίασης της ιδιωτικότητας», επισημαίνουν οι συντάκτες.</p>
      <p>Στην κατάταξη εξετάζονται περισσότεροι από 100 δείκτες όπως οι μεταφορές, οι υποδομές, η ιδιωτικότητα των πολιτών, η πράσινη αρχιτεκτονική, οι τιμές των ακινήτων, οι χώροι γραφείου νεοφυών επιχειρήσεων και οι χρήστες του ίντερνετ.</p>
      <p>Πόλεις της Κίνας κατέγραψαν κέρδη, μεταξύ αυτών το Πεκίνο και η Σανγκάη, σε μια ένδειξη της ανοδικής παγκόσμιας ισχύος τους, σημειώνει η εταιρεία 2thinknow.</p>
      <p>«Ο δείκτης μας έχει σχεδιαστεί για να καταμετρήσει τις συνθήκες καινοτομίας και συχνά προβλέπει τις ανερχόμενες πόλεις πριν από άλλες κατατάξεις» σημειώνει ο Κρίστοφερ Χάιρ.</p>
      <p>«Επαφίεται στην πόλη εάν μπορεί να παραμείνει στην κορυφή των τελευταίων τάσεων και να εκμεταλλευτεί τις δυνατότητές της να πρωτοπορήσει».</p>
      <p>Λονδίνο, Παρίσι και Βερολίνο είναι οι τρεις μονάχα ευρωπαϊκές πόλεις που βρίσκονται στην πρώτη 20αδα, λιγότερες σε σύγκριση με την προηγούμενη χρονιά, ενώ η Αθήνα βρίσκεται στην 78η θέση.</p>
      <p>Την ίδια ώρα, πόλεις της Αφρικής βρίσκονται στο τέλος της κατάταξης.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2026018/apokefalise-ti-gineka-tou-skotose-to-pedi-tous-ke-meta-aftoktonise.html"/>
        <a href="https://www.news.gr/kosmos/article/2018630/dimiourgisan-se-trisdiastati-morfi-zontano-derma.html"/>
        <a href="https://www.news.gr/kosmos/article/2014543/o-trab-metakomizi-apo-to-kentro-tis-neas-iorkis.html"/>
      </related>
    </article>
  </body>
</html>