<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2033351/i-viktoria-eftase-stin-attiki-pou-tha-chtipisi-tin-tetarti.html"/>
    <meta property="og:site_name" content="News.gr"/>
    <meta property="article:published_time" content="2019-11-12T21:51:20+00:00"/>
    <meta property="og:title" content="Η «Βικτώρια» έφτασε στην Αττική- Πού θα χτυπήσει την Τετάρτη"/>
    <meta property="og:description" content="Ποια φαινόμενα θα επικρατήσουν και σε ποιες περιοχές"/>
  </head>
  <body>
    <article>
      <h1>Η «Βικτώρια» έφτασε στην Αττική- Πού θα χτυπήσει την Τετάρτη</h1>
      <address>
        <time datetime="2019-11-12T21:51:20+00:00">12 Nov 2019, 21:51</time>
      </address>
      <h3>Ποια φαινόμενα θα επικρατήσουν και σε ποιες περιοχές</h3>
      <p>Η <a href="https://www.news.gr/tag/kakokairia"><b>κακοκαιρία</b></a> που αναμενόταν να πλήξει την <a href="https://www.news.gr/tag/attiki"><b>Αττική</b></a> από το πρωί της Τετάρτης, έκανε την εμφάνισή της στο νομό από το βράδυ της Τρίτης.</p>
      <p>Η «Βικτώρια» σαρώνει τη χώρα με έντονες βροχοπτώσεις και καταιγίδες που συνοδεύονται από ισχυρούς ανέμους. Από το βράδυ της Τρίτης, κεραυνοί έκαναν την εμφάνισή τους στον ουρανό της Αθήνας ενώ άρχισαν βροχές στο κέντρο αλλά και στα προάστια.</p>
      <p>Σύμφωνα με τις προγνώσεις, τα φαινόμενα πρόκειται να ενταθούν την Τετάρτη</p>
      <h4>Ποια φαινόμενα θα επικρατήσουν και σε ποιες περιοχές</h4>
      <p>Ειδικότερα, η κακοκαιρία «<b><a href="https://www.news.gr/tag/viktoria">Βικτώρια</a></b>» όπως την ονόμασε η μετεωρολογική υπηρεσία meteo του Εθνικού Αστεροσκοπείου Αθηνών, θα επηρεάσει την Τετάρτη τα νησιά του Ιονίου, την Ήπειρο, την δυτική Στερεά και την δυτική Πελοπόννησος, με εξασθένηση από τις απογευματινές ώρες. Από τις πρωινές ώρες και μέχρι το μεσημέρι έντονα φαινόμενα θα εκδηλωθούν στη κεντρική Μακεδονία, ανατολική Πελοπόννησο, ανατολική Στερεά, Αττικής, Εύβοια και πιθανώς πρόσκαιρα στη Θεσσαλία και τις Βόρειες Σποράδες.</p>
      <p>Από τις πρώτες πρωινές ώρες και μέχρι το βράδυ την δυτική Κρήτη, σταδιακά τις Κυκλάδες, την ανατολική Μακεδονία και την υπόλοιπη Κρήτη. Αργά το βράδυ της Τετάρτης τα φαινόμενα θα επεκταθούν στη Θράκη, τα νησιά του ανατολικού Αιγαίου και τα Δωδεκάνησα.</p>
      <p>Σύμφωνα με το meteo, η θερμοκρασία θα κυμανθεί από 14 έως 19 βαθμούς στη Βόρεια Ελλάδα, 15 έως 20 βαθμούς στην Κεντρική και Νότια Ελλάδα, 12 έως 19 βαθμούς στη Δυτική Ελλάδα, 18 έως 22 βαθμούς στις Κυκλάδες και την Κρήτη, 17 έως 22 βαθμούς στα νησιά του Ανατολικού Αιγαίου και έως τους 24 βαθμούς στα Δωδεκάνησα.</p>
      <p>Οι <a href="https://www.news.gr/tag/anemi">άνεμοι</a> θα πνέουν στο Αιγαίο από νοτιοανατολικές διευθύνσεις μέτριοι 5 μποφόρ και στο Βορειοδυτικό Αιγαίο και τις Κυκλάδες τοπικά ισχυροί έως σχεδόν θυελλώδεις 6-7 μποφόρ. Στο Βορειοανατολικό Αιγαίο θα στραφούν σε βορειοανατολικούς σχεδόν μέτριους 4 μποφόρ, ενώ στο Ιόνιο από νότιες διευθύνσεις μέτριοι έως ισχυροί 5-6 μποφόρ, με βαθμιαία εξασθένηση.</p>
      <p>Νεφώσεις με βροχές και τοπικές <a href="https://www.news.gr/tag/kategides">καταιγίδες</a>, κατά τόπους ισχυρές κυρίως τις απογευματινές ώρες, περιμένουμε στην Αττική. Η θερμοκρασία θα κυμανθεί από 15 έως 20 βαθμούς. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3-5 μποφόρ και πρόσκαιρα τις μεσημεριανές και απογευματινές ώρες ισχυροί έως σχεδόν θυελλώδεις 6-7 μποφόρ.</p>
      <p>Νεφώσεις παροδικά αυξημένες με τοπικές βροχές ή πρόσκαιρη καταιγίδα, κυρίως τις πρωινές ώρες, περιμένουμε στη Θεσσαλονίκη. Η θερμοκρασία θα κυμανθεί από 15 έως 19 βαθμούς Κελσίου. Οι άνεμοι στο Θερμαϊκό θα πνέουν από νοτιοανατολικές διευθύνσεις σχεδόν θυελλώδεις έως θυελλώδεις 7-8 μποφόρ, με βαθμιαία εξασθένηση.</p>
      <h4>Σε επιχειρησιακή ετοιμότητα η Περιφέρεια Αττικής</h4>
      <p>Με αφορμή την έκδοση του Έκτακτου Δελτίου Επικίνδυνων Καιρικών Φαινομένων, με εντολή του Περιφερειάρχη Αττικής, Γιώργου Πατούλη, έχουν τεθεί σε επιχειρησιακή ετοιμότητα όλες οι αρμόδιες υπηρεσίες της Περιφέρειας για την αποφυγή τυχόν προβλημάτων. Από κοινού και σε απόλυτη συνεργασία με την Γενική Γραμματεία Πολιτικής Προστασίας, την Πυροσβεστική, τους Δήμους και όλους τους αρμόδιους φορείς, η Περιφέρεια Αττικής θα συμβάλει στη θωράκιση του λεκανοπεδίου και στην καλύτερη προστασία των πολιτών.</p>
      <p>Ταυτόχρονα, γίνεται έκκληση προς όλους τους πολίτες, να ενημερώνονται για την εξέλιξη των καιρικών φαινομένων και να λαμβάνουν τα αναγκαία μέτρα αυτοπροστασίας. Με έγγραφά της, η Περιφέρεια Αττικής ζητά από τους δήμους, τα αρμόδια τμήματα και τις αρμόδιες διευθύνσεις των Αντιπεριφερειών, να προβούν σε όλες τις προβλεπόμενες προληπτικές ενέργειες λόγω της επικείμενης κακοκαιρίας. Μάλιστα, στο πλαίσιο αυτό έχει ζητηθεί από τις αρμόδιες τεχνικές υπηρεσίες της Περιφέρειας να προβούν σε αυτοψίες και καθαρισμό επικίνδυνων σημείων σε ρέματα και φρεάτια ομβρίων.</p>
      <p>Επίσης έχουν ενημερωθεί και εθελοντικές ομάδες προκειμένου να είναι σε ετοιμότητα εφόσον απαιτηθεί η συνδρομή τους. Εν τω μεταξύ, έχει δοθεί εντολή σε περίπτωση έντονων καιρικών φαινομένων να ενεργοποιούνται οι πινακίδες μεταβλητών μηνυμάτων του Κέντρου Διαχείρισης Κυκλοφορίας της Περιφέρειας Αττικής, με την ανάρτηση: «Προσοχή! Έντονα καιρικά φαινόμενα στην Αττική».</p>
      <h4>Έκκληση στους πολίτες για μέτρα αυτοπροστασίας</h4>
      <p>Για την ασφάλεια των πολιτών συνιστάται η αποφυγή μετακινήσεων και να ενημερώνονται από την ΕΜΥ, τη Γενική Γραμματεία Πολιτικής Προστασίας και τα ΜΜΕ για εξέλιξη των καιρικών φαινομένων. Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων παρακαλούνται οι πολίτες:</p>
      <p>- Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>- Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>- Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>- Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</p>
      <p>- Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>- Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>- Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</p>
      <p>Χρήσιμα τηλέφωνα ανάγκης</p>
      <p>Σε περιπτώσεις εκτάκτων αναγκών οι πολίτες μπορούν να απευθύνονται στις γραμμές έκτακτης ανάγκης 24ωρης λειτουργίας.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2033234/kerkira-katolisthisis-plimmirismeni-dromi-ke-diakopes-revmatos.html"/>
        <a href="https://www.news.gr/ellada/article/2032958/pies-perioches-tha-plixi-tin-tetarti-i-kakokeria-viktoria.html"/>
        <a href="https://www.news.gr/ellada/article/2032369/i-viktoria-chtipa-tin-kerkira-kategides-ke-anemi-9-bofor-sto-nisi.html"/>
      </related>
    </article>
  </body>
</html>