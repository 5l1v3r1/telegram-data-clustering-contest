<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/critica-teatre-sopro_0_2343365705.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T21:21:24+00:00"/>
    <meta property="og:title" content="L’ombra sota La llum"/>
    <meta property="og:description" content="'Sopro' [xivatada] és una altra mirada sobre una qüestió molt important per a Tiago Rodrigues: la memòria"/>
  </head>
  <body>
    <article>
      <h1>L’ombra sota La llum</h1>
      <h2>'Sopro' [xivatada] és una altra mirada sobre una qüestió molt important per a Tiago Rodrigues: la memòria</h2>
      <address>
        <time datetime="2019-11-12T21:21:24+00:00">12 Nov 2019, 21:21</time>
      </address>
      <p>
        <b>‘Sopro’, Teatre de Salt, 9 de novembre</b>
      </p>
      <p>Li va costar. Però Tiago Rodrigues és molt tossut i a la fi ho va aconseguir. Es tractava de fer que aquella que viu a l’ombra i que no vol que se la vegi sortís a l’escenari sota les llums dels focus. I aquella era l’apuntadora del Teatro Nacional Doña Maria II de Lisboa. Li va costar no menys de nou cafès i la consegüent sobreexcitació per vèncer la timidesa de qui, durant 41 anys, va ser l’altra veu somorta dels actors i actrius i que a la fi només va haver d’intervenir, segons ella mateixa aclareix, un total de 18 minuts i 23 segons. Però Cristina Vidal era allà, amb la seva roba negra i la seva discreció absoluta. Seguint la lletra i respirant el mateix aire que aquells a qui havia d’ajudar en cas que arribés el blanc (moment en què un actor oblida el text). Sobre aquest desconegut i mai vist actor del teatre, el director portuguès ha aixecat el seu nou espectacle presentat a Temporada Alta, que probablement es podrà veure a Barcelona a la primavera.</p>
      <p><i>Sopro</i> [xivatada] és una altra mirada sobre una qüestió molt important per a Rodrigues: la memòria. Ja ho vam veure a<i> By heart, </i>presentat a l’últim Festival Grec, on jugava a memoritzar fragments de Shakespeare amb el públic. Amb <i>Sopro</i> rescata la memòria d’un ofici extingit entre nosaltres barrejant aquelles anècdotes i històries mínimes de Cristina Vidal amb fragments d’obres de Racine, Molière, Txékhov i Shakespeare. Un joc certament reiteratiu en el seu inici però que agafa gran volada quan l’ombra, l’omnipresent apuntadora que ha traspassat les cametes i segueix un per un els intèrprets, se situa en un segon terme. Aquell era el seu lloc. Sense <i>atrezzo</i> ni vestuari, els intèrprets ens ofereixen un sensacional comiat entre Verschinin i Maixa (<i> Les tres germanes</i> ), el divertit joc amb el monòleg del desesperat Arpagó, o el drama del càncer terminal de la directora del teatre. Rodrigues li reserva a Vidal, a qui hem vist però no hem sentit, el fragment final que Berenice no va poder acabar degut a la seva malaltia. I ella, per primer cop, diu el text confrontada amb el públic. Ara sí. S’ha acabat. Magnífic.</p>
    </article>
  </body>
</html>