<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/bjp-shivsena-moves-for-govt-formation-in-maharashtra.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T21:42:00+00:00"/>
    <meta property="og:title" content="മഹാരാഷ്ട്രയില്‍ സര്‍ക്കാരുണ്ടാക്കുമെന്ന് ബിജെപി; സഖ്യസാധ്യത തള്ളാതെ ശിവസേന"/>
    <meta property="og:description" content="മുംബൈ ∙ മഹാരാഷ്ട്രയിൽ സുസ്ഥിരമായ സർക്കാർ രൂപീകരിക്കുമെന്ന് ബിജെപി. സംസ്ഥാനത്ത് ഒരു കക്ഷിയും സർക്കാർ രൂപീകരിച്ചില്ലെന്നത് വളരെ നിർഭാഗ്യകരമാണ്..Latest News. Malayalam News. Malayala Manorama. Manorama Online.Latest News. Malayalam News. Malayala Manorama. Manorama Online.Maharashtra election. Maharashtra news. maharashtra election 2019. maharashtra assembly elections 2019. maharashtra government. maharashtra cm update. maharashtra politics. maharashtra assembly. India. India news. India news today. Today news. Google news. Breaking news.Sonia Gandhi. Maharashtra govt formation. Maharashtra Government Formation .Maharashtra Election Results. Maharashtra .Eknath Shinde. Congress Working Committee. മഹാരാഷ്ട്ര. NCP. Congress. Shivsena.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്രയില്‍ സര്‍ക്കാരുണ്ടാക്കുമെന്ന് ബിജെപി; സഖ്യസാധ്യത തള്ളാതെ ശിവസേന</h1>
      <address><time datetime="2019-11-12T21:42:00+00:00">12 Nov 2019, 21:42</time> by <a rel="author">മനോരമ ലേഖകൻ</a></address>
      <p>മുംബൈ ∙ മഹാരാഷ്ട്രയിൽ സുസ്ഥിരമായ സർക്കാർ രൂപീകരിക്കുമെന്ന് ബിജെപി. സംസ്ഥാനത്ത് ഒരു കക്ഷിയും സർക്കാർ രൂപീകരിച്ചില്ലെന്നത് വളരെ നിർഭാഗ്യകരമാണ്. തിരഞ്ഞെടുപ്പിലൂടെ ജനവിധി വന്നശേഷമാണ് രാഷ്ട്രപതി ഭരണം ഏർപ്പെടുത്തിയിരിക്കുന്നത്. എല്ലാ കക്ഷികളും ഇതു ഗൗരവമായി കാണുമെന്നാണ് കരുതുന്നതെന്നും മുൻ മുഖ്യമന്ത്രി ദേവേന്ദ്ര ഫഡ്‌നാവിസ് പറഞ്ഞു.</p>
      <p>സർക്കാർ രൂപീകരിക്കുന്നതിനായി ദേവേന്ദ്ര ഫഡ്‌നാവിസിന്റെ നേതൃത്വത്തിൽ എല്ലാ ശ്രമങ്ങളും നടത്തുന്നുണ്ടെന്നു ബിജെപി നേതാവ് നാരായണ റാണെ പറഞ്ഞു. കോൺഗ്രസ്– എൻസിപി സഖ്യത്തിനു സാധ്യതയില്ല. അവർ ശിവസേനയെ വി‍ഡ്ഢികളാക്കുകയാണെന്നും റാണെ പറഞ്ഞു. രാഷ്ട്രപതി ഭരണം അപ്രതീക്ഷിതമായിരുന്നെന്നു ബിജെപി കോർ കമ്മിറ്റി യോഗത്തിനു ശേഷം മുൻ ധനമന്ത്രി സുധീർ മുൻഗംടിവാർ പറഞ്ഞു. സർക്കാർ രൂപീകരണം സംബന്ധിച്ച് യോഗത്തിൽ ചർച്ച ചെയ്തിട്ടില്ലെന്നും അദ്ദേഹം പറഞ്ഞു.</p>
      <p>സർക്കാർ രൂപീകരിക്കുന്നതിനു ഇപ്പോഴും വിവിധ സാധ്യതകൾ തുറന്നുകിടക്കുകയാണെന്നു ശിവസേന അധ്യക്ഷൻ ഉദ്ധവ് താക്കറെ പറഞ്ഞു. കോൺഗ്രസിനോടും എൻസിപിയോടും ആശയഭിന്നതയുണ്ട്. എങ്കിലും സഖ്യത്തിൽ തെറ്റില്ല. ദീർഘകാലം ശിവസേനയും ബിജെപിയും ഒരുമിച്ചാണ് പ്രവർത്തിച്ചിരുന്നത്. ഇവരുമായും ചർച്ചകൾ നടക്കുന്നുണ്ടെന്ന് ഉദ്ധവ് താക്കറെയും ആദിത്യ താക്കറെയും നടത്തിയ സംയുക്ത വാർത്താസമ്മേളനത്തിൽ പറഞ്ഞു.</p>
      <figure>
        <iframe data-src="https://twitter.com/ANI/status/1194267719475945473?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ശിവസേനയുമായി സഖ്യമുണ്ടാക്കുന്ന കാര്യത്തില്‍ തിടുക്കം കാണിക്കാനില്ലെന്ന് എൻസിപി അധ്യക്ഷൻ ശരദ് പവാറിനൊപ്പം നടത്തിയ വാർത്താസമ്മേളനത്തിൽ കോൺഗ്രസ് പറഞ്ഞു. അഹമ്മദ് പട്ടേല്‍, മല്ലികാര്‍ജുന്‍ ഖാര്‍ഗെ, കെ.സി.വേണുഗോപാല്‍ എന്നീ നേതാക്കൾ മുംബൈയിൽ പവാറുമായി നടത്തിയ ചർച്ചയ്ക്കു ശേഷമായിരുന്നു വാർത്താസമ്മേളനം. പൊതുമിനിമം പരിപാടിയിലുൾപ്പെടെ വിശദമായ ചര്‍ച്ച വേണം. അതിനുശേഷം ശിവസേനയെ കാണുമെന്നും കോൺഗ്രസ് നേതാക്കൾ വ്യക്തമാക്കി.</p>
      <p>19 ദിവസം നീണ്ട രാഷ്ട്രീയ അനിശ്ചിതത്വത്തിനൊടുവിലാണ് മഹാരാഷ്ട്രയില്‍ രാഷ്ട്രപതി ഭരണം സംബന്ധിച്ച വിജ്ഞാപനത്തില്‍ രാഷ്ട്രപതി റാംനാഥ് കോവിന്ദ് ഒപ്പുവച്ചത്. ഭരണഘടനയുടെ അനുച്ഛേദം 356 പ്രകാരമാണ് നടപടിക്ക് ഗവര്‍ണര്‍ ഭഗത് സിങ് കോഷിയാരി ശുപാര്‍ശ ചെയ്തത്. ചൊവ്വാഴ്ച രാത്രി എട്ടരവരെ സര്‍ക്കാര്‍ രൂപീകരിക്കാന്‍ അവകാശവാദം ഉന്നയിക്കാന്‍ എന്‍സിപിക്ക് ഗവര്‍ണര്‍ സമയം അനുവദിച്ചിരുന്നു. എന്നാല്‍ 48 മണിക്കൂര്‍ സമയം കൂടി അനുവദിക്കണമെന്ന് രാവിലെ എന്‍സിപി ഗവര്‍ണര്‍ക്ക് കത്തുനല്‍കി. ഇതിനുപിന്നാലെ സര്‍ക്കാര്‍ രൂപീകരണം സാധ്യമല്ലെന്ന് കാണിച്ച് ഗവര്‍ണര്‍ രാഷ്ട്രപതി ഭരണത്തിന് ശുപാര്‍ശ നല്‍കിയത്.</p>
      <p><b>English Summary:</b> BJP, Shiv Sena Moves for Govt Formation in Maharashtra</p>
    </article>
  </body>
</html>