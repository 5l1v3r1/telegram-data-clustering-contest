<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639685/%D8%A7%D9%86%D8%AA%D9%82%D8%A7%D8%AF-%D8%B1%D8%A6%DB%8C%D8%B3-%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D8%A8%D8%A7%D9%86%DA%A9-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%86%D8%A7%D8%A8%D8%B1%D8%A7%D8%A8%D8%B1%DB%8C-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T21:36:00+00:00"/>
    <meta property="og:title" content="انتقاد رئیس بزرگ ترین بانک آمریکا از نابرابری در این کشور"/>
    <meta property="og:description" content="رئیس بانک جی پی مورگان نابرابری درآمدی را مشکلی عظیم در آمریکا خواند."/>
  </head>
  <body>
    <article>
      <h1>
        <a href="https://www.bultannews.com/fa/news/639685/%D8%A7%D9%86%D8%AA%D9%82%D8%A7%D8%AF-%D8%B1%D8%A6%DB%8C%D8%B3-%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D8%A8%D8%A7%D9%86%DA%A9-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%86%D8%A7%D8%A8%D8%B1%D8%A7%D8%A8%D8%B1%DB%8C-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1">انتقاد رئیس بزرگ ترین بانک آمریکا از نابرابری در این کشور</a>
      </h1>
      <h2>رئیس بانک جی پی مورگان نابرابری درآمدی را مشکلی عظیم در آمریکا خواند.</h2>
      <address><time datetime="2019-11-12T21:36:00+00:00">12 Nov 2019, 21:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جیمی دیمون با ابراز نگرانی از افزایش<b> نابرابری درآمدی </b>در آمریکا گفت: فکر می کنم که افراد ثروتمند در سال های اخیر بیش از حد ثروتمندتر شده اند در حالی که اگر به درآمد طبقه متوسط نگاه کنید می‌بینید که میزان درآمد آن ها در ۱۵ سال اخیر خیلی تغییر نکرده است. این مساله به ویژه در آمریکا اصلا چیز خوبی نیست.</p>
      <p>دیمون افزود که از زمان رکود بزرگ سال ۲۰۰۹ تاکنون، وضعیت نابرابری بدتر شده است چرا که طی این مدت برخی مدیران مغرور و از خود راضی با افزایش بیش از حد میزان حقوق خود جلوی رشد درآمد کارکنان خود را گرفته اند.</p>
      <p>ارزیابی داده های فدرال رزرو توسط بلومبرگ نشان می دهد که طی ماه های اخیر و برای نخستین بار، میزان ثروت یک درصد ثروتمند جامعه آمریکا با کل ثروت طبقه متوسط برابر شده است.</p>
      <p>اخیرا الیزابت وارن- نامزد دموکرات انتخابات ریاست جمهوری آمریکا- دیمون را متهم کرده بود که نمی‌خواهد وضعیت فعلی را تغییر دهد. دیمون در واکنش به این اتهامات گفت که درک می کند که افراد در زمان انتخابات برای کسب رای و محبوبیت حقایق را طور دیگری جلوه دهند.</p>
      <p>وی در بخش دیگری از سخنان خود افزود با توجه به این‌که بخش مصرف با ۷۰ درصد بار رشد اقتصادی آمریکا در شرایط خوبی قرار دارد خیلی نگران وقوع رکود نیستم. دیدگاه شخصی من این است که با وجود کاهش شتاب رشد اقتصادی جای نگرانی وجود ندارد.</p>
      <p>اقتصاد امریکا در سه‌ماهه سوم امسال ۱.۹ درصد رشد کرد که ۰.۶ درصد کمتر از رشد ثبت شده برای مدت مشابه در سال گذشته بود.برخی از کارشناسان معتقدند که کاهش رشد آن هم در زمانی که دولت مخارج خود را افزایش داده و فدرال رزرو نیز به عملیات بازار باز خود شدت بخشیده است، می تواندنشانه ای هشدار دهنده از کاهش شدیدتر رشد در ماه های آینده باشد.</p>
    </article>
  </body>
</html>