<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04712518"/>
    <meta property="og:site_name" content="De Standaard"/>
    <meta property="article:published_time" content="2019-11-12T21:20:00+00:00"/>
    <meta property="og:title" content="Red Flames sluiten 2019 in schoonheid af met ruime zege tegen Litouwen: Tine De Caigny scoort vijf (!) keer"/>
    <meta property="og:description" content="De Red Flames hebben dinsdagavond in Leuven 2019 afgesloten in schoonheid. De Belgische voetbalvrouwen wonnen op de vierde speeldag in groep H hun EK-kwali..."/>
  </head>
  <body>
    <article>
      <h1>Red Flames sluiten 2019 in schoonheid af met ruime zege tegen Litouwen: Tine De Caigny scoort vijf (!) keer</h1>
      <address>
        <time datetime="2019-11-12T21:20:00+00:00">12 Nov 2019, 21:20</time>
      </address>
      <p>
        <b>De Red Flames hebben dinsdagavond in Leuven 2019 afgesloten in schoonheid. De Belgische voetbalvrouwen wonnen op de vierde speeldag in groep H hun EK-kwalificatiewedstrijd tegen Litouwen met ruime 6-0-cijfers. Tine De Caigny was goed voor maar liefst vijf (!) doelpunten. België blijft foutloos.</b>
      </p>
      <p>Zwitserland, de enige noemenswaardige concurrent voor de Belgen in groep H, moest vroeger op de avond aan de bak en won met 5-0 van Roemenië. Dan kunnen wij niet achterblijven, dachten de vrouwen van bondscoach Ives Serneels.</p>
      <p>“We wilden geconcentreerd spelen ondanks de mindere tegenstander”, zei Tine De Caigny over de Belgische intenties. “Dat is gelukt. We zetten een volwassen wedstrijd neer.” Na een kwartier kopte ze goed naar de grond: het stond verdiend 1-0.</p>
      <p>Net voor het halfuur deed zich een onwaarschijnlijk tafereel voor aan Den Dreef: Mikutaite, die geen Red Flame in de buurt had en dus hoegenaamd niet onder druk stond, mikte aan de tweede paal onbegrijpelijk maar met het nodige gevoel voor precisie en afwerking in eigen doel. Owngoal van het jaar.</p>
      <p>
        <b>LEES OOK. <a href="https://www.nieuwsblad.be/cnt/dmf20191112_04712460">Red Flames profiteren van gigantische blunder: kandidaat voor owngoal van het jaar?</a></b>
      </p>
      <p>De Caigny werd drie minuten later niets in de weg gelegd om de 3-0 in doel te schuiven. Na 35 seconden in de tweede helft vervolledigde ze haar hattrick. Ze was opnieuw veel te sterk in de lucht voor haar bewakers en kopte makkelijk tegen de netten. En het feestje was nog niet gedaan. Haar vierde van de avond kopte ze met een gelukje binnen. En wie denkt u dat de 6-0 maakte? Jawel, Tine De Caigny. Haar vijfde duwde ze vanop een metertje of tien in doel.</p>
      <p>“Scoren is altijd leuk”, reageerde De Caigny laconiek op haar glansprestatie. “Ik ga wel heel goed slapen.” Bondscoach Ives Serneels was trots op zijn 22-jarige pupil. “Het is belangrijk dat ze beseft hoe het komt dat ze nu zo goed was: door keihard te werken. In Roemenië was ik niet tevreden over haar en dat heb ik duidelijk gezegd.”</p>
      <p>De Red Flames blijven dankzij hun ruime zege aan de leiding met twaalf op twaalf. Ook Zwitserland heeft twaalf punten. De groepswinnaars plaatsen zich samen met de drie beste tweedes voor het EK. Voor de Belgen is het nu al uitkijken naar de klepper tegen de Zwitsers, de eerstvolgende wedstrijd op 14 april. “Ik heb er al zin in”, zegt De Caigny. “Zij hebben ten koste van ons het WK gehaald, en dat zindert nog altijd na.”</p>
      <p><b>Doelpunten: </b>14’ De Caigny 1-0, 29’ Mikutaite (owngoal) 2-0, 32’ De Caigny 3-0, 46’ De Caigny 4-0, 66’ 5-0 De Caigny, 73’ 6-0 De Caigny</p>
      <p><b>België: </b>Evrard, Philtjens, De Caigny, Wullaert, Vanhaevermaet (60’ Vanmechelen), Cayman, D’hondt (67’ Vande Velde), De Neve, Biesmans, Deloose, Missipo</p>
    </article>
  </body>
</html>