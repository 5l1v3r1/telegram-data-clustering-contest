<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/doogee-s68-pro-je-opravdovy-drsnak-ma-hned-dve-vrstvy-gorilla-glass-39418"/>
    <meta property="og:site_name" content="mobilenet.cz"/>
    <meta property="article:published_time" content="2019-11-12T21:00:00+00:00"/>
    <meta property="og:title" content="Doogee S68 Pro je opravdový drsňák. Má hned dvě vrstvy Gorilla Glass"/>
    <meta property="og:description" content="Jedná se o průměrně vybavený telefon s nadprůměrnou ochranou Nabídne 6 300mAh baterii a trojici fotoaparátů Zatím ho prodává sám výrobce za zajímavou cenu"/>
  </head>
  <body>
    <article>
      <h1>Doogee S68 Pro je opravdový drsňák. Má hned dvě vrstvy Gorilla Glass</h1>
      <address><time datetime="2019-11-12T21:00:00+00:00">12 Nov 2019, 21:00</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>   •  Jedná se o průměrně vybavený telefon s nadprůměrnou ochranou <br/>   •  Nabídne 6 300mAh baterii a trojici fotoaparátů <br/>   •  Zatím ho prodává sám výrobce za zajímavou cenu</b>
      </p>
      <p>Existuje celá řada telefonů, které se pyšní nějakým druhem vyšší odolnosti. Obvykle se jedná o certifikaci IPXX proti vniknutí tekutin, jiné modely přidávají i ochranu proti pádu a další speciality. Jedním takovým kouskem je i Doogee S68 Pro, který ochranu proti různým druhům nebezpečí bere opravdu vážně.</p>
      <figure>
        <img src="https://cdn.24net.cz/1/obrazek/doogee-s68-pro-308587/614w"/>
      </figure>
      <p>Jeho rám je vyroben z hliníku a titanu a jako ochranu proti pádu přidává v rozích extra porci gumy, která má případný náraz pohltit. Rám nenajdeme jenom po obvodu telefonu, ale i za displejem, což by rovněž mělo pomoci překonat menší nehody.</p>
      <related>
        <h4>Přečtěte si také</h4>
        <a href="https://mobilenet.cz/clanky/doogee-s95-pro-je-multimedialni-obrnenec-ktery-vydrzi-4-hodiny-pod-vodou-39247"/>
      </related>
      <p>Nejzajímavější je ovšem samotný displej, respektive způsob jeho krytí. Podle výrobce jsou zde použity hned dvě vrstvy Gorilla Glass 4. Výsledkem je telefon, který plní certifikaci IP68 (do hloubky 1,5 metru a do 30 minut) a který dokáže přežít bez úhony pády až z výšky 1,5 metru. Působivý je i rozsah teplot, jenž začíná u -40 °C a končí u 60 °C.</p>
      <figure>
        <img src="https://cdn.24net.cz/1/obrazek/doogee-s68-pro-308588/614w"/>
      </figure>
      <h3>Střední třída se zaměřením na fotografii</h3>
      <p>Jak to u podobných telefonů bývá, aby cena nevystřelila do astronomických výšin, drží se výbava spíše při zdi. To v tomto případě znamená MediaTek Helio P70 se 6 GB RAM a 128 GB vnitřního úložiště, které má být UFS 2.0 Flash od Samsungu. To všechno poběží na Androidu 9 Pie.</p>
      <figure>
        <img src="https://cdn.24net.cz/1/obrazek/doogee-s68-pro-308589/614w"/>
      </figure>
      <p>Je zde ovšem jedna oblast, kterou dnes žádný ambiciózní smartphone nemůže ignorovat, a to je fotografie. Proto na zádi nalezneme hned trojici fotoaparátů doprovázenou dvojitým LED bleskem. Je zde klasický snímač (21 megapixelů), širokoúhlý (8 Mpx, 130 °) a 8Mpx teleobjektiv. Všechny nesou značku Sony. Hned pod touto náležitě chráněnou sestavou je čtečka otisků prstů a ještě kousek níž anténa pro komunikaci skrze NFC.</p>
      <p>Další oblastí, kterou není v telefonu do nepohody radno zanedbávat, je baterie. Ta zde má kapacitu 6 300 mAh, což má podle výrobce zajistit 80 hodin hovoru, 22 hodin hraní nebo 49 hodin sledování videa. Nabíjení probíhá prostřednictvím USB-C, nechybí ani rychlé nabíjení až do 24 W. Stejně tak je přítomno i bezdrátové nabíjení do 10 W, které má i reverzní funkci.</p>
      <figure>
        <img src="https://cdn.24net.cz/1/obrazek/doogee-s68-pro-308590/614w"/>
      </figure>
      <p>Telefon se začíná prodávat <a href="https://promotion.doogee.cc/doogee-s68pro/">v e-shopu výrobce</a>, v rámci cenové akce stojí 200 dolarů, jinak 230. Při připočtení české DPH by to znamenalo 5,5 tisíce, respektive 6,5 tisíce korun.</p>
      <h3>Technické parametry Doogee S68 Pro</h3>
      <p>
        <a href="https://mobilenet.cz/katalog/doogee-s68-pro/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>? × ? × ? mm, ? g, konstrukce: klasická, odolnost: IP68</td>
        </tr>
        <tr>
          <th>Displej</th>
          <td>TFT IPS, 5,6" (? × ? px)</td>
        </tr>
        <tr>
          <th>Fotoaparát</th>
          <td>21 Mpx</td>
        </tr>
        <tr>
          <th>Chipset</th>
          <td>MediaTek helio P70,</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ?, LTE: ?, Wi-Fi: ?, Bluetooth: ?, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano</td>
        </tr>
        <tr>
          <th>Akumulátor</th>
          <td>6 300 mAh, bezdrátové nabíjení: ano</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/doogee-s68-pro/kde-koupit">6 500 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/doogee-s95-pro-je-multimedialni-obrnenec-ktery-vydrzi-4-hodiny-pod-vodou-39247"/>
        <a href="https://mobilenet.cz/clanky/recenze-doogee-y7-levny-a-schopny-37845"/>
        <a href="https://mobilenet.cz/clanky/pripravena-na-vse-testujeme-odolnou-nokii-800-tough-se-systemem-kaios-39382"/>
        <a href="https://mobilenet.cz/clanky/samsung-ukazuje-opravdu-odolny-telefon-pro-zachranare-a-dalsi-vladni-slozky-39313"/>
        <a href="https://mobilenet.cz/clanky/cat-s52-je-odolny-telefon-s-fotoaparatem-z-pixelu-3-a-brzy-androidem-10-39293"/>
        <a href="https://mobilenet.cz/clanky/anketa-jak-chranite-svuj-telefon-39129"/>
      </related>
    </article>
  </body>
</html>