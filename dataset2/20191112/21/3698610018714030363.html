<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/verhovniy-sud-zobov-yazav-prezidenta-vidpovidati-na-zvernennya-gromadyan-okremih-kategoriy-osobisto-329430_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T21:45:00+00:00"/>
    <meta property="og:title" content="Верховний суд зобов'язав Президента відповідати на звернення громадян окремих категорій особисто"/>
    <meta property="og:description" content="В законі Про звернення громадян ці категорії винесені в окрему статтю"/>
  </head>
  <body>
    <article>
      <h1>Верховний суд зобов'язав Президента відповідати на звернення громадян окремих категорій особисто</h1>
      <h2>В законі "Про звернення громадян" ці категорії винесені в окрему статтю</h2>
      <address>
        <time datetime="2019-11-12T21:45:00+00:00">12 Nov 2019, 21:45</time>
      </address>
      <p>Президентові країни доведеться виконувати рішення Верховного суду, яким він зобов'язується особисто <a href="https://dt.ua/UKRAINE/pislya-zakliku-zelenskogo-ukrayinci-skarzhilisya-nabu-na-kanalizaciyu-i-pogani-trotuari-324471_.html"><b>відповідати на запити певної категорії громадян</b></a>, а не перенаправляти це по інстанціях. Таким був вердикт ВС України щодо позову інваліда війни, звернення якого було "спущено" по інстанціях.</p>
      <p>Велика палата Верховного Суду України задовольнила позов інваліда війни, якому президент країни не відповів на звернення особисто, а перенаправив в апарат глави держави, який, у свою чергу, передав звернення на розгляд іншому органу влади.</p>
      <p>Як повідомляє у вівторок прес-служба Верховного Суду, суд визнав протиправною бездіяльність президента України в частині неперсонального розгляду такого звернення.</p>
      <p>"Позивач - інвалід війни звернувся до президента України зі зверненням, в якому просив особисто письмово повідомити його про результати перевірки фактів, викладених у поданій ним раніше заяві... Велика палата Верховного Суду дійшла висновку, що звернення осіб, вказаних у ч. 2 ст. 14, ч. 2 ст. 15, ч. 2 ст. 16 закону України "Про звернення громадян", керівники державних органів мають розглядати особисто. Зазначений порядок стосується також і президента України", - йдеться в повідомленні.</p>
      <p>Відповідно до норм зазначеного закону, пропозиції та заяви Героїв Радянського Союзу, Героїв соціалістичної праці, інвалідів війни розглядаються першими керівниками державних органів, органів місцевого самоврядування, підприємств та установ особисто.</p>
      <p>На сторінці <a href="https://www.president.gov.ua/ru/appeals/appeals-info">Департаменту з питань звернень громадян</a> на <a href="https://dt.ua/POLITICS/zelenskiy-vidav-ukaz-pro-reorganizaciyu-ap-v-ofis-prezidenta-315047_.html"><b>порталі Президента</b></a> докладно розповідається, які правила написання звернень, проте немає ніяких відомостей про те, хто відповідальний за відповідь заявнику. Між тим, згідно із законом "Про звернення градждан", "відповідь за результатами розгляду заяв (клопотань) в обов'язковому порядку дається тим органом, який отримав ці заяви і до компетенції якого входить вирішення порушених у заявах (клопотаннях) питань, за підписом керівника або особи, яка виконує його обов'язки". Таким чином, відповідь інвалід війни повинен був отримати від того, до кого звертався, - від Президента, на що і вказав Верховний суд.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>