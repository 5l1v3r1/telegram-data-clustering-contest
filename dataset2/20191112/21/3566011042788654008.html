<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546895.html/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%B3%D9%86%DA%AF%D8%AF%D8%A7%D9%86-%D9%85%D8%B1%D8%BA-%D8%A8%D9%87-%D8%AC%D8%A7%DB%8C-%DA%AF%D9%88%D8%B4%D8%AA-%D8%AF%D8%B1-%DA%A9%D8%A8%D8%A7%D8%A8-%D9%87%D8%A7%DB%8C-%D8%A7%D8%B1%D8%B2%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T21:33:00+00:00"/>
    <meta property="og:title" content="استفاده از سنگدان مرغ به جای گوشت در کباب‌های ارزان"/>
    <meta property="og:description" content="معاون فنی بهداشت محیط وزارت بهداشت درباره برخورد با رستوران های متخلف عرضه کباب کوبیده پنج هزار تومانی توضیح داد."/>
  </head>
  <body>
    <article>
      <h1>استفاده از سنگدان مرغ به جای گوشت در کباب‌های ارزان</h1>
      <address>
        <time datetime="2019-11-12T21:33:00+00:00">12 Nov 2019, 21:33</time>
      </address>
      <p>معاون فنی بهداشت محیط وزارت بهداشت درباره برخورد با رستوران های متخلف عرضه کباب کوبیده پنج هزار تومانی توضیح داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن فرهادی، معاون فنی بهداشت محیط مرکز سلامت محیط و کار وزارت بهداشت درباره عرضه چلوکباب ارزان قیمت و برخورد با رستوران ها اظهار کرد: با توجه به شرایط اقتصادی فعلی که موادغذایی گران شده است، مردم باید بدانند که هیچ ارزانی بی حکمت نیست.</p>
      <p>وی ادامه داد: باید توجه داشت که احتمال تخلف در عرضه غذاهایی مانند چلوکباب ارزان قیمت پنج هزار تومانی وجود دارد و ما نظارت هایمان را بر رستوران هایی که غذای ارزان عرضه می کنند، بیشتر می کنیم.</p>
      <p>معاون فنی بهداشت محیط مرکز سلامت محیط و کار وزارت بهداشت تصریح کرد: کباب کوبیده ای که به قیمت پنج هزار تومان به فروش می  رسد، به طور حتم از مواد اولیه نامرغوب تهیه شده یا تخلفی در مواد اولیه آن رخ داده است.</p>
      <p>فرهادی بیان کرد: رستورانی که چلوکبابی پنج هزار تومانی عرضه می کند، نمی تواند از ظرف آلومینیومی یا گیاهی استفاده کند همچنین در این غذاها احتمال استفاده از سنگدان مرغ  و رنگ به جای زعفران وجود دارد و باید مردم به این مولفه ها توجه داشته باشند.</p>
      <p>وی ادامه داد: همچنین مواد خام اولیه، برنج نامرغوب و روغن چند بار مصرف از دیگر تخلف هایی است که در عرضه کباب پنج هزار تومانی رخ می دهد.</p>
      <h3>با رستورانهای متخلف فروش کوبیده پنج هزارتومانی چه برخوردی می شود؟</h3>
      <p>معاون فنی بهداشت محیط مرکز سلامت محیط و کار وزارت بهداشت با اشاره به نحوه نظارت بر رستوران ها و کترینگ ها یا مراکز عرضه موادغذایی اظهار کرد: بازرسان بهداشتی با دستگاه های پرتابل سنجش و کنترل دما، نمک و روغن مصرفی را انجام می دهند و در صورت مغایرت با شاخص ها به سرعت برخورد می کنیم اما برای سنجش فاکتوری چون وجود سنگدان در کوبیده باید نمونه غذا در آزمایشگاه تست شود.</p>
      <p>فرهادی درباره برخورد با رستوران های متخلف عرضه کننده کباب کوبیده ارزان بیان کرد: ما پس از تشخیص بروز تخلف استفاده از سنگدان مرغ و مواد این چنینی در کباب کوبیده ظرف 48 ساعت اقدام به پلمپ رستوران یا مرکز عرضه موادغذایی می کنیم.</p>
      <p>منبع: باشگاه خبرنگاران جوان   انتهای پیام/</p>
    </article>
  </body>
</html>