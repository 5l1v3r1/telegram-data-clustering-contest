<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982170_exprezident-carter-nema-po-zakroku-ziadne-komplikacie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-12T21:50:00+00:00"/>
    <meta property="og:title" content="Exprezident Carter nemá po zákroku &quot;žiadne komplikácie&quot;"/>
    <meta property="og:description" content="V marci sa stal najdlhšie žijúcim prezidentom v dejinách USA."/>
  </head>
  <body>
    <article>
      <h1>Exprezident Carter nemá po zákroku "žiadne komplikácie"</h1>
      <h2>V marci sa stal najdlhšie žijúcim prezidentom v dejinách USA.</h2>
      <address><time datetime="2019-11-12T21:50:00+00:00">12 Nov 2019, 21:50</time> by <a rel="author">WASHINGTON/TASR</a></address>
      <p>Bývalý americký prezident Jimmy Carter (95) sa zotavuje v nemocnici v štáte Georgia po utorkovej operácii, ktorej zámerom bolo uvoľniť tlak na mozog po jeho nedávnych pádoch, keď ho postihol subdurálny hematóm. Informovala o tom tlačová agentúra AFP s odvolaním sa na Carterovho asistenta.</p>
      <p>Subdurálny hematóm vzniká v dôsledku krvácania na povrchu mozgu pod lebkou, zvyčajne pri poranení hlavy, a môže ohroziť život. "Po operácii na zmiernenie tlaku spôsobeného subdurálnym hematómom nemá žiadne komplikácie," uviedlo o pacientovi vo vyhlásení Carterovo centrum.</p>
      <p>Laureáta Nobelovej ceny mieru prijali v Emoryho univerzitnej nemocnici v Atlante v štáte Georgia v pondelok, ešte pred zákrokom, ktorý lekári vykonali v utorok ráno. "V nemocnici zostane na pozorovaní, ktoré odporučili odborníci," dodalo centrum.</p>
      <p>Carter strávil minulý mesiac tri dni v nemocnici, pretože utrpel zlomeninu panvy. Toto zranenie nasledovalo niekoľko týždňov po tom, či si doma pri páde poranil hlavu. Rýchlo sa vtedy vzchopil a už na druhý deň pracoval ako dobrovoľník pre nadáciu Habitat for Humanity - s modrinou na oku a obväzom zakrývajúcim 14 stehov.</p>
      <blockquote>Demokrat Carter bol v úrade v rokoch 1977 - 1981 ako 39. prezident USA. Jadrom jeho vtedajšej politiky boli ľudské práva a sociálna spravodlivosť.</blockquote>
      <p>V marci 2019 sa stal najdlhšie žijúcim prezidentom v dejinách krajiny. Predstihol vtedy exprezidenta Georgea H. W. Busha, ktorý zomrel vlani v novembri vo veku 94 rokov a 171 dní. Carter sa stal minulý mesiac prvým americkým prezidentom, ktorý dosiahol vek 95 rokov.</p>
      <p>Aj po odchode z Bieleho domu zostal Carter verejne aktívny a v roku 2002 mu udelili Nobelovu cenu mieru za činnosť v jeho organizácii Carterovo centrum - za neutíchajúcu snahu pri presadzovaní sociálnej a ekonomickej spravodlivosti.</p>
      <p>V auguste 2015 Carter verejne oznámil, že má rakovinu mozgu a podstúpil liečbu ožarovaním. Zdá sa, že sa z nej vyliečil, hoci šance mu dávali malé.</p>
    </article>
  </body>
</html>