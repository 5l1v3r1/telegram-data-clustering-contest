<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/v-mezdra-i-roman-kmetove-i-obshchinski-svetnitsi-se-zaklekha-406620.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T21:00:00+00:00"/>
    <meta property="og:title" content="В Мездра и Роман кметове и общински съветници се заклеха"/>
    <meta property="og:description" content="Тържествените заседания на общинските съвети бяха ръководени от областния управител на Враца Малина Николова"/>
  </head>
  <body>
    <article>
      <h1>В Мездра и Роман кметове и общински съветници се заклеха</h1>
      <address><time datetime="2019-11-12T21:00:00+00:00">12 Nov 2019, 21:00</time> by <a rel="author">Стандарт</a></address>
      <p>С полагане на клетва от общинските съветници започна конституирането на Общински съвет- Мездра за новия мандат. Областният управител отбеляза в словото си, че в работата си, общинските съветници трябва да се водят от смислени решения, силни политики и консенсус в отговор на очакванията на гражданите на общината.</p>
      <p>Избраният за кмет на Община Мездра Иван Аспарухов официално встъпи в длъжност, като изрази увереност, че започва мандат на гражданите.</p>
      <p>„Искам да изкажа благодарността си на областния управител за ангажираността на държавата, както и на гражданите на общината, които пожелаха промяна и ми гласуваха доверие. Предстои много работа, а искам да уверя всички Вас, че в следващите четири години, ще се ръководя от волята на гражданите, които ще управляват чрез своите граждански съвети, чрез общинските съветници и кметовете на малките населени места“, каза кметът Иван Аспарухов. Клетва положиха и единадесетте кметове на населените места. Заседанието продължи с избор на председател на Общински съвет. След проведеното гласуване, за председател беше преизбрана Яна Нинова. Тя пожела на своите колеги ползотворна работа, законно, открито и справедливо управление.</p>
      <p>Тържествено днес положи клетва и избраният кмет на Община Роман Валери Ролански. Той увери, че започва втори и още по-успешен мандат.</p>
      <p>„Благодаря за доверието, което моите съграждани ми гласуваха да ръководя общината. Това е добра оценка за нашата работа в предишния мандат. Надявам се на констуктивен диалог с общинските съветници, както и с кметовете на населените места от община Роман“, завърши словото си Валери Ролански. За председател на Общински съвет – Роман беше избран Валери Стаменов.</p>
      <p>Областният управител Малина Николова проведе всички първи заседания на общинските съвети, на които официално встъпиха в длъжност 10-те кметове на общини, общинските съветници и кметове на населени места в област Враца.</p>
      <p> </p>
    </article>
  </body>
</html>