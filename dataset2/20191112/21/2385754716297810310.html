<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597053/germanos-politikos-aparadektes-oi-tourkikes-energeies-stin-kypriaki-aoz"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T21:27:00+00:00"/>
    <meta property="og:title" content="Γερμανός πολιτικός: Απαράδεκτες οι τουρκικές ενέργειες στην κυπριακή ΑΟΖ"/>
    <meta property="og:description" content="Απαράδεκτες οι τουρκικές ενέργειες στην κυπριακή ΑΟΖ, δηλώνει στέλεχος των Γερμανών Χριστιανοδημοκρατών .     Με τίτλο «Ρέντγκεν προς  Eρντογάν..."/>
  </head>
  <body>
    <article>
      <h1>Γερμανός πολιτικός: Απαράδεκτες οι τουρκικές ενέργειες στην κυπριακή ΑΟΖ</h1>
      <address><time datetime="2019-11-12T21:27:00+00:00">12 Nov 2019, 21:27</time> by <a rel="author">SigmaLive</a></address>
      <p>Απαράδεκτες οι τουρκικές ενέργειες στην κυπριακή ΑΟΖ, δηλώνει στέλεχος των Γερμανών Χριστιανοδημοκρατών .<br/> <br/> <br/>Με τίτλο «Ρέντγκεν προς  Eρντογάν : Ο εκβιασμός δεν αποτελεί μέθοδο καλλιέργειας πολιτικών σχέσεων», το Γερμανικό Πρακτορείο Ειδήσεων (DPA)  αναφέρει πως ο   Nόρμπερτ Ρέντγκεν, βουλευτής   των Χριστιανοδημοκρατών, επικεφαλής της Επιτροπής  για   θέματα   εξωτερικής   πολιτικής, αντέκρουσε   με  αυστηρότητα την   απειλή του Τούρκου προέδρου  Ερντογάν αναφορικά με την απέλαση υποστηρικτών του Ισλαμικού Κράτους προς την Ευρώπη.  <br/> <br/>Πρέπει να καταστεί   ξεκάθαρο   στον   Eρντογάν «ότι για εμάς τους Ευρωπαίους και για εμάς τους Γερμανούς, ο εκβιασμός απορρίπτεται εξ αρχής ως μέθοδος σχέσεων», δήλωσε ο επικεφαλής της Επιτροπής Εξωτερικών Υποθέσεων του Ομοσπονδιακού Κοινοβουλίου .<br/> <br/> «Πρέπει να ξεκαθαρίσουμε ότι δεν συζητούμε σε καμία περίπτωση σε αυτό το επίπεδο».<br/> <br/>Αναφορικά με τις σχεδιαζόμενες ευρωπαϊκές κυρώσεις σχετικά με τις τουρκικές γεωτρήσεις φυσικού αερίου ανοιχτά της Κύπρου, τις οποίες η ΕΕ θεωρεί παράνομες, ο Ρέντγκεν  δήλωσε ότι δεν υφίσταται  εκβιασμός  μεταξύ της Τουρκίας και της Ευρώπης ή της Γερμανίας.<br/> <br/> «Εμείς έχουμε και στρατηγικό συμφέρον στην Τουρκία, ως πύλη στην Μέση και Εγγύς Ανατολή. Κι αυτό δεν είναι μυστικό»,  δήλωσε   ο Ρέντγκεν.  «Επίσης ξεκάθαρο είναι ότι η Τουρκία εξαρτάται από την Ευρώπη και την Γερμανία για την οικονομική της επιβίωση».<br/> <br/> Συνεπώς, δε υφίσταται  μονομερής εξάρτηση, αλλά υπάρχουν αμοιβαία συμφέροντα, πρόσθεσε.<br/> <br/>Η Γερμανία και η Ευρώπη δεν πρέπει «να επιτρέψουν στον Eρντογάν προκλήσεις ή να παρασυρθούν από αυτόν»,  συμβούλευσε ο  Ρέντγκεν. <br/> <br/>«Πρέπει να συνεχίσουμε τις σχέσεις με την Τουρκία με δίκαιο τρόπο, να επιδιώξουμε τα συμφέροντα μας, αλλά ταυτόχρονα να ξεκαθαρίσουμε τα όρια και τους κανόνες του παιχνιδιού».<br/> <br/> Ο Eρντογάν δεν πρέπει να έχει καμία αμφιβολία «ότι οι μέθοδοί του, τόσο η παράνομη εισβολή σε γειτονική χώρα όπως η Συρία όσο και η παράνομη γεώτρηση φυσικού αερίου στην περιοχή της Κύπρου είναι απαράδεκτες για εμάς». Όταν  ο  Ερντογάν  αντιδρά   στην νομική διένεξη για τις γεωτρήσεις  «με   πολιτικό εκβιασμό, τότε αυτό δείχνει δυστυχώς και πάλι πόσο απέχει από την Ευρώπη και τις ευρωπαϊκές αξίες», δήλωσε ο βουλευτής του CDU. <br/> <br/>O Ερντογάν  επιδιώκει  «χωρίς   διάθεση συμβιβασμού την επίδειξη πολιτικής δύναμης: να καθιερώσει ένα αυταρχικό καθεστώς στην Τουρκία, ώστε να μην είναι εφικτή η αποπομπή του μέσω εκλογών». Προτάσσει όλων, το εγχείρημα αυτό και αυτό δεν συνάδει με τις ευρωπαϊκές αρχές ου κράτους δικαίου και της Δημοκρατίας», κατέληξε ο Νόρμπερτ Ρέντγκεν.<br/> </p>
    </article>
  </body>
</html>