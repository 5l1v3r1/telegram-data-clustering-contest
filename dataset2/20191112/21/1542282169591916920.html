<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/proanakritiki-novartis-xekinise-i-katathesi-frouzi"/>
    <meta property="og:site_name" content="euronews"/>
    <meta property="article:published_time" content="2019-11-12T21:21:50+00:00"/>
    <meta property="og:title" content="Προανακριτική Novartis: Ξεκίνησε η κατάθεση Φρουζή"/>
    <meta property="og:description" content="Θα συνεχιστεί την ερχόμενη Πέμπτη"/>
  </head>
  <body>
    <article>
      <h1>Προανακριτική Novartis: Ξεκίνησε η κατάθεση Φρουζή</h1>
      <address><time datetime="2019-11-12T21:21:50+00:00">12 Nov 2019, 21:21</time> by <a rel="author">euronews </a></address>
      <p>Διάρκειας 40 λεπτών ήταν η εισήγηση του Κωνσταντίνου Φρουζή ενώπιον της ειδικής επιτροπής προκαταρκτικής εξέτασης. Η εξέτασή του θα συνεχιστεί την προσεχή Πέμπτη, καθώς στην κατάθεσή του την Τρίτη, δεν του υπεβλήθησαν ερωτήσεις.</p>
      <p>Κατά την πρώτη κατάθεσή του, ο κ. Φρουζής ευχαρίστησε την επιτροπή επειδή του δίνει την ευκαιρία να μιλήσει, δεδομένου όπως είπε, ότι ενώ του έχει ασκηθεί ποινική δίωξη, δεν έχει κληθεί μέχρι σήμερα να καταθέσει.</p>
      <p>Φέρεται ακόμη να δήλωσε ότι ενώ του είχε ασκηθεί δίωξη, στη συνέχεια προσεκλήθη σε άτυπη συνάντηση με την προϊσταμένη της εισαγγελίας κατά της Διαφθοράς, και παρουσία δύο επίκουρων εισαγγελέων του προτάθηκε να μπει σε πρόγραμμα προστασίας μαρτύρων και να καταθέσει για τα 10 πολιτικά πρόσωπα.</p>
      <p>Ο Κωνσταντίνος Φρουζής, αντιπρόεδρος της NOVARTIS Hellas, είναι το πρώτο πρόσωπο που κλήθηκε να καταθέσει στην επιτροπή. Ο πρώην ισχυρός άνδρας της NOVARTIS δεν έχει κληθεί σε κατάθεση, ενώ αρχειοθετήθηκε η υπόθεση για τα 7 από τα 10 πολιτικά πρόσωπα.</p>
      <p>Τα μέλη της ειδικής επιτροπής, προσδοκούνε η κατάθεσή του να φωτίσει πράξεις της εισαγγελίας Διαφθοράς, και αν αυτές είχαν χαρακτηριστικά πίεσης, όπως αντίστοιχα έχει καταθέσει ο Νικόλαος Μανιαδάκης. Αναμένεται επίσης να ερωτηθεί, εάν υπήρξαν πράξεις και παραλείψεις που συνδέονται με την προϊσταμένη της εισαγγελίας κατά της διαφθοράς, Ελένης Τουλουπάκη, σε πρώτη φάση.</p>
      <p>«Είναι χαρακτηριστικό ότι έχει ασκηθεί δίωξη σε βάρος του Ανδρέα Λοβέρδου, χωρίς να έχει κληθεί ακόμα να καταθέσει ο κ. Φρουζής γι’ αυτό το θέμα», ανέφερε νωρίτερα απόψε πηγή της επιτροπής και τόνιζε ότι «δεν δικαιολογείται αυτός ο χειρισμός από εισαγγελικό λειτουργό».</p>
      <p>Εκ των πραγμάτων, ο Κωνσταντίνος Φρουζής θα ερωτηθεί ποια πολιτικά πρόσωπα είχε συναντήσει και ποιο ήταν το αντικείμενο των συζητήσεων που είχε με πολιτικά πρόσωπα. Αναμένεται να ερωτηθεί για τη νομοθεσία που ίσχυε την περίοδο για την οποία διενεργείται έλεγχος, αλλά και για τη νομοθεσία που ισχύει σήμερα.</p>
    </article>
  </body>
</html>