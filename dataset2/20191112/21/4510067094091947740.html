<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/cex-cu-scandal-la-psd-dancila-a-iesit-plangand-din-sala-dupa-ce-manda-a-facut-o-proasta-ana-birchall-si-cosmin-gusa-au-fost-exclusi-152755.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T21:58:00+00:00"/>
    <meta property="og:title" content="CEX cu scandal la PSD: Dăncilă a ieşit plângând din sală, după ce Manda a făcut-o &quot;proastă&quot;. Ana Birchall şi Cosmin Guşă au fost excluşi"/>
    <meta property="og:description" content="Au fost tensiuni, marţi seară, la şedinţa Comitetului Executiv Naţional al PSD, îm care liderii PSD urmau să analizeze rezultatele alegerilor și unde Viorica Dăncilă a izbucnit în plâns şi a ieşit din sală după ce s-a certat cu Claudiu Manda, care a făcut-o 'proastă'. Fostul ministru al Justiţiei, Ana Birchall, a fost exclusă din partid, decizie aplicată şi în cazul lui Cozmin Guşă, patronul Realitatea TV, care intrase recent în partid. Scenele telenovelistice au fost negate, ulterior, de fostul premier"/>
  </head>
  <body>
    <article>
      <h1>CEX cu scandal la PSD: Dăncilă a ieşit plângând din sală, după ce Manda a făcut-o "proastă". Ana Birchall şi Cosmin Guşă au fost excluşi</h1>
      <address>
        <time datetime="2019-11-12T21:58:00+00:00">12 Nov 2019, 21:58</time>
      </address>
      <figure>
        <img src="https://cdn.ebihoreanul.ro/static/gallery_big/viorica-dancila-ioan-mang-oradea-121119.jpeg"/>
        <figcaption>foto: arhivă</figcaption>
      </figure>
      <p>
        <b>Au fost tensiuni, marţi seară, la şedinţa Comitetului Executiv Naţional al PSD, unde Viorica Dăncilă a izbucnit în plâns şi a ieşit din sală după ce s-a certat cu Claudiu Manda, care a făcut-o "proastă". Fostul ministru al Justiţiei, Ana Birchall, a fost exclusă din partid, decizie aplicată şi în cazul lui Cozmin Guşă, patronul Realitatea TV, care intrase recent în partid. Scenele au fost negate, ulterior, de fostul premier</b>
      </p>
      <p><a href="https://adevarul.ro/news/politica/telenovela-10-acte-psd-lacrimi-jigniri-tipete-excluderi-1_5dcaf9ba5163ec4271f17e3e/index.html">Adevărul.ro </a>notează că, în şedinţa de marţi, liderii PSD ar fi trebuit să analizeze, cu cifrele pe masă, scorul obţinut de fiecare filială în parte la primul tur al alegerilor prezidenţiale. "Însă şedinţa CEX s-a transformat într-o telenovelă cu scene ridicole. După ţipete, lacrimi şi două excluderi, liderii PSD au pozat într-o echipă unită", arată sursa citată.</p>
      <p>
        <b>Telenovelă cu ţipete</b>
      </p>
      <p>Potrivit <a href="https://www.libertatea.ro/stiri/viorica-dancila-ar-fi-plans-la-sedinta-cex-al-psd-2799799">Libertatea</a>, care citează surse care au participat la şedinţa PSD, scandalul în Cex a izbucnit după ce Dăncilă i-a reproşat Olguţei Vasilescu că soţul ei, Claudiu Manda, ar fi spus că "nu poate câştiga alegerile cu aşa o proastă".</p>
      <p>"Claudiu Manda s-a apărat spunând că "aşa a vorbit el ca să mobilizeze primarii", au precizat pentru Libertatea surse PSD care participă la şedinţă. În urma scandalului, Viorica Dăncilă ar fi început să plângă şi s-a retras într-o cameră ca să se liniştească. Drept urmare, Olguţa Vasilescu a vrut să renunţe la funcţia de şef de campanie, însă a fost convinsă să rămână", arată sursa citată.</p>
      <p>După această scenă, Dăncilă a ameninţat că se retrage din cursa pentru Cotroceni. "Să rămână Manda candidat!", a îndeamnat Dăncilă, precizând că "Intrarea în turul 2 a salvat partidul. Unii au fost în concediu".</p>
      <p>Potrivit Adevărul.ro, Dăncilă s-a ridicat brusc de pe scaun şi a ieşit din sală, trândint uşa. Manda a ieşit după ea, cei doi au discutat în biroul liderului PSD, moment în care şedinţa s-a suspendat.</p>
      <p>Sursa citată notează că "din sală se aud ţipete", însă liderii PSD au încercat să salveze situaţia. "Aceste discutii sunt pentru a ne mobiliza mai bine", a declarat, prin telefon, Gabriel Zetea,  la Antena 3.</p>
      <p>
        <b>Poză de prieteni</b>
      </p>
      <p>După discuţia din birou, care a durat, conform adevărul.ro, "câteva minute", Dăncilă şi Manda s-au întors în sală, în aplauzele asistenţei, astfel că Olguţa Vasilescu s-a răzgândit: rămâne şefa de campanie. De asemenea, PSD-iştii au trecut la "decapitări".</p>
      <p>Prima "victimă" a fost Ana Birchall, fost ministru al Justiţiei, exclusă a fost exclusă din partid, pe motiv că în timpul mandatului de ministru nu a respectat agenda partidului. Între altele, Birchall a fost acuzată că a criticat Secţia Specială pentru procurori. "Şi Cozmin Guşă e dat afară din partid, după două săptămâni de când se întrosese. Motivul? Afectează imaginea partidului prin faptul că e patronul televiziunii Realitatea TV, post critic cu PSD", arată sursa citată.</p>
      <p>La finalul şedinţei PSD, Viorica Dăncilă a ieşit la declaraţii alături de Lia Olguţa Vasilescu şi de Claudiu Manda. Întrebată de jurnalişti dacă a plâns în CEX din cauza lui Manda, şefa PSD a încearcat să minimalizeze disputa:</p>
      <p>"Îl vedeţi pe domnul Manda lângă mine. Nu ştiu cine a dat aceste informaţii. Plâng foarte greu. Am avut lacrimi când am văzut că am intrat în turul doi. Erau lacrimi de bucurie", a susţinut candidata PSD.</p>
      <p>Şi totuşi, jurnaliştii l-au întrebat pe Claudiu Manda cum va reuşi să câştige alegerile prezidenţiale cu "o proastă", aşa cum el însuşi spusese, moment în care soţul Olguţei Vasilescu a răspuns: "Sunt exagerări. La Dolj, Viorica Dăncilă a ieşit pe locul întâi. Restul e cancan".</p>
      <p>De asemenea, întrebată de jurnalişti de ce a ieşit din şedinţă, şefa PSD a susţinut că… a vorbit la telefon, negând cele petrecute înainte.</p>
      <p>Adevărul mai notează că în context, jurnaliştii au întrebat-o pe Dăncilă dacă este Manda "bărbat sau nu", momentu fiind "salvat" de Lia Olguţa Vasilescu, soţia lui Manda, care le-a spus că "Asta trebuie să mă întrebaţi pe mine", momentul continuând cu râsete.  </p>
      <p>"…Strategia noastră de campanie este să ne adresăm românilor, să le spunem ce vrem să facem pentru ei. E important ca câţi mai mulţi români să vină lângă noi… Vedeţi de câte ori m-a jignit domnul Iohannis. Preşedintele României nu are dreptul să jignească o femeie. A jignit premierul României, a jignit femeia Viorica Dăncilă…", a încheiat candidata PSD, după ce, între altele, a mutat atenţia pe campania pentru turul 2 al alegerilor prezidenţiale.</p>
    </article>
  </body>
</html>