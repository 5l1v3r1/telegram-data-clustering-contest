<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-hindustan-exclusive-toll-tax-rates-will-come-down-from-january-2846519.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T21:56:59+00:00"/>
    <meta property="og:title" content="हिन्दुस्तान एक्सक्लूसिव : जनवरी से टोल टैक्स की दर कम होंगी"/>
    <meta property="og:description" content="देशभर के सभी टोल प्लाजा पर अगले साल जनवरी से टोल दर कम होंगी। इसके लिए सड़क एवं परिवहन मंत्रालय टोल नियमावली में बदलाव करने जा रहा है। मंत्रालय ने इसका ड्राफ्ट तैयार कर लिया है। यह बदलाव केवल..."/>
  </head>
  <body>
    <article>
      <h1>हिन्दुस्तान एक्सक्लूसिव : जनवरी से टोल टैक्स की दर कम होंगी</h1>
      <address><time datetime="2019-11-12T21:56:59+00:00">12 Nov 2019, 21:56</time> by <a rel="author">दीपक सिरोही,गाजियाबाद।</a></address>
      <p>देशभर के सभी टोल प्लाजा पर अगले साल जनवरी से टोल दर कम होंगी। इसके लिए सड़क एवं परिवहन मंत्रालय टोल नियमावली में बदलाव करने जा रहा है। मंत्रालय ने इसका ड्राफ्ट तैयार कर लिया है। यह बदलाव केवल एलिवेटेड रोड और फ्लाईओवर के लिए लागू होगा। सामान्य सड़क के टोल टैक्स में कमी नहीं होगी।</p>
      <p>सड़क एवं परिवहन मंत्रालय टोल टैक्स की दरों में कटौती करने जा रहा है। इसके लिए एनएचएआई अधिकारियों से जानकारी मांगी गई है। एनएचएआई के एक अधिकारी ने बताया कि मंत्रालय ने ड्राफ्ट तैयार कर लिया है। अधिकारी ने बताया कि मौजूदा समय में स्ट्रक्चर की लंबाई की गणना का दस गुणा टोल टैक्स वसूला जा रहा है।</p>
      <p>नए नियम के अनुसार अब स्ट्रक्चर की लंबाई की गणना का पांच गुणा टैक्स वसूला जाएगा। उदाहरण के तौर पर दिल्ली-मेरठ एक्सप्रेस-वे के पिलखुवा में साढ़े चार किलोमीटर एलिवेटेड रोड है। दस गुणा के हिसाब से एलिवेटेड रोड की लंबाई 45 किलोमीटर बैठती है। वाहन चालकों से सामान्य सड़क के अलावा 45 किलोमीटर का टोल टैक्स एलिवेटेड रोड का लिया जा रहा है।</p>
      <p>लेकिन नए नियम के अनुसार अब स्ट्रक्चर की लंबाई की गणना का पांच गुणा टैक्स वसूला जाएगा। नए नियम के हिसाब से पिलखुवा टोल पर लोगों को सामान्य सड़क के अलावा 22.5 किलोमीटर एलिवेटेड रोड का टोल टैक्स देना होगा। इसी तरह की व्यवस्था देश के सभी टोल प्लाजा पर होने जा रही है।</p>
    </article>
  </body>
</html>