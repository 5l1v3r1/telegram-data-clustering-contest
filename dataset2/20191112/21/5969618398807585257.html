<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panathinaikos/panathhnaikos-h-anodos-toy-xatzhgiovanh-veltiwnei-to-trifulli.5638484.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T21:53:00+00:00"/>
    <meta property="og:title" content="Παναθηναϊκός: Η άνοδος του Χατζηγιοβάνη, βελτιώνει το τριφύλλι"/>
    <meta property="og:description" content="Η απόδοση του Τάσου Χατζηγιοβάνη στο ματς με την ΑΕΚ ήταν καταλυτική ώστε να έρθει η ανατροπή με τον 22χρονο εξτρέμ που τώρα να αρχίσει να βρίσκει ρυθμό να κάνει την καλύτερη του εμφάνιση ως την επόμενη... Το Sport24.gr αναλύει. (VIDEO)"/>
  </head>
  <body>
    <article>
      <h1>Παναθηναϊκός: Η άνοδος του Χατζηγιοβάνη, βελτιώνει το τριφύλλι</h1>
      <h2>Η απόδοση του Τάσου Χατζηγιοβάνη στο ματς με την ΑΕΚ ήταν καταλυτική ώστε να έρθει η ανατροπή με τον 22χρονο εξτρέμ που τώρα να αρχίσει να βρίσκει ρυθμό να κάνει την καλύτερη του εμφάνιση ως την επόμενη... Το Sport24.gr αναλύει. (VIDEO)</h2>
      <address><time datetime="2019-11-12T21:53:00+00:00">12 Nov 2019, 21:53</time> by <a rel="author">Πέτρος Παπαμακάριος</a></address>
      <p>Ο <a href="https://www.sport24.gr/football/omades/Panathinaikos/">Παναθηναϊκός</a> όπως έχει πει πολλάκις ο Γιώργος Δώνης το τελευταίο διάστημα έχει βελτιωθεί αρκετά αποδίδοντας καλύτερο ποδόσφαιρο. Μάλιστα κόντρα σε <a href="https://www.sport24.gr/football/omades/Paok/">ΠΑΟΚ</a> και <a href="https://www.sport24.gr/football/omades/Aek/">ΑΕΚ</a> το συνδύασε με καλά αποτελέσματα.</p>
      <p>Η βελτίωση αυτή του τριφυλλιού έχει παρατηρηθεί από το ματς με τον <a href="https://www.sport24.gr/football/omades/Olympiakos/">Ολυμπιακό</a> και έπειτα αλλά οι "πράσινοι" δείχνουν ακόμα καλύτερο πρόσωπο από την έκτη αγωνιστική και τον αγώνα με την <a href="https://www.sport24.gr/football/omades/SkodaXanthi/">Ξάνθη</a> καθώς από εκείνο το ματς άρχισαν να δημιουργούν, να βγάζουν φάσεις, να σκοράρουν σε ροή αγώνα και να κάνουν το παιχνίδι τους ελκυστικό.</p>
      <p>Κόντρα στους Ακρίτες όμως είχαν γνωρίσει την ήττα εξαιτίας της αναποτελεσματικότητας τους και του διαιτητικού λάθους που μέτρησε ένα γκολ που ξεκίνησε από θέση οφσάιντ.</p>
      <h3>ΑΠΟ ΤΗΝ ΚΟΥΚΟΥΛΑ ΣΤΗΝ ΓΚΟΛΑΡΑ</h3>
      <p>Σε εκείνο το παιχνίδι ο Τάσος Χατζηγιοβάνης είχε μείνει εκτός αποστολής και βρισκόταν στην εξέδρα του γηπέδου της Ριζούπολης και παρακολουθούσε το ματς φορώντας κουκούλα.</p>
      <p>Από το επόμενο κιόλας παιχνίδι, έχοντας προηγηθεί η αποχώρηση του Νίκου Νταμπίζα, ο 22χρονος εξτρέμ ο οποίος διανύει την τέταρτη χρονιά του στον Παναθηναϊκό άρχισε να υπολογίζεται και πάλι από τον Γιώργο Δώνη έχοντας συμφωνήσει να ανανεώσει το συμβόλαιο του και η παρουσία του ήρθε να βελτιώσει και άλλο το τριφύλλι.</p>
      <p>Τότε στο πρώτο του ματς μετά από ένα μήνα είχε σκοράρει με ένα όμορφο γκολ και είχε δώσει το τρίποντο στην ομάδα του σε μια δύσκολη έδρα. Πλέον στο ματς με την ΑΕΚ έφτασε να είναι ο παίκτης που πήρε πάνω του τις περισσότερες ενέργειες και που βοήθησε τα μέγιστα το τριφύλλι να φτάσει στην ανατροπή έχοντας και την ασίστ στο δεύτερο γκολ του Περέα.</p>
      <p> </p>
      <p>Ουσιαστικά ο Χατζηγιοβάνης τώρα αρχίζει να βρίσκει ρυθμό, σε αντίθεση με τους συμπαίκτες του, καθώς το ντέρμπι με την ΑΕΚ ήταν το τέταρτο συνεχόμενο παιχνίδι του 22χρονου εξτρέμ με την πράσινη φανέλα και όλοι γνωρίζουν πως ένας ποδοσφαιριστής για να αρχίσει να έχει ρυθμό πρέπει να έχει παιχνίδια στα πόδια του.</p>
      <h3>ΤΙ ΔΕΙΧΝΟΥΝ ΟΙ ΑΡΙΘΜΟΙ</h3>
      <p>Ας δούμε τι λένε χαρακτηριστικά οι αριθμοί. Ο Χατζηγιοβάνης στα πρώτα έξι παιχνίδια είχε παίξει μόλις σε δυο εξ αυτών κόντρα σε ΟΦΗ και Άρη και συνολικά είχε χρησιμοποιηθεί μόλις 135 λεπτά έχοντας μια τελική και εν γένει κακή παρουσία. Όπως βέβαια στο σύνολο της και η υπόλοιπη ομάδα του Παναθηναϊκού.</p>
      <p>Εν συνεχεία έμεινε τρία παιχνίδια εκτός και πλέον έχει επανέλθει στα τέσσερα τελευταία ματς που έχει δώσει το τριφύλλι με Ατρόμητο, ΑΕΛ, ΠΑΟΚ και ΑΕΚ.</p>
      <p>Συνολικά έχει παίξει 315 λεπτά, όλα ως βασικός, και έχει ένα γκολ, κόντρα στον Ατρόμητο, και μια ασίστ κόντρα στην ΑΕΚ στο γκολ του Περέα αλλά παράλληλα έχει ανεβάσει τις τελικές του, τα γεμίσματα του, τα κλεψίματα του αλλά και την εν γένει παρουσία του σε κάθε αγώνα του Παναθηναϊκού.</p>
      <h3>ΑΚΟΜΑ ΚΑΛΥΤΕΡΟΣ</h3>
      <p>Από τη στιγμή που θα βρει λοιπόν ρυθμό και θα πάρει και άλλα παιχνίδια στα πόδια του στον Παναθηναϊκό περιμένουν να τον δουν ακόμα καλύτερο στα επόμενα ματς. Πιστεύουν άλλωστε σε αυτόν, δουλεύουν στις ατέλειες που έχει και θεωρούν πως έχει τα χαρακτηριστικά που χρειάζεται ένας σύγχρονος εξτρέμ για να βοηθήσει το τριφύλλι.</p>
      <p>Περιμένουν και άλλα γκολ, και άλλες ασίστ ενώ γνωρίζουν πως και ο ίδιος ψυχολογικά το τελευταίο διάστημα είναι αρκετά ανεβασμένος και αυτό φαίνεται εντός και εκτός αγωνιστικού χώρου.</p>
    </article>
  </body>
</html>