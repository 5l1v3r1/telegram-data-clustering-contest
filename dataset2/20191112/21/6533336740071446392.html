<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/falso-storico-notti-magiche-ndash-chiamato-causa-cazzullo-218848.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-12T21:30:00+00:00"/>
    <meta property="og:title" content="Il napolista’ a cazzullo:ecco chi tifo’ il san paolo tra italia e argentina ai mondiali del '90"/>
    <meta property="og:description" content="IL FALSO STORICO SULLE NOTTI MAGICHE/2 – CHIAMATO IN CAUSA DA CAZZULLO ‘IL NAPOLISTA’ FA CHIAREZZA SU CHI TIFO’ IL SAN PAOLO TRA ITALIA E ARGENTINA NELLA SEMIFINALE DEL ’90 – IL PEZZO DI RONCONE, LE PAROLE DI VICINI (“IL TIFO A ROMA ERA STATO DIVERSO”) - &quot;GIANCARLO DOTTO, NEL SUO LIBRO SU CARMELO BENE, RICORDA IL POMERIGGIO TRASCORSO A TIFARE BRASILE, IL 5 LUGLIO DEL 1982. MA NESSUNO CI HA IMBASTITO UN PROCESSO&quot;"/>
  </head>
  <body>
    <article>
      <h1>Il napolista’ a cazzullo:ecco chi tifo’ il san paolo tra italia e argentina ai mondiali del '90</h1>
      <address>
        <time datetime="2019-11-12T21:30:00+00:00">12 Nov 2019, 21:30</time>
      </address>
      <p>
        <b>IL FALSO STORICO SULLE NOTTI MAGICHE/2 – CHIAMATO IN CAUSA DA CAZZULLO ‘IL NAPOLISTA’ FA CHIAREZZA SU CHI TIFO’ IL SAN PAOLO TRA ITALIA E ARGENTINA NELLA SEMIFINALE DEL ’90 – IL PEZZO DI RONCONE, LE PAROLE DI VICINI (“IL TIFO A ROMA ERA STATO DIVERSO”) - "GIANCARLO DOTTO, NEL SUO LIBRO SU CARMELO BENE, RICORDA IL POMERIGGIO TRASCORSO A TIFARE BRASILE, IL 5 LUGLIO DEL 1982. MA NESSUNO CI HA IMBASTITO UN PROCESSO"</b>
      </p>
      <hr/>
      <p>
        <a href="https://www.dagospia.com/rubrica-30/sport/falso-storico-notti-magiche-cazzullo-sorrentino-san-paolo-218660.htm">https://www.dagospia.com/rubrica-30/sport/falso-storico-notti-magiche-cazzullo-sorrentino-san-paolo-218660.htm</a>
      </p>
      <p>
        <b>IL NAPOLISTA RISPONDE A CAZZULLO</b>
      </p>
      <p>
        <b>Massimiliano Gallo per <a href="http://www.ilnapolista.it/">www.ilnapolista.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255273/1236344.htm">
          <img src="https://cdn-static.dagospia.com/img/foto/11-2019/italia-argentina-mondiali-90-maradona-bergomi-1236344.png"/>
        </a>
        <figcaption>italia argentina mondiali 90 maradona bergomi</figcaption>
      </figure>
      <p>Aldo Cazzullo, sul Corriere della Sera, chiama in causa il Napolista per provare a dipanare un’intricata matassa nazionale. Italia-Argentina del 90 è uno snodo ineludibile della storia patria, calcistica e no. E anche della narrazione che Napoli ha scelto per sé, sempre più evidente col passare degli anni. Contraddistinta da un mix di auto-ghettizzazione, irrefrenabile desiderio di diversità e una suscettibilità sempre più debordante.</p>
      <p>La stessa che ha portato a bollare il recente – bellissimo – documentario di Kapadia su Maradona come un film contro Napoli, perché il regista ha osato mostrare la camorra, Forcella, i Giuliano. The dark side di Diego a Napoli. Un documentario potente, senza alcuna tesi precostituita, che si affida alle forza delle immagini. Scorrono anche quelle di Italia-Argentina che Kapadia descrive in assoluta buona fede, senza addentrarsi nella polemica. E mostra napoletani sì rispettosi per Maradona – non fischiarono l’inno argentino – eppure sinceramente schierati per l’Italia e infine affranti per la sconfitta.</p>
      <figure>
        <a href="https://www.dagospia.com/mediagallery/Dago_fotogallery-255273/1236343.htm">
          <img src="https://cdn-static.dagospia.com/img/foto/11-2019/italia-argentina-mondiali-90-maradona-bergomi-1236343.png"/>
        </a>
        <figcaption>italia argentina mondiali 90 maradona bergomi</figcaption>
      </figure>
      <p>Il San Paolo, non ce ne voglia Paolo Sorrentino, tifò decisamente Italia. Chi scelse Maradona e l’Argentina – e io sono qui ad autodenunciarmi -, lo fece in silenzio. E non per questioni meridionalistiche. Maradona era il fratello, la fidanzata, l’amico. E poi era Maradona. Il “tifo contro” è per definizione minoranza. E può essere legato a mille motivi, non ultimi quelli strettamente estetici, calcistici. Giancarlo Dotto, nel suo libro su Carmelo Bene, ricorda il pomeriggio trascorso a tifare Brasile, quel 5 luglio del 1982. E nessuno ci ha imbastito un processo.</p>
      <figure>
        <a href="https://www.dagospia.com/mediagallery/Dago_fotogallery-255273/1237418.htm">
          <img src="https://cdn-static.dagospia.com/img/foto/11-2019/pezzo-roncone-1237418.png"/>
        </a>
        <figcaption>pezzo roncone italia argentina</figcaption>
      </figure>
      <p>Quella sera, nella conferenza post-partita, Vicini si aggrappò a una ciambella di salvataggio. Non lui che aveva sbagliato formazione, con Baggio in panchina e Vialli di nuovo in campo. Non Zenga che era uscito a farfalle su Caniggia. Non la squadra che si era ritrovata con le gambe molli dopo un Mondiale fin lì esaltante. Disse che sì, a Roma, all’Olimpico, nelle partite precedenti, il tifo era stato diverso. Umano. Comprensibile. La verità, in fondo, è quel che le persone vogliono sentirsi dire.</p>
      <figure>
        <a href="https://www.dagospia.com/mediagallery/Dago_fotogallery-255273/1236342.htm">
          <img src="https://cdn-static.dagospia.com/img/foto/11-2019/italia-argentina-mondiali-90-1236342.png"/>
        </a>
        <figcaption>italia argentina mondiali 90</figcaption>
      </figure>
    </article>
  </body>
</html>