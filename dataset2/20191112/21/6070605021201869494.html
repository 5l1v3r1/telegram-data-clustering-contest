<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/amistos-territori-hostil_0_2343365675.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T21:21:22+00:00"/>
    <meta property="og:title" content="Un amistós en territori hostil"/>
    <meta property="og:description" content="El Barça defensa el vessant solidari del partit"/>
  </head>
  <body>
    <article>
      <h1>Un amistós en territori hostil</h1>
      <h2>El Barça defensa el vessant solidari del partit</h2>
      <address>
        <time datetime="2019-11-12T21:21:22+00:00">12 Nov 2019, 21:21</time>
      </address>
      <p>A principis d’octubre el Barça anunciava que es desplaçaria a Cartagena per jugar un amistós aprofitant aquesta aturada de seleccions i que els diners recaptats de la venda d’entrades es destinarien als damnificats per les riuades que van afectar Múrcia. Un anunci que va generar controvèrsia, sobretot en l’entorn blaugrana, perquè es tracta d’una regió que va aprovar una moció al seu parlament perquè s’apliqués de manera immediata l’article 155 a Catalunya.</p>
      <p>La resposta pública del Barça va ser immediata i contundent. Josep Vives, el portaveu de l’entitat blaugrana, va posar l’accent en l’aspecte solidari d’aquest partit i va deixar de banda totes les qüestions polítiques. “Saben què passa -responia a un dels periodistes-, que quan les persones ens necessiten no mirem ni el carnet, ni la procedència, ni el color de la pell, ni si pensen com nosaltres o no, ni tampoc amb la llengua en què parlen”. Aleshores encara s’havien de repetir les eleccions generals, en què Vox s’ha convertit en el partit més votat a Múrcia, seguit del Partit Popular.</p>
      <p>“Si parlem d’unes persones que són en una zona d’Espanya que ha patit pluges molt importants i nosaltres els podem ajudar aportant el nostre gra de sorra, ho farem, pensin el que pensin, encara que pensin d’una manera molt diferent de nosaltres”, afegia Vives, que recordava també que el Barça porta molts anys expressant els valors solidaris a través de la Fundació, que actua tant a Catalunya com a la resta del món, sobretot amb nens i nenes en entorns vulnerables.</p>
      <p>Malgrat aquestes declaracions, el cert és que en el mateix Barça, també en les altes esferes, aquest amistós ha generat debat sobre si era adient tenint en compte el moment polític actual que es viu a Catalunya, i més concretament el posicionament de l’entitat, que es va mostrar contrària a la sentència de l’1-O i que també s’havia mostrat contrària a l’aplicació del 155, poc després del referèndum. “Vam dir que hi estàvem en contra i ho continuem mantenint”, verbalitzava Josep Vives, separant el conflicte polític de la part esportiva.</p>
      <h3>El Cartagena demana respecte</h3>
      <p>Tots els dubtes del bàndol blaugrana es converteixen en elogis per part del Cartagena. Tot i que, per aquest clima polític, des de l’entitat tenen por que algun aficionat aprofiti el partit per xiular els jugadors del Barça. “No crec que a cap espectador se li acudeixi xiular un equip que s’ha ofert a donar-nos un cop de mà. Espero que ningú vingui a fer el ximple. Rebrem el Barça com es mereix, sigui quina sigui la seva ideologia, per haver-nos vingut a ajudar”, deia el president del Cartagena, Francisco Belmonte. L’estadi Cartagonova, l’escenari del partit, té capacitat per a 15.000 espectadors i ara per ara ja s’han venut 13.000 localitats.</p>
    </article>
  </body>
</html>