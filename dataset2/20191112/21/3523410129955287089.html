<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639678/%D8%AA%D9%88%D8%B3%D8%B9%D9%87-%D8%A8%D8%AF%D9%88%D9%86-%D8%B9%D8%AF%D8%A7%D9%84%D8%AA-%D8%AF%D8%B1-%D9%86%D8%B8%D8%A7%D9%85-%D8%AC%D8%A7%DB%8C%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T21:06:00+00:00"/>
    <meta property="og:title" content="توسعه بدون عدالت در نظام جایی ندارد"/>
    <meta property="og:description" content="رییس ستاد اجرایی فرمان امام تاکید کرد: در نظام جمهوری اسلامی، توسعه ای که همراه با عدالت نباشد جایی ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/639678/%D8%AA%D9%88%D8%B3%D8%B9%D9%87-%D8%A8%D8%AF%D9%88%D9%86-%D8%B9%D8%AF%D8%A7%D9%84%D8%AA-%D8%AF%D8%B1-%D9%86%D8%B8%D8%A7%D9%85-%D8%AC%D8%A7%DB%8C%DB%8C-%D9%86%D8%AF%D8%A7%D8%B1%D8%AF">توسعه بدون عدالت در نظام جایی ندارد</a>
      </h1>
      <h2>رییس ستاد اجرایی فرمان امام تاکید کرد: در نظام جمهوری اسلامی، توسعه ای که همراه با عدالت نباشد جایی ندارد.</h2>
      <address><time datetime="2019-11-12T21:06:00+00:00">12 Nov 2019, 21:06</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> در جریان سفر رییس ستاد اجرایی فرمان امام به سیستان و بلوچستان، مراسم بهره‌برداری از ۵۰۰۰ طرح <b>اشتغالزایی</b> اجتماع محور بنیاد برکت با ایجاد ۱۴ هزار شغل <b>مستقیم و غیرمستقیم</b> در این استان برگزار شد.</p>
      <p><b>به گزارش بولتن نیوز</b> به نقل از بنیاد برکت، محمد مخبر در این مراسم استان سیستان و بلوچستان را از جمله نمادهای یک زندگی اسلامی با وجود مذاهب مختلف ذکر کرد و گفت: در کمتر جایی در دنیا، شاهد چنین زندگی آرام و پر از صلحی میان ادیان و مذاهب مختلف هستیم.</p>
      <p>رییس ستاد اجرایی فرمان امام تصریح کرد: حجم خدمات ستاد در مناطق سنی نشین در برخی موارد چندین برابر مناطق شیعه نشین است و این یکی از نعمتهای نظام جمهوری اسلامی به شمار می رود.</p>
      <p>مخبر با تاکید بر اینکه یکی از وظایف اصلی هر نظامی بحث توسعه است خاطرنشان کرد: در نظام اسلامی، توسعه ای که همراه با عدالت نباشد جایی ندارد. نکته مهمی که در مهندسی ذهنی امام راحل بود و در حال حاضر توسط رهبر معظم انقلاب به شدت دنبال می شود همین بحث توسعه همراه با عدالت است. در بیانیه گام دوم انقلاب نیز محوریت با عدالت است.</p>
      <p>رییس ستاد اجرایی فرمان امام ادامه داد: دفاع از مظلوم و حاکمیت عدالت یکی از ارکان نظام اسلامی است و طبیعتاً وقتی نمی توانیم به آنچه در خارج از مرزها میگذرد بی تفاوت باشیم، توسعه همراه با عدالت در داخل کشور چندین برابر اهمیت پیدا میکند.</p>
      <p>وی با مقایسه اوضاع امروز ایران با پیش از انقلاب اسلامی اظهار داشت: در این مدت هر چه ایران قدرتمند شده، آمریکا رو به ضعف رفته است. ایران به لحاظ سیاسی، نظامی و امنیتی قابل قیاس با هیچ کشوری در منطقه نیست.</p>
      <p>مخبر یادآور شد: مواجهه اصلی دشمنان با ما در حوزه اقتصاد است و در این جنگ اقتصادی، بیشترین فشار بر مناطق محروم و اقشار ضعیف است.</p>
      <p>رییس ستاد اجرایی فرمان امام افزود: ستاد با توجه به دستورات صریح مقام معظم رهبری بر بحث توسعه همراه با عدالت متمرکز شده و اکنون در مناطق محروم ۳۱ استان کشور در وسیع ترین شکلش مشغول خدمت رسانی است.</p>
      <p>مدیر عامل بنیاد برکت ستاد اجرایی فرمان حضرت امام (ره) نیز در این مراسم با اشاره به فعالیت های صورت گرفته در دلگان گفت: تا به امروز ۳۰ پروژه عمرانی و زیربنایی در این شهرستان تعهد شده است که برخی از آنها به بهره برداری رسیده و مابقی نیز ابلاغ شده و در دست اقدام است.</p>
      <p>امیرحسین مدنی افزود: دلگان یکی از ۱۴ شهرستان هدف ستاد اجرایی فرمان امام در استان سیستان و بلوچستان است و تا به امروز ۴۸۲ طرح اشتغالزایی منجر به ایجاد ۱۳۵۰ شغل ایجاد شده و ۶۵۸ طرح نیز در حال عملیاتی شدن است.</p>
      <p>مدیرعامل بنیاد برکت اظهار داشت: امروز ۵ هزار طرح در ۱۴ شهرستان و ۸۰۰ روستای استان سیستان و بلوچستان به بهره برداری می رسد و ۴۸۰۰ طرح دیگر نیز در حال اجراست</p>
    </article>
  </body>
</html>