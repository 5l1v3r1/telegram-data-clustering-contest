<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kolumne/clanek/komentar-darinke-pavlic-kamien-pasti-pretirano-nizkih-cen-248249"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T21:25:00+00:00"/>
    <meta property="og:title" content="Komentar Darinke Pavlič Kamien: Pasti pretirano nizkih cen"/>
    <meta property="og:description" content="Različne prehranske afere, tudi zadnja z avstrijskim mesom, nas opozarjajo na nevarnosti, ki jih predstavljajo nakupi hrane brez premisleka. Pa vendar je treba poudariti, brez dlake na jeziku, da ima..."/>
  </head>
  <body>
    <article>
      <h1>Komentar Darinke Pavlič Kamien: Pasti pretirano nizkih cen</h1>
      <h2>Zato kupci ravnamo najpametneje, če izbiramo preverjene prehranske izdelke.</h2>
      <address><time datetime="2019-11-12T21:25:00+00:00">12 Nov 2019, 21:25</time> by <a rel="author">Novice</a></address>
      <p>Različne prehranske afere, tudi zadnja z avstrijskim mesom, nas opozarjajo na nevarnosti, ki jih predstavljajo nakupi hrane brez premisleka. Pa vendar je treba poudariti, brez dlake na jeziku, da imamo Slovenci vendarle na voljo dobro in zdravo hrano, marsikdaj precej boljšo od tistih, s katerimi se najraje primerjamo.<br/><br/>Če se med pisci različnih poučnih prispevkov najde kakšen, ki privoščljivo in bolj poudarjeno posvari vsejedce, da bi z drugačno prehrano živeli bolj zdravo in dlje, je to zgolj incident, ki mu ne moremo pripisati posebnega pomena. Vsem sporočilom navkljub pa ostane dejstvo, da o ponudbi v naših trgovinah odločamo predvsem sami.<br/><br/>Zato kupci ravnamo najpametneje, če pri svojih odločitvah upoštevamo načelo previdnosti, izbiramo prehranske izdelke znanih, preverjenih imen in se izogibamo vabljivim ponudbam pretirano nizkih cen. Kajti, ko gre za hrano, to ni ravno najboljše priporočilo. Že mora biti nekakšen razlog, da je proizvajalec pripravljen ponuditi isti izdelek za 30 ali več odstotkov niže, kot pa je njegova običajna cena. Dokazov za to ni malo.<br/><br/>V proizvodnji hrane pač ni mogoče pričakovati ekstremnih dobičkov, zato tako globoki popusti brez posebnega razloga ne morejo biti običajna poslovna poteza. So pa lahko jasen alarm, da s tem živilom ni vse povsem v redu. Prehranske afere so in bodo tudi ostale del našega vsakdana, saj stoodstotnega nadzora ne more biti, in vedno se najde kdo, ki svojo težavo poskuša rešiti na račun drugih.</p>
      <blockquote>Zato kupci ravnamo najpametneje, če izbiramo preverjene prehranske izdelke.</blockquote>
      <p>Zanimivo, da te posebne priložnosti prihajajo iz tujine. Začuda, saj hrana tam ni cenejša kot pri nas, zato je najbolj verjeten razlog prodora cenene hrane iz tujine, še zlasti mesa, v slovenske trgovine naša poudarjena občutljivost za ceno. Ravnamo, kot da bi kupovali blago, ki nima vpliva na naše zdravje in dobro počutje.<br/><br/>Ob presoji kakovosti smo prepuščeni sami sebi, zato je naša ključna naloga, da se odločimo in v trgovinah ne segamo po akcijskih izdelkih brez jasnega porekla in zgodovine. Tako bomo s trgovskih polic pregnali tveganje in možnosti, da se afere, podobne tej z avstrijskim mesom, ponavljajo.</p>
    </article>
  </body>
</html>