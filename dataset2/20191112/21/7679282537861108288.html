<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-woman-put-pressure-for-marriage-lover-took-this-dreadful-step-2846492.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T21:45:27+00:00"/>
    <meta property="og:title" content="महिला ने डाला शादी की दबाव तो प्रेमी ने उठाया ये खौफनाक कदम"/>
    <meta property="og:description" content="अलीपुर इलाके में एक युवक ने शादी का दबाव डालने पर अपनी महिला मित्र की हत्या कर दी। पुलिस ने मंगलवार सुबह इलाके के एक होटल के कमरे से महिला का खून से लथपथ शव बरामद कर लिया है। वहीं, आरोपी विक्की मान..."/>
  </head>
  <body>
    <article>
      <h1>महिला ने डाला शादी की दबाव तो प्रेमी ने उठाया ये खौफनाक कदम</h1>
      <address><time datetime="2019-11-12T21:45:27+00:00">12 Nov 2019, 21:45</time> by <a rel="author">वरिष्ठ संवाददाता,नई दिल्ली।</a></address>
      <p>अलीपुर इलाके में एक युवक ने शादी का दबाव डालने पर अपनी महिला मित्र की हत्या कर दी। पुलिस ने मंगलवार सुबह इलाके के एक होटल के कमरे से महिला का खून से लथपथ शव बरामद कर लिया है। वहीं, आरोपी विक्की मान को भी पुलिस गिरफ्तार कर उससे पूछताछ कर रही है।</p>
      <p>जानकारी के अनुसार , अलीपुर स्थित होटल का एक कमरा आशा नाम की महिला ने बुक कराया था। मंगलवार सुबह जब होटल के कर्मचारी कमरे में नाश्ता देने गए तो अंदर से कोई जवाब नहीं मिला। फिर कर्मचारियों ने दूसरी चाभी से कमरा खोला तो उन्हें महिला खून से लथपथ हालत में बेड पर पड़ी मिली। इसके बाद उन्होंने पुलिस को मामले की सूचना दी। घायल महिला को स्थानीय अस्पताल में भर्ती कराया गया, जहां उसकी मौत हो गई। पुलिस अधिकारियों ने हत्या का मामला दर्जकर जांच के लिए इंस्पेक्टर दर्शन लाल के नेतृत्व में एसआई संदीप नंदल की टीम गठित की गई।</p>
      <p>
        <b>सीसीटीवी फुटेज से सुराग मिला:</b>
      </p>
      <p>पुलिस ने होटल परिसर में लगे सीसीटीवी कैमरों की फुटेज खंगाली। एक फुटेज में युवक कमरे में जाता दिखाई दिया। फिर वही युवक रात को अकेले बाहर निकलता हुआ दिखाई दिया। शक के आधार पर पुलिस ने युवक की तलाश शुरू की। एसआई संदीप की टीम ने आरोपी की पहचान अलीपुर निवासी विक्की मान के तौर पर की और दोपहर में आरोपी को हिरासत में ले लिया।</p>
      <p>
        <b>घायल हालत में छोड़कर भाग गया:</b>
      </p>
      <p>पुलिस अधिकारी ने बताया कि विक्की का सोमवार को जन्मदिन था और इसी मौके पर आशा ने पार्टी दी थी। महिला और विक्की दोनों कमरे में अकेले शराब पी रहे थे।</p>
      <p>रात करीब 11 बजे आशा ने उससे शादी करने की बात कही। इससे विक्की नाराज हो गया। नशे में धुत विक्की ने महिला के चेहरे पर जोरदार वार किया और फिर उसका गला दबा दिया। इससे महिला के मुंह से खून निकलने लगा, यह देखकर विक्की फरार हो गया।</p>
    </article>
  </body>
</html>