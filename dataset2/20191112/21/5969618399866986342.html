<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Barcelona/ksespasma-rakitits-kata-valverde-moy-ekopsan-th-mpala-niwthw-thlipsh.5638499.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T21:33:00+00:00"/>
    <meta property="og:title" content="Ξέσπασμα Ράκιτιτς κατά Βαλβέρδε: Μου έκοψαν τη μπάλα, νιώθω θλίψη"/>
    <meta property="og:description" content="Την απογοήτευσή του για το γεγονός πως ο Ερνέστο Βαλβέρδε τον έθεσε στο περιθώριο εξέφρασε μέσω τηλεοπτικής του συνέντευξης ο Ιβάν Ράκιτιτς, τονίζοντας μεταξύ άλλων πως είναι 31 και όχι... 38 ετών!"/>
  </head>
  <body>
    <article>
      <h1>Ξέσπασμα Ράκιτιτς κατά Βαλβέρδε: Μου έκοψαν τη μπάλα, νιώθω θλίψη</h1>
      <h2>Την απογοήτευσή του για το γεγονός πως ο Ερνέστο Βαλβέρδε τον έθεσε στο περιθώριο εξέφρασε μέσω τηλεοπτικής του συνέντευξης ο Ιβάν Ράκιτιτς, τονίζοντας μεταξύ άλλων πως είναι 31 και όχι... 38 ετών!</h2>
      <address><time datetime="2019-11-12T21:33:00+00:00">12 Nov 2019, 21:33</time> by <a rel="author">Βαγγέλης Σταματόπουλος</a></address>
      <p>Ο Ιβάν Ράκιτιτς συμπλήρωσε το περασμένο καλοκαίρι πέντε χρόνια παρουσίας στο Καμπ Νόου και στο διάστημα από το 2014 μέχρι το 2019 είχε σημαντική συμβολή στους αρκετούς τίτλους που πήρε η <a href="https://www.sport24.gr/football/omades/Barcelona/">Μπαρτσελόνα</a>, όμως η φετινή σεζόν βρίσκεται σε μία άκρως άβολη κατάσταση, με έναν ρόλο εντελώς άχαρο.</p>
      <p>Αυτόν του αναπληρωματικού που δεν χωράει στα βασικά πλάνα του Ερνέστο Βαλβέρδε, με το χρόνο συμμετοχής του να μην αφήνει περιθώρια για δεύτερες σκέψεις: μετράει μόλις 197 λεπτά στα 7 ματς πρωταθλήματος που έχει πάρει μέρος και 58 στα 3 ματς Champions League που έχει αγωνιστεί, με το νούμερο "255" (συνολικός χρόνος συμμετοχής) να έχει καταρρακώσει το ηθικό του Κροάτη.</p>
      <p>Δεν είχε μάλιστα τον παραμικρό ενδοιασμό να εξωτερικεύσει την πίκρα και το θυμό του για τη στάση των μπλαουγκράνα απέναντί του, με τον Ράκιτιτς να παραχωρεί συνέντευξη στον Χόρχε Βαλντάνο στο κανάλι "Movistar" (θα προβληθεί ολόκληρη την ερχόμενη Πέμπτη) και να είναι καυστικός:</p>
      <figure>
        <img src="https://www.sport24.gr/football/omades/Barcelona/article5638504.ece/BINARY/w620/rakitic2.jpg"/>
      </figure>
      <p>
        <i>"Σέβομαι τις αποφάσεις του προπονητή, οποιουδήποτε συλλόγου. Εγώ σε αυτά τα πέντε χρόνια έδωσα πολλά στην Μπαρτσελόνα και θέλω να συνεχίσω να περνώ καλά εντός γηπέδου.</i>
      </p>
      <p><i>Είμαι 31 ετών, όχι 38. Αισθάνομαι πως βρίσκομαι σε πολύ καλή κατάσταση"</i>, τόνισε μεταξύ άλλων ο Ράκιτιτς, για να προσθέσει με νόημα:</p>
      <p>
        <i>"Η κόρη μου όταν της παίρνουν τα παιχνίδια της, αισθάνεται λυπημένη. Το ίδιο ισχύει και για μένα. Μου έχουν κόψει τη μπάλα και είμαι θλιμμένος".</i>
      </p>
      <figure>
        <iframe data-src="https://twitter.com/MovistarFutbol/status/1194316566810255360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/Spain/mpartselona-thelta-4-1-o-valverde-eixe-to-theo-mesi-mazi-toy.5636459.html">Μπαρτσελόνα - Θέλτα 4-1: Ο Βαλβέρδε είχε το θεό (Μέσι) μαζί του</a>
      </h4>
      <h4>
        <a href="https://www.sport24.gr/football/diethnes-podosfairo/mpartselona-thelei-xaalant-alla-oxi-me-100-ekat-eyrw.5638502.html">Μπαρτσελόνα: Θέλει Χάαλαντ, αλλά όχι με 100 εκατ. ευρώ</a>
      </h4>
    </article>
  </body>
</html>