<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/K3X4b6/ahlholm-avgjorde-for-storhamar-mot-gamleklubben-vaalerenga"/>
    <meta property="og:site_name" content="Bergens Tidende"/>
    <meta property="article:published_time" content="2019-11-12T21:43:39+00:00"/>
    <meta property="og:title" content="Storhamar vant hockeykrigen over Vålerenga"/>
    <meta property="og:description" content="Storhamar slo Vålerenga 5-3 i et heseblesende og intenst eliteserieoppgjør som ble avgjort av tidligere VIF-spillere."/>
  </head>
  <body>
    <article>
      <h1>Storhamar vant hockeykrigen over Vålerenga</h1>
      <h2>Storhamar slo Vålerenga 5-3 i et heseblesende og intenst eliteserieoppgjør som ble avgjort av tidligere VIF-spillere.</h2>
      <address><time datetime="2019-11-12T21:43:39+00:00">12 Nov 2019, 21:43</time> by <a rel="author">NTB</a></address>
      <p>
        <b>Storhamar – Vålerenga 5-3 (3-0, 1-3, 1-0)</b>
      </p>
      <p>Fjorårets poengkonge i VIF, Rasmus Ahlholm, ga Storhamar ledelsen før enda en tidligere VIF-spiller, Steffen Thoresen, la på til sluttresultatet 5-3. Før det hadde Vålerenga kjempet seg tilbake etter å ha ligget under 0-3, men gjestene ble straffet med mål av fire av sine eks-spillere.</p>
      <p>
        <b>Det var Storhamar som tok første stikk i en første periode vertene dominerte totalt.</b>
      </p>
      <p>Hamar-laget var i undertall, men klarte likevel å ta ledelsen 1-0 da canadieren Matt Prapavessis fikk pucken av Eirik Salsten og sendte den i mål bak Steffen Søberg. Storhamars sjette mål i undertallsspill så langt denne sesongen, som er best av alle i Eliteserien.</p>
      <details>
        <summary>Fakta<br/>Storhamar – Vålerenga 5-3 (3-0, 1-3, 1-0)</summary>
        <p>Ishockey eliteserien menn tirsdag:</p>
        <p>Mål:</p>
        <p>1. periode: 1-0 (8.46) Matt Prapavessis (Eirik Salsten), 2-0 (12.19) Salsten (Prapavessis, Patrick Thoresen), 3-0 (14.44) Andreas Øksnes (Jonas Djupvik Løvlie, Steffen Thoresen).</p>
        <p>2. periode: 3-1 (23.01) Oskar Hjartåker Blegen (Kalle Ekelund, Christoffer Larssen Berger), 3-2 (28.03) Magnus Brekke Henriksen, 3-3 (35.28) Andreas Stene (Ekelund, Mats Trygg), 4-3 (38.25) Rasmus Ahlholm.</p>
        <p>3. periode: 5-3 (44.19) S. Thoresen (Martin Rønnild, Løvlie).</p>
        <p>Utvisninger: Storhamar 11 x 2 min., Vålerenga 12 x 2 min.</p>
        <p>(©NTB)</p>
      </details>
      <figure>
        <img src="https://images.sacdn.no/v2/images/f07988ad-b0ea-45f4-b652-0bf4786aa626?fit=crop&amp;h=1267&amp;w=1900&amp;s=0e86794f47213454813d8779d7a0b6fab711aef8"/>
        <figcaption>Storhamars Rasmus Ahlholm jubler etter å ha satt inn 4-3 mot gamle lagkamerater under eliteseriekampen i ishockey mellom Storhamar og Vålerenga tirsdag.<cite>Foto: Fredrik Hagen / NTB scanpix</cite></figcaption>
      </figure>
      <p>
        <a href="https://www.bt.no/sport/i/g7xx5J/to-oilers-spillere-scoret-for-landslaget">Les også<br/>To Oilers-spillere scoret for landslaget<br/></a>
        <a href="https://www.bt.no/sport/i/0nqWvG/oilers-profil-hylles-etter-oppvisning-han-er-en-stor-spiller">Les også<br/>Oilers-profil hylles etter oppvisning: – Han er en stor spiller</a>
      </p>
      <p>– Vi er veldig aggressive i undertall, vi prøver å bevege oss så mye vi kan. Så når de mister pucken, kjører vi på, sa målscorer Prapavessis til TV 2 etter første periode.</p>
      <p>
        <b>Storhamar var langt fra ferdig med å score i første periode, for kun få minutter senere var de i overtall, og denne gang var det tidligere VIF-spiller Salsten som styrte inn scoringen etter pasning fra Prapavessis.</b>
      </p>
      <p>Andreas Øksnes, som er nok en tidligere Vålerenga-mann, scoret også 3-0 før første periode var over. Ordtaket sier at det er av sine egne man skal ha det, og VIF skulle bli straffet av enda flere eks-spillere senere i kampen.</p>
      <h3>VIF utlignet</h3>
      <p>Men først slo Vålerenga for alvor tilbake i andre periode. Oskar Blegen styrte pucken i mål på lekkert vis, og like etterpå reduserte Martin Brekke Henriksen til 2-3.</p>
      <p>Utligningen til 3-3 kom også i annen periode, da Storhamar måtte klare seg med tre mot fem, med brødrene Steffen og Patrick Thoresen i utvisningsboksen. Vålerenga brukte nesten et minutt på å score, men akkurat da Steffen Thoresen kom på isen, styrte Andreas Stene pucken i mål.</p>
      <p>Storhamar klarte likevel å få tilbake ledelsen inn i tredje og siste periode, for den mye omtalte Rasmus Ahlholm scoret selvfølgelig også mot laget han forlot etter forrige sesong.</p>
      <p>– Det var jævlig deilig, sa Ahlholm til TV 2 i den siste pausen og sparte for all del ikke på målfeiringen mot gamleklubben.</p>
      <p>
        <a href="https://www.bt.no/sport/i/VbX4bW/rasende-vif-trener-refset-dommeren-etter-tap-mot-oilers-vi-ble-rane">Les også<br/>Rasende VIF-trener refset dommeren etter tap mot Oilers: – Vi ble ranet</a>
      </p>
      <h3>Ampert</h3>
      <p>Overgangen var ikke populær i Vålerenga-leieren, som hadde meldt at svensken skulle få det litt ekstra tøft i sitt første møte med gamleklubben. Ahlholm påsto at han ikke merket noe til det i pauseintervjuet.</p>
      <p>– Nei, det synes jeg absolutt ikke, sa Ahlholm på spørsmål om han hadde fått noen ekstra smeller.</p>
      <p>Intervjuet kom rett etter en stor krangel mellom lagene da tiden gikk ut i andre periode. Det var bare forsmaken på det som skulle bli en veldig fysisk tredje periode, preget av flere krangler og hele ti tominuttere.</p>
      <p>Mål ble det bare ett til av, da Steffen Thoresen ble kveldens fjerde tidligere VIF-spiller som scoret for Storhamar. Han fikk pucken helt alene etter en dropp og satte sitt mål nummer 100 for Storhamar.</p>
      <p>Storhamar drar ifra Vålerenga på tabellen og har nå 34 poeng etter 17 kamper. Det er tre poeng mer enn erkerivalen, men likevel åtte poeng bak suverene Stavanger Oilers.</p>
      <related>
        <h4>Mest lest akkurat nå</h4>
        <a href="https://www.bt.no/sport/i/GGXRz6/suksesstreneren-klar-for-sandnes-ulf"/>
        <a href="https://www.bt.no/btmeninger/debatt/i/8mVW92/er-ikkje-sauekjoet-lenger-etande"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/kultur/i/vQG2Vp/paa-sitt-beste-fremkaller-julegoey-2-baade-gaasehud-og-graat-innimellom-l"/>
        <a href="https://www.bt.no/nyheter/okonomi/i/opx2aB/norske-vogntogsjaafoerer-involvert-i-flest-doedsulykker"/>
      </related>
      <ol>
        <li>
          <a href="https://www.bt.no/tag/V%C3%A5lerenga_hockey">Vålerenga hockey</a>
        </li>
      </ol>
    </article>
  </body>
</html>