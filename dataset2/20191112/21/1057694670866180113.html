<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2033135/pateras-elenis-topaloudi-na-zitisoun-singnomi-apo-to-theo-emas-mas-katestrepsan.html"/>
    <meta property="og:site_name" content="News.gr"/>
    <meta property="article:published_time" content="2019-11-12T21:11:52+00:00"/>
    <meta property="og:title" content="Πατέρας Ελένης Τοπαλούδη: Να ζητήσουν συγγνώμη από το Θεό, εμάς μας κατέστρεψαν"/>
    <meta property="og:description" content="Η οργισμένη αντίδραση της οικογένειας της φοιτήτριας στη δημόσια συγχώρεση που ζήτησε η οικογένεια του Ροδίτη κατηγορούμενου"/>
  </head>
  <body>
    <article>
      <h1>Πατέρας Ελένης Τοπαλούδη: Να ζητήσουν συγγνώμη από το Θεό, εμάς μας κατέστρεψαν</h1>
      <address>
        <time datetime="2019-11-12T21:11:52+00:00">12 Nov 2019, 21:11</time>
      </address>
      <h3>Η οργισμένη αντίδραση της οικογένειας της φοιτήτριας στη δημόσια συγχώρεση που ζήτησε η οικογένεια του Ροδίτη κατηγορούμενου</h3>
      <p>Δημόσια συγνώμη από τους γονείς της <a href="https://www.news.gr/tag/eleni-topaloudi"><b>Ελένης Τοπαλούδη</b></a>, ζήτησε η οικογένεια του ενός από τους δύο κατηγορουμένους για τον βιασμό και τη δολοφονία της νεαρής φοιτήτριας στη Ρόδο, λέγοντας -μέσω του δικηγόρου της ότι «η οικογένεια του νεαρού Ροδίτη αισθάνεται την υποχρέωση να εκφράσει για μια ακόμη φορά την οδύνη της για το τραγικό περιστατικό και να διατυπώσει τη δημόσια συγγνώμη της στην οικογένεια του θύματος».</p>
      <p>Ωστόσο, ο πατέρας του θύματος, μίλησε στο κεντρικό δελτίο ειδήσεων του ΑΝΤ1 και εξέφρασε την οργή του, λέγοντας ότι «με μία συγγνώμη η Ελένη δεν γυρίζει πίσω».</p>
      <p>«Συγχώρεση να ζητήσουν μόνο από το Θεό», αυτή ήταν η απάντηση της οικογένειας Τοπαλούδη στη <a href="https://www.news.gr/ellada/article/2031874/dolofonia-topaloudi-i-singnomi-ton-gonion-tou-roditi.html"><b>συγγνώμη της οικογένειας του 21χρονου Ροδίτη κατηγορούμενου</b></a> με τον πατέρα της κοπέλας να τονίζει στο δελτίο του ΑΝΤ1:</p>
      <p>«Η προηγούμενη φορά ποια ήταν; Λέει "για μία ακόμα φορά", οι προηγούμενες ποιες ήταν; Ε, τώρα αυτά είναι παιχνιδάκια. Θυμήθηκαν μετά από σχεδόν έναν χρόνο και πριν ξεκινήσουν τα δικαστήρια, να ζητήσουν έστω και με αυτόν τον τρόπο συγγνώμη. Με ένα συγγνώμη, η Ελενίτσα μας δεν γυρίζει πίσω» είπε ο Γιάννης Τοπαλούδης και συνέχισε: «Συγγνώμη να ζητήσουν τώρα μόνο από τον Θεό, γιατί κατέστρεψαν το ίδιο τους το παιδί. Γιατί από μικρή ηλικία δεν το πρόσεξαν όπως θα έπρεπε, και από τους δύο, γιατί παρουσίαζαν επιθετικές συμπεριφορές. Συγγνώμη να ζητήσουν από τα ίδια τους τα παιδιά γιατί οι ίδιοι τα κατέστρεψαν, αλλά κατέστρεψαν και την οικογένειά μας. Συγγνώμη πλέον, μόνο από το Θεό και όχι από εμάς...»</p>
      <p>Ο πατέρας της Ελένης Τοπαλούδη, έκανε λόγο για τερτίπια προκειμένου να ελαφρύνουν τη θέση των παιδιών τους: «Θα προσπαθήσουν να επικαλεστούν το οτιδήποτε, να ελαφρύνουν τη θέση των παιδιών τους. Εμείς τι τερτίπι να σκαρφιστούμε για να μπορέσουμε να ζωντανέψουμε ξανά την κόρη μας;»</p>
      <p>Η πολύκροτη δίκη θα γίνει στις 13 Ιανουαρίου στην Αθήνα και όχι στη Ρόδο, για λόγους ασφαλείας με την οικογένεια Τοπαλούδη να ζητά την αυστηρή τιμωρία των δύο κατηγορουμένων χωρίς να τους αναγνωριστεί κανένα ελαφρυντικό.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2031874/dolofonia-topaloudi-i-singnomi-ton-gonion-tou-roditi.html"/>
        <a href="https://www.news.gr/ellada/article/2017826/xespa-i-mitera-tis-topaloudi-ligo-prin-tin-diki-zo-enan-kathimerino-thanato.html"/>
        <a href="https://www.news.gr/ellada/article/2016629/mitera-katigoroumenou-stin-ipothesi-topaloudi-o-gios-mou-ine-aplos-ena-pedi.html"/>
      </related>
    </article>
  </body>
</html>