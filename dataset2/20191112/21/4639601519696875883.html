<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/world/vretania-kyvernoepitheseis-sto-ergatiko-kai-to-syntiritiko-komma/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T21:14:52+00:00"/>
    <meta property="og:title" content="Βρετανία : Κυβερνοεπιθέσεις στο Εργατικό και το Συντηρητικό κόμμα"/>
    <meta property="og:description" content="Εγιναν με διαφορά λίγων ωρών"/>
  </head>
  <body>
    <article>
      <h1>Βρετανία : Κυβερνοεπιθέσεις στο Εργατικό και το Συντηρητικό κόμμα</h1>
      <h2>Εγιναν με διαφορά λίγων ωρών</h2>
      <address><time datetime="2019-11-12T21:14:52+00:00">12 Nov 2019, 21:14</time> by <a rel="author">ΤοΒΗΜΑ Team</a></address>
      <p>Στόχος χάκερ έγιναν την Τρίτη το Συντηρητικό και το Εργατικό κόμμα της Βρετανίας, οι δύο μεγάλοι αντίπαλοι των επικείμενων εκλογών.</p>
      <p>Οι κυβερνοεπιθέσεις στα δύο κόμματα έγιναν με διαφορά λίγων ωρών, με πρώτο «θύμα» τους Εργατικούς του Τζέρεμι Κόρμπιν.</p>
      <p>
        <a href="https://www.in.gr/2019/11/13/economy/dnt-epimenei-gia-meiosi-syntakseon-kai-aforologitou/">ΔΝΤ : Επιμένει για μείωση συντάξεων και αφορολογήτου</a>
      </p>
      <h3>Η επίθεση των χάκερ στους Εργατικούς</h3>
      <p>Το αντιπολιτευόμενο Εργατικό Κόμμα στη Βρετανία ανακοίνωσε σήμερα ότι υπήρξε θύμα μεγάλης κλίμακας κυβερνοεπίθεσης στις ψηφιακές του πλατφόρμες, αλλά δήλωσε πεπεισμένο ότι δεν σημειώθηκε παραβίαση δεδομένων.</p>
      <p>Ένας εκπρόσωπος του κόμματος είπε ότι οι Εργατικοί κατήγγειλαν την κυβερνοεπίθεση που δέχτηκαν στο Εθνικό Κέντρο Κυβερνοασφάλειας και ότι παρότι η επίθεση «επιβράδυνε κάποιες από τις δραστηριότητες της εκστρατείας μας», αυτές αποκασταστάθηκαν αργότερα μέσα στην ημέρα.</p>
      <p>«Δεχτήκαμε μια υπερσύγχρονη και μεγάλης κλίμακας κυβερνοεπίθεση στις ψηφιακές πλατφόρμες του κόμματος», ανέφερε σε ανακοίνωσή του ο εκπρόσωπος.</p>
      <p>«Προχωρήσαμε σε ταχείες ενέργειες και αυτές οι απόπειρες απέτυχαν εξαιτίας των ισχυρών συστημάτων ασφαλείας μας. Η ακεραιότητα όλων των πλατφορμών μας διατηρήθηκε και είμαστε πεπεισμένοι ότι δεν υπήρξε παραβίαση δεδομένων».</p>
      <p>Από την πλευρά του ωστόσο, ένας αξιωματούχος ασφαλείας που γνωρίζει το ζήτημα δήλωσε στο Reuters ότι η κυβερνοεπίθεση ήταν μια σύντομη και αποτυχημένη απόπειρα να τεθούν εκτός λειτουργίας οι ιστοσελίδες του κόμματος και ότι μια προκαταρκτική έρευνα έδειξε ότι η επίθεση δεν ήταν ιδιαίτερα προηγμένη. «Ήταν στην πραγματικότητα μια επίθεση καθημερινού τύπου, τίποτα περισσότερο από κάτι που περιμένεις να δεις σε τακτική βάση».</p>
      <h4>Προσπάθησαν ανεπιτυχώς να ρίξουν την ιστοσελίδα των Τόρις</h4>
      <p>Το κυβερνών Συντηρητικό κόμμα της Βρετανίας έπεσε θύμα κυβερνοεπίθεσης σήμερα, με τους δράστες να προσπαθούν να θέσουν εκτός λειτουργίας τον ιστότοπό του, όπως ανέφεραν στο πρακτορείο Reuters δύο πηγές.</p>
      <p>Η επίθεση ξεκίνησε λίγο πριν τις 18.00 (ώρα Ελλάδας) και κράτησε λιγότερο από μία ώρα. Οι χάκερ δεν κατάφεραν τελικά να ρίξουν τις ιστοσελίδες του κόμματος.</p>
      <p>Μια εκπρόσωπος των Συντηρητικών απέφυγε να σχολιάσει το θέμα, λέγοντας ότι δεν γνωρίζει κάτι.</p>
      <p>Οι μία από τις πηγές που επικαλείται το Reuters είπε ότι οι δράστες φαίνεται ότι είναι διαφορετικοί από εκείνους που εξαπέλυσαν δύο επιθέσεις στον ιστότοπο του Εργατικού κόμματος, μία την Δευτέρα και άλλη μία νωρίτερα σήμερα.</p>
      <p>Οι υπηρεσίες ασφαλείας της χώρας έχουν προειδοποιήσει για τον κίνδυνο κυβερνοεπιθέσεων από τη Ρωσία και από άλλες χώρες, κατά τη διάρκεια της εκλογικής περιόδου, όταν αμφότερα τα μεγαλύτερα κόμματα της χώρας θα πραγματοποιούν εκστρατείες στο διαδίκτυο για να περάσουν το μήνυμά τους στους ψηφοφόρους.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/opinions/imeres-entasis/">Ημέρες έντασης</a>
      </p>
    </article>
  </body>
</html>