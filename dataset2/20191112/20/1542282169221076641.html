<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/problimata-stin-kerkyra-apo-ti-victoria"/>
    <meta property="og:site_name" content="euronews"/>
    <meta property="article:published_time" content="2019-11-12T20:53:41+00:00"/>
    <meta property="og:title" content="Προβλήματα στην Κέρκυρα από τη «Βικτώρια» - Επιχείρηση διάσωσης ενός άντρα"/>
    <meta property="og:description" content="Πρόκειται για 41χρονο ο οποίος αγνοείτο από τη Δευτέρα"/>
  </head>
  <body>
    <article>
      <h1>Προβλήματα στην Κέρκυρα από τη «Βικτώρια» - Επιχείρηση διάσωσης ενός άντρα</h1>
      <address><time datetime="2019-11-12T20:53:41+00:00">12 Nov 2019, 20:53</time> by <a rel="author">euronews </a></address>
      <p>Γιγαντιαία επιχείρηση διάσωσης ενός 41χρονου άνδρα που τα ίχνη είχαν χαθεί από τη Δευτέρα βρισκόταν σε εξέλιξη έως αργά το βράδυ της Τρίτης κάτω από δύσκολες καιρικές συνθήκες, από την Πυροσβεστική Υπηρεσία Κέρκυρας.</p>
      <p>Σύμφωνα με πληροφορίες του ΑΠΕ-ΜΠΕ, ο 41χρονος, η εξαφάνισή του οποίου δηλώθηκε την Τρίτη από συγγενείς του στις αστυνομικές αρχές, φέρεται να εντοπίστηκε μέσα σε απόκρημνη χαράδρα στην περιοχή της 'Ανω Κορακιάνας, στη Μέση Κέρκυρα.</p>
      <p>Όπως ανέφερε στο ΑΠΕ-ΜΠΕ ο περιφερειακός διοικητής της Πυροσβεστικής Υπηρεσίας Ιονίων Νήσων, Ανδρέας Ρίζος, στην περιοχή, που είναι απολύτως δύσβατη, έσπευσαν δύο οχήματα της πυροσβεστικής και δέκα πεζοπόροι πυροσβέστες έχοντας οδηγό ένα κυνηγό της περιοχής, και προσπαθούν να προσεγγίσουν τον 41χρονο.</p>
      <p>Το έργο των πυροσβεστών δυσκόλευαν η νύχτα και τα έντονα καιρικά φαινόμενα με κύρια χαρακτηριστικά τις καταιγίδες και δυνατούς ανέμους που φτάνουν τα εννέα μποφόρ.</p>
      <p>Μάλιστα η έντονη κακοκαιρία που ονομάστηκε «Βικτώρια» μετέτρεψε σε ποταμούς το οδικό δίκτυο σε πολλές περιοχές της Κέρκυρας.</p>
      <p>Τα πλοία στα λιμάνια της Κέρκυρας, της Λευκίμμης και της Ηγουμενίτσας, ενώ η Πυροσβεστική Υπηρεσία δέχθηκε δεκάδες κλήσεις για απομάκρυνση δέντρων και κλαδιών που έπεσαν σε δρόμους αλλά και άντληση νερών από πλημμυρισμένα σπίτια και καταστήματα».</p>
      <p>Σε πολλά σημεία του νησιού έχουν σημειωθεί κατολισθήσεις, ενώ υποχώρησε τοιχίο στην παλιά εβραϊκή συνοικία.</p>
      <p>Η κακοκαιρία προκάλεσε πολλές διακοπές ρεύματος και υδροδότησης, ενώ στην παραλιακή της Γαρίτσας έχει διακοπεί η κυκλοφορία, καθώς τα κύματα της θάλασσας κατάφεραν να «πνίξουν» τον παραλιακό δρόμο.</p>
    </article>
  </body>
</html>