<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/az-uj-ptk-sokkal-arnyaltabba-tette-a-hazastars-orokleset"/>
    <meta property="og:site_name" content="infostart"/>
    <meta property="article:published_time" content="2019-11-12T20:21:11+00:00"/>
    <meta property="og:title" content="Az új Ptk. sokkal árnyaltabbá tette a házastárs öröklését"/>
    <meta property="og:description" content="Az új Polgári törvénykönyv (Ptk.) hatálybalépése az öröklési jog területét, azon belül is a túlélő házastárs törvényes öröklésére vonatkozó szabályokat is átalakította."/>
  </head>
  <body>
    <article>
      <h1>Az új Ptk. sokkal árnyaltabbá tette a házastárs öröklését</h1>
      <address><time datetime="2019-11-12T20:21:11+00:00">12 Nov 2019, 20:21</time> by <a rel="author">Infostart / InfoRádió - Exterde Tibor</a></address>
      <h3>Az új Polgári törvénykönyv (Ptk.) hatálybalépése az öröklési jog területét, azon belül is a túlélő házastárs törvényes öröklésére vonatkozó szabályokat is átalakította.</h3>
      <p>Egészen 2014-ig, több mint ötven éven keresztül, a túlélő házastárs törvényes öröklés esetén minden fölött haszonélvezeti jogot örökölt, ez most nagyon megváltozott – hívta föl a figyelmet Tóth Ádám, a Magyar Országos Közjegyzői Kamara elnöke, miután az új Ptk. sokkal árnyaltabbá tette a túlélő házastárs öröklését.</p>
      <p>Törvényi öröklésből kétféle létezik: van az általános szabályozású törvényes öröklés, és, ha nincs leszármazó, akkor nem feltétlenül, de szóba jöhet az ági öröklés. Az általános szabály az – folytatta a szakértő –, ha az örökhagyónak volt gyermeke, akkor az általa és házastársa által közösen lakott lakásra a túlélő fél haszonélvezeti jogot örököl, nem özvegyig, hanem holtig tartót, tehát újraházasodhat és akkor sem veszíti el a haszonélvezeti jogot, a tulajdonjogot pedig a gyerekek egyenlő arányban öröklik. Minden mást, nyaralót, hajót, autót, üzletrészt – sorolta a kamarai elnök –, a házastárs és a gyermekek egymás között egyenlő arányban örökölnek, magyarán az özvegy is egy gyermekrészt örököl.</p>
      <p>Tehát két gyermek és egy túlélő házastárs esetében a közösen lakott lakást, vagy legalábbis az örökhagyó részét a két gyermek örökli, és az özvegynek holtig tartó haszonélvezeti joga lesz, a bankbetét pedig hárman fogják örökölni fejenként egyenlő arányban – magyarázta a szakember.</p>
      <h4>A szülők is bekerültek a képbe</h4>
      <p>Abban az esetben, ha nincs leszármazó – nem csak gyerek – abban az esetben az örökhagyó házastársa a még élő szülőkkel együtt örököl – a lakást kizárólag az özvegy, de minden másnak a felét, míg a másik felét pedig a szülők öröklik, az egészhez viszonyított egynegyed-egynegyed arányban. Ha az örökhagyó halála előtt az egyik szülő, mondjuk az édesapja már meghalt, akkor az ő részét fele arányban örökli az édesanyja, és fele arányban a túlélő házastárs. Fontos hangsúlyozni – jelezte Tóth Árpád –, hogy nem lépnek be a képbe a testvérek, nincs képviseleti elv, hogy ők lesznek az örökösök. Hanem, ha az egyik szülő sem él az örökhagyó halálakor, akkor mindent a házastárs fog örökölni.</p>
      <p>A Magyar Országos Közjegyzői Kamara elnöke végezetül megjegyezte, nagy vita volt azon, hogy miért vezetik be a szülők öröklését, de végső soron méltányolható az a jogalkotói érvelés, hogy a szülők a támogatójukat veszítik el a gyermek halálával, így fontosnak tartotta azt, hogy kapjanak az örökhagyó örökrészéből. Mert feltételezte a jogalkotó, hogy ha a gyermek meghal, de van leszármazója, például az unoka támogatja majd a nagyszülőket, de amennyiben nincs leszármazója, nem feltétlenül várható el ez a túlélő házastárstól.</p>
      <p>
        <i>
          <b>A teljes beszélgetés az InfoRádió november 7-i Paragrafus című magazinműsorában hangzott el, amelyet <a href="https://infostart.hu/magazin/paragrafus/adasok/2019/11/07/a-paragrafus-magazin-2019-november-7-i-adasa">ide</a> kattintva ér el.</b>
        </i>
      </p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>A túlélő házastárs öröklése – Tóth Ádám, Magyar Országos Közjegyzői Kamara</p>
      <figure>
        <audio src="https://infostart.hu/audio/00004/00004f84b.mp3"/>
      </figure>
      <p> </p>
    </article>
  </body>
</html>