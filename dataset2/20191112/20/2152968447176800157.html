<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/12/borisov-obeshta-niama-da-se-promeniat-danycite.429427"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T20:18:00+00:00"/>
    <meta property="og:title" content="Борисов обеща: Няма да се променят данъците!"/>
    <meta property="og:description" content="Премиерът започна да брои проектите | Dnes.bg"/>
  </head>
  <body>
    <article>
      <h1>Борисов обеща: Няма да се променят данъците!</h1>
      <h2>Премиерът започна да брои проектите</h2>
      <address><time datetime="2019-11-12T20:18:00+00:00">12 Nov 2019, 20:18</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Премиерът Бойко Борисов заяви по време на церемонията по връчването на наградите на КРИБ и на списание "Икономика" - "Мистър и Мисис Икономика" за 2019 г., че няма да има промяна в данъчната политика.</p>
      <p>Данъците си остават тези, мощно инвестираме в образование, здраве, спорт, култура, археология, каза премиерът. Той изтъкна, че правителството внимателно и пестеливо харчи в условията на голямата задлъжнялост в световен мащаб на държавния и частния бизнес, като напомни, че тази задлъжнялост е огромен риск, особено за малките държави.</p>
      <p>Борисов благодари на деловите среди, че с уменията си, волята и с предприемчивостта дават възможност икономиката да продължава да расте, и отчете, че България има ръст близо 4 на сто на износа, предаде БТА.</p>
      <p>Премиерът изброи инфраструктурните проекти, по които в момента се работи, и с подкрепата на бизнеса, като сред тях са обходът на София /"Младост" - магистрала "Тракия"/, магистрала "Хемус", магистрала "Европа", магистрала "Струма" в района на Кресна, проектите в района на Габрово.</p>
      <p>Бойко Борисов изтъкна и газовите проекти, и напомни за платеното за американските централи, за реакторите, за КТБ и за Ф-16. "Плюс всичко това, което сме направили, сме на излишък, заяви премиерът и отбеляза, че по време на управлението на Пламен Орешарски страната е била на дефицит.</p>
    </article>
  </body>
</html>