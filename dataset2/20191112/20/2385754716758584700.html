<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597044/to-yppan-enisxyei-tin-viomatiki-mathisi-kai-tin-dimiourgiki-apasxolisi-mathiton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T20:12:00+00:00"/>
    <meta property="og:title" content="Το ΥΠΠΑΝ ενισχύει την βιωματική μάθηση και την δημιουργική απασχόληση μαθητών"/>
    <meta property="og:description" content="Το Υπουργείο Παιδείας, Πολιτισμού, Αθλητισμού και Νεολαίας (ΥΠΠΑΝ) εγκαινιάζει από τον Ιούλιο του 2020 μια σημαντική εκπαιδευτική δράση, η οποία συνδέεται..."/>
  </head>
  <body>
    <article>
      <h1>Το ΥΠΠΑΝ ενισχύει την βιωματική μάθηση και την δημιουργική απασχόληση μαθητών</h1>
      <address><time datetime="2019-11-12T20:12:00+00:00">12 Nov 2019, 20:12</time> by <a rel="author">sigmalive</a></address>
      <p>Το Υπουργείο Παιδείας, Πολιτισμού, Αθλητισμού και Νεολαίας (ΥΠΠΑΝ) εγκαινιάζει από τον Ιούλιο του 2020 μια σημαντική εκπαιδευτική δράση, η οποία συνδέεται με την αξιοποίηση των Κέντρων Περιβαλλοντικής Εκπαίδευσης (ΚΠΕ) του Κρατικού Δικτύου, κατά τους θερινούς μήνες, ως χώρων δημιουργικής και υγιούς ενασχόλησης των παιδιών κατά την περίοδο που τα σχολεία θα είναι κλειστά. Επιδίωξη του ΥΠΠΑΝ, με αυτή την νέα περιβαλλοντική του δράση, είναι, πέρα από την παροχή ευκαιριών στα παιδιά να γνωρίσουν το περιβάλλον του τόπου μας μέσα από οργανωμένες δραστηριότητες σε περιβαλλοντικά πεδία, να ενισχύσει την κοινωνικοποίηση των παιδιών, μέσα από εναλλακτικού τύπου μαθησιακές διαδικασίες βασισμένες στο παιχνίδια και ευρύτερα στην δημιουργικότητα.</p>
      <p>Λαμβάνοντας υπόψη ότι το Κρατικό Δίκτυο Κέντρων Περιβαλλοντικής Εκπαίδευσης αποτελεί την μοναδική δομή στην Κύπρο μη-τυπικής εκπαίδευσης και αναγνωρίζοντας την αποδοχή και την αναγνώριση του σημαντικού έργου που επιτελείται σε όλα τα ΚΠΕ του Κρατικού Δικτύου, το ΥΠΠΑΝ θεωρεί ότι η εξέλιξη και ανάπτυξή τους με νέες μορφές προγραμμάτων, κατά τους θερινούς μήνες, θα συμβάλει στην περαιτέρω αναζωογόνηση των τοπικών κοινωνιών, όπως επίσης και στην παροχή εναλλακτικών επιλογών ενίσχυσης της Περιβαλλοντικής Εκπαίδευσης και της Εκπαίδευ σης για την Αειφόρο Ανάπτυξη στον τόπο μας.</p>
      <p>Τα νέα περιβαλλοντικά εκπαιδευτικά προγράμματα θα έχουν τη μορφή περιβαλλοντικών θερινών κατασκηνώσεων και θα λειτουργήσουν, αρχικά, σε πιλοτική βάση, στο νεοσύστατο Κέντρο Περιβαλλοντικής Εκπαίδευσης Παναγιάς, η δημιουργία και ο σχεδιασμός του οποίου στηρίζεται στη συλλογιστική της παροχής περιβαλλοντικών εκπαιδευτικών προγραμμάτων σε ετήσια βάση, στο πλαίσιο της πενθήμερης διαμονής των μαθητών/τριών στο ΚΠΕ.</p>
      <p>Είναι σημαντικό να τονισθεί ότι ο σχεδιασμός και η υλοποίηση της συγκεκριμένης δράσης, προέκυψε μετά από εισήγηση της Ομοσπονδίας Συνδέσμων Γονέων Δημοτικών Σχολείων της Επαρχίας Πάφου, την οποία το ΥΠΠΑΝ, μέσω της Μονάδας Εκπαίδευσης για το Περιβάλλον και την Αειφόρο Ανάπτυξη (ΕΠΠΑ) του Παιδαγωγικού Ινστιτούτου, αποδέχτηκε και στήριξε. Δεδομένου του γεγονότος ότι η συνεργασία με όλο το σύνολο των κοινωνικών εταίρων αποτελεί μέλημα του ΥΠΠΑΝ και αναγνωρίζοντας ότι η δικτύωση και η συμμετοχική δράση αποτελούν εχέγγυο για την επιτυ χία κάθε σχεδιασμού, η νέα περιβαλλοντική δράση του Υπουργείου θα υλοποιηθεί από κοινού με την Μονάδα ΕΠΠΑ, την Ομοσπονδία Συνδέσμων Γονέων Δημοτικών Σχολείων της Επαρχίας Πάφου και την Κοινότητα Παναγιάς.</p>
      <p>Καταληκτικά, σημειώνεται ότι η νέα αυτή προσπάθεια θα αξιολογηθεί με στόχο να επεκταθεί και στα υπόλοιπα ΚΠΕ του Κρατικού Δικτύου που παρέχουν υποδομές στήριξης τέτοιων προγραμμάτων ή προγραμματίζουν την δημιουργία τους.</p>
    </article>
  </body>
</html>