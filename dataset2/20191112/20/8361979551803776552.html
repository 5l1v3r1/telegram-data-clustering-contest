<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/sex/seksting-shcho-ce-take-i-chi-mozhna-nadsilati-komus-v-interneti-svoji-ogoleni-foto-50052920.html"/>
    <meta property="og:site_name" content="НВ"/>
    <meta property="article:published_time" content="2019-11-12T20:15:00+00:00"/>
    <meta property="og:title" content="Що на тобі одягнуто? Все, що ви хотіли знати про секстинг, але боялися запитати"/>
    <meta property="og:description" content="Що на тобі зараз одягнено? Із цього питання у месенджері починається гостренький флірт, прелюдія до ближчого знайомства або ж окрема онлайн-розвага, азартна і подекуди небезпечна."/>
  </head>
  <body>
    <article>
      <h1>Що на тобі одягнуто? Все, що ви хотіли знати про секстинг, але боялися запитати</h1>
      <h2>Що на тобі зараз одягнено? Із цього питання у месенджері починається гостренький флірт, прелюдія до ближчого знайомства або ж окрема онлайн-розвага, азартна і подекуди небезпечна.</h2>
      <address><time datetime="2019-11-12T20:15:00+00:00">12 Nov 2019, 20:15</time> by <a rel="author">Марiя Павленко</a></address>
      <p>«Секстинг» — це обмін повідомленнями і фото пікантного характеру. А ще є «дікпікі» — знімки пеніса, які чоловіки надсилають жінкам (найчастіше, коли їх про це не просять). Але ми зараз не будемо акцентувати увагу саме на цьому явищі.</p>
      <p>Інтимні розваги в месенджерах із присмаком ризику стають дедалі поширенішими. І не тільки серед молоді.</p>
      <p>Наприклад, цьогоріч 55-річний засновник Amazon, мільярдер Джефф Безос став героєм «жовтого» скандалу. У чужі руки потрапили дуже сороміцькі фотографії, які він надсилав своїй заміжній коханці.</p>
      <p>«Це майже як порнографія, створена спеціально для тебе. — <a href="https://www.elitedaily.com/p/the-psychology-behind-sexting-reveals-exactly-why-its-so-addicting-17025806">констатує</a> професор психології з американського Університету Пердью Форт Вейн Мішель Друен. — Це порнографічні знімки або еротика, створені для тебе кимось знайомим. Думаю, тут привертає саме індивідуалізація сексуального спілкування».</p>
      <p>Як зазначає психолог, дослідники поки не з'ясовували, які саме ділянки мозку людини активізуються під час секстингу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/742/big/79743626f35caf022aa16ccb7254c2cd.png?stamp=20191111212653&amp;q=85&amp;output=jpg&amp;bg=white"/>
        <figcaption>Фото: Unsplash</figcaption>
      </figure>
      <p>Зі свого досвіду вона може припустити, що ті ж самі, які «світяться» під час перегляду або читання порно. Тому від інтимного листування так само може розвиватися залежність.</p>
      <p>«Продовжуй нладсилати голі фото, подумай, яку соковиту відповідь ти отримаєш і як добре ти себе відчуєш!» — такий наказ, на думку Друен, дає людині «гормон задоволення» допамін.</p>
      <p>Вона не закликає негайно видаляти з вашого смартфона FaceTime і Snapchat. Але радить не захоплюватися і не втрачати контролю над собою під час секс-гри.</p>
      <p>Дослідниця з Університету Арізони Морган Джонсбаф провела <a href="https://www.huffpost.com/entry/sexting-women-and-men-study_l_5d5c504ee4b0f667ed69c8d6">опитування</a>, в якому брали участь понад 1000 студентів з семи американських вишів. Її цікавило, чому і навіщо чоловіки та жінки надсилають співрозмовникам свої голі і напівголі фото.</p>
      <p>Розігріти адресата — такою виявилася найпоширеніша причина (73% жінок і 67% чоловіків).</p>
      <p>Приблизно 40% респондентів обох статей зізналися, що слали свої ню-фотографії на прохання співрозмовника. Водночас, учетверо більше жінок зазначили, що робили це, боячись, що співрозмовник інакше втратить до них інтерес і піде милуватися кимось іншим.</p>
      <p>На думку Джонсбаф, секстинг підвищує самооцінку жінки, бо в такому листуванні вона має можливість висловлювати свою сексуальність і досліджувати своє тіло.</p>
      <p>До того ж відчуття, що вона бажана, збуджує її саму.</p>
      <p>Але як же бути з безпекою? А раптом інтимна фотографія, спрямована вами в грайливому настрої, виявиться десь у відкритому доступі? Або мстивий «колишній» або капосна «колишня» захочуть зіпсувати вам життя? Або ви просто втратите смартфон зі своїми відвертими селфі?</p>
      <p>Тут і починаються складності.</p>
      <p>З оголеними селфі є дві головні <a href="https://www.washingtonpost.com/news/the-intersect/wp/2014/07/11/a-guide-to-safe-sexting-how-to-send-nude-photos-without-ruining-your-life-career-and-reputation/?fbclid=IwAR0UUykxdLmLZWeC56Kw1tDS7whFovMId2eSRVliA10QHChQIPwtVlUFLus">проблеми</a>. Перша — на відміну від «паперових» фотографій, їх можна нескінченно копіювати, зберігати і поширювати. Друга — зображену на них людину легко ідентифікувати.</p>
      <p>Безпечним у цьому сенсі не є навіть листування через застосунки, де переглянуті повідомлення швидко зникають.</p>
      <p>Адже з технічного погляду немає способу не дозволити адресату зробити скріншот.</p>
      <p>Отже, якщо ви все-таки не можете утриматися від секстингу й оголених селфі, залишається одне: зробити так, щоб ніхто і ніколи не зміг довести, що на фото — саме ви.</p>
      <p>Слідкуйте за тим, щоб на фото не потрапляли ваше обличчя, родимки, татуювання та інші прикмети.</p>
      <p>Знімайте себе на нейтральному тлі, щоб у кадр не потрапили впізнавані елементи інтер'єру вашої спальні, ванної тощо.</p>
      <p>Є і ще один момент, який потребує певної технічної підкутості.</p>
      <p>Кожне фото, незалежно від того, чи зробили ви його смартфоном або планшетом, супроводжується інформацією про те, коли і де це було.</p>
      <p>Це EXIF-дані, які містяться в самому файлі, що зберігає зображення. Коли ви пересилаєте картинку, разом з нею до відправника «летить» і сам файл, який містить дані.</p>
      <p>На щастя, від них досить просто позбутися.</p>
      <p>Якщо на вашому комп'ютері стоїть Windows, зайдіть у «Властивості» потрібної якості і приберіть те, що теоретично могло б колись вас скомпрометувати. Для Mac OS можна скачати безкоштовний застосунок ImageOptim.</p>
      <p>Ну і нарешті, для інтимного листування варто віддати перевагу анонімним месенджерам. Тобто тим, у яких ваші пікантні фотографії не йдуть «у комплекті» з вашим ім'ям або номером телефону.</p>
      <p>І не забувайте, що ми живемо в епоху секс-скандалів. Тому найбезпечніший варіант — це милуватися своїми голими селфі в дзеркалі виключно на самоті.</p>
      <p>Читайте також:</p>
      <ul>
        <li>
          <a href="https://nv.ua/ukr/health/sex/seks-u-litnomu-vici-chomu-vin-korisniy-novini-medicini-50048195.html">Згадаймо старовину. Три причини займатися сексом після 70 років</a>
        </li>
        <li>
          <a href="https://nv.ua/ukr/health/sex/problemi-v-seksi-znizhennya-libodo-shcho-robiti-50048413.html">Куди зникає секс. Причини зниження лібідо і що з цим робити</a>
        </li>
        <li>
          <a href="https://nv.ua/ukr/health/sex/chomu-druzhina-zradzhuye-shcho-govoryat-psihologi-novini-medicini-50048947.html">Маленький великий секрет. Канадські вчені з’ясували, чому жінки зраджують чоловіків</a>
        </li>
      </ul>
    </article>
  </body>
</html>