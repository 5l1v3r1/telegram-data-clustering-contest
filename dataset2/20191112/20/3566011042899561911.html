<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546863.html/%D8%B1%D8%B3%D8%A7%D9%84%D8%AA-%D9%85%D8%AF%D8%A7%D8%B1%D8%B3-%D8%B5%D8%AF%D8%B1%D8%A7--%D8%A7%D8%B5%D9%84%D8%A7%D8%AD-%D9%86%DA%AF%D8%A7%D9%87-%D8%AF%DB%8C%D9%86-%D8%A8%D8%A7%D9%88%D8%B1%DB%8C-%D9%88-%D8%AF%DB%8C%D9%86-%D9%85%D8%AD%D9%88%D8%B1%DB%8C-%D8%AF%D8%B1-%D8%A8%DB%8C%D9%86-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:29:00+00:00"/>
    <meta property="og:title" content="رسالت مدارس صدرا؛ اصلاح نگاه دین باوری و دین محوری در بین دانش آموزان است"/>
    <meta property="og:description" content="امام جمعه بخش مرکزی یزد در جمع دانش آموزان آموزشگاه دخترانه صدرا ولایت یزد گفت: رسالت مدارس علوم و معارف اسلامی صدرا ولایت اصلاح نگاه دین باوری و دین محوری در بین دانش آموزان است."/>
  </head>
  <body>
    <article>
      <h1>رسالت مدارس صدرا؛ اصلاح نگاه دین باوری و دین محوری در بین دانش آموزان است</h1>
      <h2>امام جمعه بخش مرکزی یزد:</h2>
      <address>
        <time datetime="2019-11-12T20:29:00+00:00">12 Nov 2019, 20:29</time>
      </address>
      <p>امام جمعه بخش مرکزی یزد در جمع دانش آموزان آموزشگاه دخترانه صدرا ولایت یزد گفت: رسالت مدارس علوم و معارف اسلامی صدرا ولایت اصلاح نگاه دین باوری و دین محوری در بین دانش آموزان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://yazdeemrooz.ir/">یزدرسا</a>، آیت الله سید محمد کاظم مدرسی در جمع دانش آموزان آموزشگاه دخترانه علوم و معارف اسلامی صدرا ولایت شهرستان یزد با اشاره به ویژگی های برجسته مردم استان یزد گفت: سخت کوشی یکی از خصائل فرهنگی برجسته مردم استان است.</p>
      <p>وی با اشاره به صدر نشینی دانش اموزان استان طی سال های پیاپی در کنکور سراسری افزود: علیرغم سخت کوشی دانش آموزان گاهی فشار بیش از حد خانواده مشکلاتی را برای آنها به وجود می آورد که باید به آن توجه جدی داشت.</p>
      <p>مدرسی با بیان اینکه دانش آموزان یزدی از استعداد خوبی برخورداند اظهار داشت: اما تنها استعداد و سخت کوشی نمی تواند دلیل صدر نشینی دانش آموزان در کنکور سراسری باشد.</p>
      <p>مدیر حوزه علمیه مدینه العلم الکاظمیه از استعداد، تلاش، امکانات آموزشی، کادر آموزشی قوی و ... به عنوان عوامل موثر در موفقیت دانش آموزان یاد کرد و گفت: بسیاری از استان ها در این مسائل از استان یزد جلوتر هستند اما آنچه زمینه ساز پیشتازی دانش آموزان شده تسلط فرهنگ دینی بر خانواده های یزدی است.</p>
      <p>مدرسی با بیان اینکه عده ای فقط خدا را با درهای باز قبول دارند و در صورت بروز کوچکترین مشکل منکر خدا می شوند تصریح کرد: باید نگاه به دین به عنوان حلال مشکلات اصلاح و نگاه دقیق خدا باوری در بین نسل نوجوان و جوان تقویت شود.</p>
      <p>امام جمعه بخش مرکزی یزد اظهار داشت: رسالت مدارس علوم و معارف اسلامی صدرا ولایت اصلاح نگاه دین باوری و دین محوری در بین دانش آموزان است.</p>
      <p>وی با اشاره به تفاوت های دانش آموزان موفق با ناموفق گفت: تفاوت این دو گروه  از دانش آموزان در آن است که دانش آموزان موفق همیشه به توانایی های خود متکی هستند اما دانش آموزان ناموفق همیشه برای شکست های خود بهانه ای دارند.</p>
      <p>عضو شورای فرهنگ عمومی استان از تکثر گرایی به عنوان یکی از آفت های طول تاریخ اشاره کرد و گفت: دانش آموزان مدارس صدرا باید با نگاه به توانایی های خود در جامعه سرآمد و پیشتازی در عرصه های مختلف باشند.</p>
      <p>انتهای پیام/ح</p>
      <p> </p>
    </article>
  </body>
</html>