<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/iran-s-secret-uranium-fuel-enrichment-plant-below-a-mountain-in-fordow.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T20:08:00+00:00"/>
    <meta property="og:title" content="ഭൂമിക്കടിയില്‍ ഇറാന്റെ ആണവക്കോട്ട; കാവൽ കൂറ്റന്‍ മല: തൊടാനറച്ച് യുഎസ്, ഇസ്രയേല്‍"/>
    <meta property="og:description" content="ചുറ്റിലും സുരക്ഷാ ഉദ്യോഗസ്ഥർ. ഇറാന്റെ റവല്യൂഷനറി ഗാർഡ്സിന്റെ നേരിട്ടുള്ള നിയന്ത്രണത്തിലുള്ള പ്രദേശം. ആകാശത്തേക്കു മിഴി തുറന്നിരിക്കുന്ന വിമാനവേധ.Latest News. Malayalam News. Malayala Manorama. Manorama Online.Iran Uranium Enrichment. Fordow Nuclear Facility Iran. Iran US Nuclear Deal. ഇറാൻ യുറേനിയം സമ്പുഷ്ടീകരണം. ഇറാൻ ആണവ കരാർ. Iran US War. Iran Iraq US War. Tanker War. Oman Gulf Ship Attack. Sayyid Ali Hosseini Khamenei. iran us war strait of hormuz. Iran US war. Iran US Latest News. ഇറാൻ യുഎസ്. ആയത്തുല്ല അലി ഖമനയി. ഡോണൾഡ് ട്രംപ്. ഒമാൻ ഉൾക്കടൽ. ഇറാൻ യുഎസ് യുദ്ധം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഭൂമിക്കടിയില്‍ ഇറാന്റെ ആണവക്കോട്ട; കാവൽ കൂറ്റന്‍ മല: തൊടാനറച്ച് യുഎസ്, ഇസ്രയേല്‍</h1>
      <address><time datetime="2019-11-12T20:08:00+00:00">12 Nov 2019, 20:08</time> by <a rel="author">മനോരമ ലേഖകൻ</a></address>
      <p>ഇറാന്റെ തലസ്ഥാനമായ ടെഹ്റാനു തെക്ക് ഏകദേശം രണ്ടു മണിക്കൂർ യാത്രയുണ്ട് പുരാതന നഗരമായ ക്വാമിലേക്ക്. അവിടെ നിന്നു പിന്നെയും ഒരു അരമണിക്കൂർ യാത്ര. എത്തിച്ചേരുക ഫോർദോയിലായിരിക്കും. ലോകത്തിന്റെ ചാരക്കണ്ണുകളിൽ നിന്ന് ഇറാൻ മറച്ചുവച്ച ആണവക്കോട്ട. യുഎസ് ഉൾപ്പെടെയുള്ള ശക്തികൾ ഏതുവിധേയും തകർക്കണമെന്ന് ആഗ്രഹിക്കുന്ന പ്രദേശം. ഫോർദോയിലെ ഒരു പടുകൂറ്റൻ പർവതത്തിനു താഴെ, ഭൂഗർഭ കേന്ദ്രത്തിലാണ് ലോകം ഭയക്കുന്ന ഈ ആണവ പരീക്ഷണ ശാലയുള്ളത്.</p>
      <p>നവംബർ ഒൻപതിന് അർധരാത്രി മുതൽ ഫോർദോയിൽ യുറേനിയം സമ്പുഷ്ടീകരണത്തിനും തുടക്കമിട്ടതായാണ് രാജ്യാന്തര ആണവോർജ ഏജൻസിയുടെ റിപ്പോർട്ട്. 50% കൂടുതൽ ശേഷിയുള്ള സെൻട്രിഫ്യൂജിന്റെ പരീക്ഷണം ഉൾപ്പെടെ ഇറാൻ നടത്തിയതായും ഇന്നലെ പുറത്തുവിട്ട ഏജൻസിയുടെ റിപ്പോർട്ടിൽ പറയുന്നു. ഇതിന്റെയെല്ലാം ലക്ഷ്യമാകട്ടെ ഇടക്കാലത്തു നിർത്തി വച്ച അണ്വായുധ നിർമാണം വീണ്ടും ആരംഭിക്കുകയെന്നതും– യുഎസിന്റെയും ഇസ്രയേലിന്റെയും ഉള്‍പ്പെടെ ചാരക്കണ്ണുകൾ ഫോർദോയിലേക്കു നീളുന്നതും അതുകൊണ്ടാണ്.</p>
      <p>ഫോർദോ ഗ്രാമത്തിലേക്കുള്ള യാത്ര അവസാനിക്കുക പേരിടാത്ത ആ പർവതത്തിനു സമീപത്തെ ഒരു ചെക്ക് പോയിന്റിലാണ്. ചുറ്റിലും സുരക്ഷാ ഉദ്യോഗസ്ഥർ. ഇറാന്റെ റവല്യൂഷനറി ഗാർഡ്സിന്റെ നേരിട്ടുള്ള നിയന്ത്രണത്തിലുള്ള പ്രദേശം. ആകാശത്തേക്കു മിഴി തുറന്നിരിക്കുന്ന വിമാനവേധ തോക്കുകൾ. 2016ൽ സ്ഥാപിച്ച എസ് 300 മിസൈൽ പ്രതിരോധ സംവിധാനവും തയാറായിരിപ്പുണ്ട്. സുരക്ഷാവേലി കടന്ന് അകത്തേക്കു കയറിയാൽ ഹൈവേ റോഡുകള്‍ നാലായി വിഭജിക്കും. നാലും എത്തിനില്‍ക്കുന്നത് ഓരോ തുരങ്കങ്ങളിലാണ്. അതിനുമപ്പുറം എന്താണ്? വർഷങ്ങൾക്കു ശേഷം ശാക്തികരാജ്യങ്ങൾ വീണ്ടും അതിനെപ്പറ്റി ആലോചിച്ച് ആശങ്കപ്പെടുകയാണ്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/7/Natanz-nuclear-power-plant.jpg"/>
        <figcaption>നെയ്‌തൻസ് നിലയത്തിൽ നിന്ന് ഫർദോയിലേക്ക് തുരങ്കം വഴി ആണവ ഇന്ധനം കൊണ്ടു പോകുന്നു.</figcaption>
      </figure>
      <p>ശാക്തിക രാജ്യങ്ങളുമായുള്ള ആണവകരാറിൽ നിന്നു യുഎസ് പിന്മാറിയതിനു പിന്നാലെയാണ് അണ്വായുധമുണ്ടാക്കാൻ തക്ക വിധത്തിലുള്ള ആണവസമ്പുഷ്ടീകരണത്തിന് ഇറാൻ കഴിഞ്ഞ ദിവസം തുടക്കമിട്ടത്. കരാർ പ്രകാരം ഫോർദോ നിലയം ശാസ്ത്ര–സാങ്കേതിക പഠനകേന്ദ്രമാകേണ്ടതായിരുന്നു. എന്നാൽ യുഎസ് പിന്മാറ്റത്തോടെ ഇവിടത്തെ സെൻട്രിഫ്യൂജുകളിലേക്ക് വീണ്ടും യുറേനിയം വാതകം കടത്തിവിട്ടു തുടങ്ങിയിരിക്കുന്നു. ആയുധനിർമാണത്തിനുതകുന്ന യുറേനിയം സമ്പുഷ്ടീകരണത്തിലേക്കു പതിയെപ്പതിയെ  നീങ്ങിക്കൊണ്ടിരിക്കുകയാണ് ഇറാൻ ആറ്റമിക് എനർജി ഓർഗനൈസേഷന്റെ കീഴിലുള്ള ഈ നിലയം.</p>
      <p>
        <b>പർവതം തുരക്കുന്ന ബോംബുകൾ!</b>
      </p>
      <p>ഒരു ദശാബ്ദം മുൻപാണ് ഫോർദോ നിലയം ഇറാനിൽ നിര്‍മാണം ആരംഭിക്കുന്നത്. തുടക്കത്തിൽ ഇതിനെപ്പറ്റിയുള്ള വിവരങ്ങളെല്ലാം രാജ്യം മറച്ചുവച്ചു. എന്നാൽ ആണവായുധമുണ്ടെന്നാരോപിച്ച് യുഎസ് ഉൾപ്പെടെയുള്ള രാജ്യങ്ങൾ സമ്മർദം ആരംഭിച്ചപ്പോഴാണ് ഫോർദോയെപ്പറ്റിയുള്ള വിവരം പുറത്തുവിട്ടത്. നശീകരണ ശേഷിയുള്ള അണ്വായുധം നിർമിക്കുക തന്നെയാണ് ഫോർദോയുടെ ലക്ഷ്യമെന്നും ഇറാൻ വ്യക്തമാക്കി. അന്ന് ഈ നിലയത്തെ തച്ചുതകർക്കുന്നതിനെപ്പറ്റി ചർച്ചകളും ശക്തമായിരുന്നു. എന്നാല്‍ ഭൂമിക്കടിയിൽ ഏറെ ആഴത്തിലുള്ള ‘ബങ്കർ’ തകർക്കാൻ ശേഷിയുള്ള ബോംബുകൾ യുഎസിന്റെ കയ്യിലുണ്ടായിരുന്നില്ല. </p>
      <p>ബങ്കർ തകർക്കുന്ന ബോംബുകളില്‍ ഏറ്റവും കരുത്തുറ്റ ജിബിയു–28ന് ഏകദേശം 2300 കിലോയായിരുന്നു ഭാരം. ഏകദേശം 100 അടി വരെ മണ്ണു തുരന്നു പോയി പൊട്ടിത്തെറിക്കാനുള്ള ശേഷിയുണ്ട് ഇതിന്. കരുത്തുറ്റ കോൺക്രീറ്റ് ചുമരാണെങ്കിൽ 20 അടി വരെ തുളയ്ക്കാം. ഫോർദോ നിലയമാകട്ടെ പർവതത്തിൽ ഏകദേശം 250 അടി താഴെയായിട്ടായിരുന്നു നിർമിച്ചിരുന്നത്. ഇറാനിലെ ഏറ്റവും വലിയ ആണവനിലയമായ നെയ്‌തൻസിന്റെ മൂന്നിലൊന്നു വലുപ്പമേയുള്ളൂ ഫോർദോ നിലയത്തിന്. പക്ഷേ നെയ്തൻസ് തകർക്കാൻ എളുപ്പമാണ്. ഇതിന്റെ പ്രധാന നിലയം ഭൂമിക്കടിയിൽ ഏകദേശം 20 മീറ്റർ മാത്രം ആഴത്തിലാണ്. ഫോർദോയെയാകട്ടെ തൊടാൻ പോലുമാകില്ല. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/7/interior-of-the-Iran-Fordo-Uranium-Conversion-Facility.jpg"/>
        <figcaption>ഫാര്‍ദോയിലെ ആണവനിലയത്തിന്റെ ഉൾവശം. ഇറാൻ ആണവോർജ ഏജന്‍സി പുറത്തുവിട്ട ചിത്രം.</figcaption>
      </figure>
      <p>എന്നാൽ ജിബിയു–28നേക്കാൾ ആറിരട്ടി ഭാരമുള്ള മാസിവ് ഓർഡ്‌നൻസ് പെനിട്രേറ്റർ(എംഒപി) ബോംബിന് മണ്ണ് 200 അടി വരെയും കോൺക്രീറ്റ് 60 അടി വരെയും തുളച്ച് സ്ഫോടനം നടത്താനാകുമെന്നാണു യുഎസ് പറയുന്നത്. അപ്പോഴും ഒന്നിനു പിറകെ ഒന്നായി ബോംബിടേണ്ടി വരും. ബങ്കറുകൾ തകർക്കുന്ന തരം ആണവബോംബുകൾ പ്രയോഗിക്കുന്നതിൽ പക്ഷേ യുഎസ് പ്രതിനിധി സഭയ്ക്കും പെന്റഗണിനും വിയോജിപ്പുണ്ട്. ഇസ്രയേലും ഇറാനെതിരെ ഭീഷണി മുഴക്കുന്നുണ്ടെങ്കിലും ഫോർദോ നിലയത്തെ തകർക്കാനുള്ളത്ര വമ്പൻ ‘ബങ്കർ ബോംബുകൾ’ അവരുടെ കയ്യിലുമില്ല. </p>
      <p>75 ബങ്കർ ബസ്റ്ററുകള്‍ ഒരുമിച്ചുപയോഗിച്ച് തകർക്കാമെന്ന പദ്ധതി വന്നെങ്കിലും അതിന് അതീവ സൂക്ഷ്മത വേണം. ഒരേസ്ഥലത്തു തന്നെ ഒന്നിനു പിറകെ ഒന്നായി ബോംബിടേണ്ടി വരും. നിലയത്തിന്റെ ആന്തരികഘടന കൃത്യമായറിയാതെ കൃത്യസ്ഥലത്ത് ബോംബിടുന്നതും അസാധ്യം. വലുപ്പത്തിൽ ചെറുതെങ്കിലും ഏറ്റവും മികച്ച രീതിയിൽ സംരക്ഷിക്കപ്പെട്ടിട്ടുള്ള ഫോർദോ ഭൂഗർഭ നിലയത്തിന്റെ ധൈര്യത്തിലാണ് ഇറാന്റെ ഇപ്പോഴത്തെ ഭീഷണി. 3000 സെൻട്രിഫ്യൂജുകളുള്ള ഇവിടെ യുറേനിയം സമ്പുഷ്ടീകരണം കഴിഞ്ഞയാഴ്ച പുനഃരാരംഭിച്ചതിന് രാജ്യാന്തര ആണവോർജ ഏജൻസി പ്രതിനിധിയും സാക്ഷിയാണ്.</p>
      <p>
        <b>മിസൈലിൽ നിന്ന് അണുബോംബിലേക്ക്...</b>
      </p>
      <p>ഒരുകാലത്ത് ഇറാന്റെ മിസൈലുകൾ സൂക്ഷിക്കുന്ന രഹസ്യകേന്ദ്രമായിരുന്നു ഫോർദോയിലേത്. എന്നാല്‍ 2012ൽ യുഎന്നിനു കീഴിലെ ആണവോർജ ഏജൻസിയുടെ (ഐഎഇഎ) ഒരു പ്രസ്താവനയാണ് ലോകത്തിന്റെ ശ്രദ്ധ ഈ പർവതച്ചുവട്ടിലേക്കു തിരിച്ചത്. ഫോർദോയിൽ ഇറാൻ അണ്വായുധ നിർമാണം ലക്ഷ്യമിട്ടുള്ള യുറേനിയം സമ്പുഷ്ടീകരണം നടത്തുന്നുണ്ടെന്ന വിവരമായിരുന്നു അത്. സമ്പുഷ്ടീകരണം 20 ശതമാനത്തിനു മേൽ നടത്തിയാൽ യുഎൻ സുരക്ഷാസമിതിക്കു നൽകിയ വാഗ്ദാന ലംഘനമായിരിക്കും അതെന്നായിരുന്നു യുഎസിന്റെ മുന്നറിയിപ്പ്. അതിനു പിന്നാലെയാണ് ബങ്കറുകൾ തകർക്കുന്ന ജിബിയു–28 പോലുള്ള ബോംബുകൾ ചർച്ചയാകുന്നതും. </p>
      <p>ഊർജ ആവശ്യത്തിനാണ് ഫോർദോ നിലയം ഉപയോഗിക്കുന്നതെന്ന് ഇറാൻ ആദ്യം പറഞ്ഞെങ്കിലും യുഎസ് ആക്രമണ ഭീഷണി ശക്തമായതോടെ സമ്മതിച്ചു– ‘അണ്വായുധ നിർമാണമാണ് ഞങ്ങളുടെ ലക്ഷ്യം’. നെയ്തൻസിന്റെ നിർമാണ പ്രവർത്തനം നടക്കുമ്പോൾ യുഎസിന്റെ ചാര ഉപഗ്രഹങ്ങൾ വഴി എത്ര ആഴത്തിലാണ് നിലയം എന്നു വരെ കണ്ടെത്താനായിരുന്നു. എന്നാൽ ഫോർദോയിലെ നിർമാണം തികച്ചും രഹസ്യാത്മകമായിരുന്നു. എവിടെയാണ് സമ്പുഷ്ടീകരണം നടക്കുന്ന നിലയമെന്നോ, എത്ര ആഴത്തിലാണെന്നോ, തുരങ്കങ്ങൾ ഏതെല്ലാം ദിശയിലേക്കാണു പോകുന്നതെന്നോ ഒന്നും അറിയില്ല. ഈ രഹസ്യങ്ങളെല്ലാം ഒരു പടുകൂറ്റൻ പർവതം മറച്ചു വച്ചിരിക്കുകയാണ്. ഐഎഇഎ പ്രതിനിധികൾ നിലയം സന്ദർശിച്ചിട്ടുണ്ടെങ്കിലും വിവരങ്ങള്‍ പുറത്തുവിടാൻ അവർക്ക് അധികാരമില്ല. എങ്കിലും ഫോർദോയുടെ ഘടനയെപ്പറ്റി ഏകദേശ ധാരണയുണ്ടെന്നാണ് യുഎസ് ഇന്റലിജൻസ് വ്യക്തമാക്കുന്നത്. </p>
      <p>
        <b>ആ നിഗൂഢ സ്ഫോടനം</b>
      </p>
      <p>2013ൽ ഫോർദോ നിലയത്തിൽ വമ്പനൊരു സ്ഫോടനം നടന്നിരുന്നതായി റിപ്പോർട്ടുകൾ വന്നിരുന്നു. ഇസ്രയേൽ തിരഞ്ഞെടുപ്പ് നടക്കുന്ന സമയത്തായിരുന്നു അത്. നിലയത്തിന് അന്നു കേടുപാടുകൾ സംഭവിക്കുകയും 240 പേർ കുടുങ്ങിപ്പോവുകയും ചെയ്തിരുന്നതായി വാർത്ത പരന്നു. എന്നാൽ ഇറാനിയൻ ആണവോർജ ഏജൻസി അതെല്ലാം തള്ളി. ഇസ്രയേലും ആക്രമണം സ്ഥിരീകരിച്ചില്ല. യുഎന്നിന്റെ നേതൃത്വത്തിൽ ഫോർദോ നിലയത്തിൽ പരിശോധന നടത്തേണ്ട സമയമായിരുന്നു അത്. പരിശോധനയിൽ നിന്നു ‘രക്ഷപ്പെടാൻ’ വേണ്ടി ഇറാൻ തയാറാക്കിയ വ്യാജ സ്ഫോടനമായിരുന്നു അതെന്നും റിപ്പോർട്ടുകളുണ്ട്. ഇന്നും ദുരൂഹമാണ് ഫോർദോയിലെ ആ സ്ഫോടനം. </p>
      <p>ഇറാന്റെ ആണവ ഭീഷണി ശക്തമായതോടെ അന്നത്തെ യുഎസ് പ്രസിഡന്റ് ബറാക് ഒബാമ ഇടപെട്ടാണ് ചരിത്ര പ്രസിദ്ധമായ ആണവ കരാർ ഒപ്പിട്ടത്. 2013 നവംബറിലെ ഇടക്കാല കരാർ പ്രകാരം ഫോർദോയിലെ യുറേനിയം സമ്പുഷ്ടീകരണത്തിനു താൽക്കാലിക വിരാമമായി. 2015 ജൂലൈയിൽ അഞ്ചു ശാക്തിക രാജ്യങ്ങളുമായി ഇറാൻ ആണവകരാർ ഒപ്പിടുകയും ചെയ്തു. യുഎസ്, യുകെ, ചൈന, ഫ്രാന്‍സ്, റഷ്യ എന്നീ രാജ്യങ്ങളും യൂറോപ്യൻ യൂണിയനും ചേർന്നൊപ്പിട്ട കരാറിലെ സുപ്രധാന വ്യവസ്ഥകളിലൊന്ന് ഫോർദോയിലെ യുറേനിയം സമ്പുഷ്ടീകരണം നിർത്തുകയെന്നതായിരുന്നു. 2030 വരെയായിരുന്നു വിലക്കേർപ്പെടുത്തിയത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/7/Iran-Fordo-Uranium-Conversion-Facility.jpg"/>
        <figcaption>ഫോർദോ നിലയത്തിലെ സെൻട്രിഫ്യൂജുകൾ.</figcaption>
      </figure>
      <p>പകരം ആണവ, ഭൗതികശാസ്ത്ര, സാങ്കേതിക കേന്ദ്രമാക്കി ഫോർദോയെ മാറ്റാനും തീരുമാനമായി. വൈദ്യശാസ്ത്ര രംഗത്തും കൃഷിക്കും വ്യവസായിക ആവശ്യങ്ങള്‍ക്കും ഉപയോഗിക്കാനുള്ള റേഡിയോ ഐസോടോപ്പുകളുടെ ഉൽപാദനത്തിന് 1044 സെൻട്രിഫ്യൂജുകൾ ഉപയോഗിക്കാമെന്നും കരാറൊപ്പിട്ടു. എന്നാൽ അധികാരത്തിലെത്തിയതിനു പിന്നാലെ 2018 ഒക്ടോബറിൽ യുഎസ് പ്രസിഡന്റ് ഡോണൾഡ് ട്രംപ് ഔദ്യോഗികമായി ആണവകരാറിൽ നിന്നു പിന്മാറി. ഇറാനു മേല്‍ ഉപരോധങ്ങളും ശക്തമാക്കി. അതോടെ ഇക്കഴിഞ്ഞ മേയ് മുതൽ കരാറിലെ ഓരോ വ്യവസ്ഥകളിൽ നിന്ന് ഇറാൻ പിന്മാറാനാരംഭിച്ചു. </p>
      <p>ഇക്കഴിഞ്ഞ ഒൻപതിന് അർധരാത്രി മുതൽ ഫോർദോയിൽ യുറേനിയം സമ്പുഷ്ടീകരണം ആരംഭിച്ചു. 4.5% വരെ സമ്പുഷ്ടീകരണമാണ് ഇപ്പോൾ നടക്കുന്നത്. കരാർ പ്രകാരം അത് 3.67% ആയിരുന്നു. സമ്പുഷ്ടീകരണം വൈകാതെ തന്നെ 60% വരെയാക്കുമെന്ന് ഇറാൻ വ്യക്തമാക്കിക്കഴിഞ്ഞു. 90 ശതമാനത്തിലാണ് അണ്വായുധ നിർമാണാവശ്യത്തിനുള്ള തലത്തിലേക്ക് സമ്പുഷ്ടീകരണം നടക്കുക.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/7/10/Hassan-Rouhani-Donald-Trump.jpg"/>
        <figcaption>ഹസൻ റൂഹാനി, ഡോണൾഡ് ട്രംപ്</figcaption>
      </figure>
      <p>നിലവിൽ സമ്പുഷ്ട യുറേനിയത്തിന്റെ അളവ് 372.3 കിലോഗ്രാമിലേക്ക് ഉയർന്നിട്ടുണ്ട്. കരാർ പ്രകാരം അത് 202.8 കിലോയായിരുന്നു. കൂടുതൽ ശേഷിയുള്ള സെൻട്രിഫ്യൂജുകൾ സ്ഥാപിക്കാനും ശ്രമം ആരംഭിച്ചിട്ടുണ്ട്. അടിസ്ഥാന മാതൃകയായ ഐആർ–1 സെന്‍ട്രിഫ്യൂജ് ഉപയോഗിക്കാനുള്ള അനുവാദം മാത്രമേ കരാറിലുണ്ടായിരുന്നുള്ളൂ. എന്നാല്‍ 50% കൂടുതൽ ശേഷിയുള്ള സെൻട്രിഫ്യൂജിന്റെ പരീക്ഷണം ഉൾപ്പെടെ ഇറാൻ നടത്തിയതായാണ് ആണവോർജ ഏജൻസിയുടെ  റിപ്പോർട്ട്. റോയിട്ടേഴ്സ് വാർത്താ ഏജൻസിയാണ് ഇന്നലെ റിപ്പോർട്ട് പുറത്തുവിട്ടത്.</p>
      <p>ഒരു ലോകശക്തിക്കും തകർക്കാനാകില്ലെന്ന് ഇറാൻ അഹങ്കരിക്കുന്ന ഫോർദോ നിലയത്തിൽ പടിപടിയായി സമ്പുഷ്ടീകരണം നടത്തുമ്പോഴും പ്രസിഡന്റ് ഹസൻ റൂഹാനിക്ക് ഒറ്റ ലക്ഷ്യമേയുള്ളൂ– ഭയപ്പെടുത്തിയാണെങ്കിലും ആണവ കരാറിനു സമാനമായ പുതിയൊരു കരാറുണ്ടാക്കുക, തങ്ങള്‍ക്കു മേലുള്ള യുഎസിന്റെ ഉപരോധത്തിൽ നിന്നു രക്ഷ നേടുക.വരുംനാളുകളിൽ ലോകരാഷ്ട്രീയത്തിലെ നിർണായ ശ്രദ്ധാകേന്ദ്രമായിരിക്കും ഫോര്‍ദോ നിലയമെന്നതിന് ഒട്ടും സംശയം വേണ്ട. ദുരൂഹമായ ആ നിലയം ഭാവിയിലേക്കു കാത്തുവച്ചിരിക്കുന്നതെന്തെന്നു പറയുകയും അസാധ്യം.</p>
      <p><b>English Summary</b>: Iran's Secret Nuclear Plant below a mountain in Fordow (Uranium Fuel Enrichment Plant)</p>
    </article>
  </body>
</html>