<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04712141"/>
    <meta property="og:site_name" content="De Standaard"/>
    <meta property="article:published_time" content="2019-11-12T20:33:00+00:00"/>
    <meta property="og:title" content="Belgische Syriëstrijdster zit vast in Turkse gevangenis"/>
    <meta property="og:description" content="'Vier Belgische Syriëstrijders zitten momenteel in Turkse gevangenissen', zegt minister van Buitenlandse Zaken Didier Reynders. Een van hen, Fatima B., is ..."/>
  </head>
  <body>
    <article>
      <h1>Belgische Syriëstrijdster zit vast in Turkse gevangenis</h1>
      <address>
        <time datetime="2019-11-12T20:33:00+00:00">12 Nov 2019, 20:33</time>
      </address>
      <p>
        <b>'Vier Belgische Syriëstrijders zitten momenteel in Turkse gevangenissen', zegt minister van Buitenlandse Zaken Didier Reynders. Een van hen, Fatima B., is bij verstek veroordeeld. Ons land vroeg al eerder haar uitlevering.</b>
      </p>
      <p>Fatima B. stak half oktober met de hulp van smokkelaars de grens met Turkije over. Dat bevestigde Buitenlandse Zaken toen aan <i>Het Nieuwsblad</i>. Ze ontsnapte na de inval van Turkije in Noord-Syrië uit het kamp Ain Issa, samen met Bouchra Abouallal en haar schoonzus Tatiana Wielandt met hun zes kinderen.</p>
      <p>Fatima B. werd in mei 2015 bij verstek tot vijf jaar cel veroordeeld in ons land, voor lidmaatschap van een terreurorganisatie. Daarop stelde ons land een internationaal aanhoudingsbevel op. De uitlevering is niet het gevolg van de <a href="https://www.standaard.be/cnt/dmf20191111_04710262">repatriëringen van president Erdogan</a>. Die is zondag gestart met het terugsturen van buitenlandse jihadi’s naar hun thuisland.</p>
      <p>De Turkse president zei vrijdag dat zijn land 287 personen heeft opgepakt die ontsnapt waren uit gevangenissen voor IS-strijders na de start van het Turkse offensief.</p>
      <p>Vier Belgische Syriëstrijders, onder wie Fatima B., zitten in Turkse gevangenissen, zei minister van Buitenlandse Zaken Didier Reynders (MR) dinsdag in de Kamercommissie Buitenlandse Zaken. Wie die andere drie zijn, maakte hij niet duidelijk. </p>
    </article>
  </body>
</html>