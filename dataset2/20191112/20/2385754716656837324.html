<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597046/fan-ntaik-ora-na-parei-enas-amyntikos-tin-xrysi-mpala"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T20:25:00+00:00"/>
    <meta property="og:title" content="Φαν Ντάικ: «Ώρα να πάρει ένας αμυντικός την Χρυσή Μπάλα»"/>
    <meta property="og:description" content="Οι επιθετικοί είναι συνήθως εκείνοι που τραβούν πάνω τους τα περισσότερα βλεμματα και φώτα της δημοσιότητας καθώς στέλνουν την μπάλα στα δίχτυα και..."/>
  </head>
  <body>
    <article>
      <h1>Φαν Ντάικ: «Ώρα να πάρει ένας αμυντικός την Χρυσή Μπάλα»</h1>
      <address><time datetime="2019-11-12T20:25:00+00:00">12 Nov 2019, 20:25</time> by <a rel="author">Sigmalive/sports</a></address>
      <p>Οι επιθετικοί είναι συνήθως εκείνοι που τραβούν πάνω τους τα περισσότερα βλεμματα και φώτα της δημοσιότητας καθώς στέλνουν την μπάλα στα δίχτυα και προσφέρουν θέαμα, ωστόσο άπαντες στην Λίβερπουλ γνωρίζουν πως κομβικό ρόλο στην κατάκτηση του Champions League την περασμένη σεζόν έπαιξε ένας αμυντικός.<br/> <br/>Όχι ένας απλός στόπερ, αλλά ένας αμυντικός ογκόλιθος, με τον Βιρτζίλ Φαν Ντάικ να μεταμορφώνει τους κόκκινους σε μία ομάδα που πρέπει να φτύσεις αίμα για να σκοράρεις εναντίον τους και να επιβραβεύεται στο φινάλε με την αναρρίχησή του στην κορυφή της Ευρώπης.<br/> <br/>Το τρόπαιο του Champions League σε συνδυασμό με τις εμφανίσεις του τον έχουν φέρει να διεκδικεί με αξιώσεις τον τίτλο της Χρυσής Μπάλας για το 2019, για να γίνει ο πρώτος αμυντικός μετά το 2006 και τον Φάμπιο Καναβάρο που θα το πετύχει, με τον Ολλανδό να μην κρύβει την αγωνία του ενόψει της βράβευσης που θα γίνει στις 2 Δεκεμβρίου στο Παρίσι.<br/> <br/>"Ίσως είναι καιρός να κερδίσει το βραβείο ένας αμυντικός", ήταν η χαρακτηριστική ατάκα του σε συνέντευξη που έδωσε στην ιστοσελίδα "Goal.com", μετά την βράβευσή του από την ιστοσελίδα ως ο κορυφαίος  παίκτης για το 2019 (η Μέγκαν Ραπίνο πήρε το βραβείο για το ποδόσφαιρο γυναικών).<br/> <br/>"Η κατάκτηση του Champions League ήταν ο καρπός της δουλειάς που κάναμε, θα μείνουμε για πάντα στην ιστορία του συλλόγου.<br/> <br/>Τη στιγμή που ακούστηκε το τελευταίο σφύριγμα στον τελικό, ξέσπασα σε κλάματα", δήλωσε στην ίδια συνέντευξη ο Ολλανδός σέντερ μπακ, για να αναφερθεί επίσης στο τρομερό δέσιμο που έχει με την Λίβερπουλ και τον προπονητή της, Γιούργκεν Κλοπ.<br/> <br/>"Υπήρχαν και άλλες ομάδες που ενδιαφέρθηκαν για μένα όταν ήμουν στην Σαουθάμπτον, όμως με έπεισαν οι κόκκινοι με διάφορους παράγοντες, από τον προπονητή μέχρι τους παίκτες και από την κουλτούρα της διοίκησης μέχρι τους οπαδούς. Είμαι ευτυχισμένος που βρίσκομαι εδώ.<br/> <br/>Με τον Κλοπ έχω ένα ιδιαίτερο δέσιμο, θα τού είμαι για πάντα ευγνώμων. Είναι ένας μεγάλος προπονητής που λέει πάντα σωστά πράγματα".<br/> <br/>Aπό: sport24.gr</p>
    </article>
  </body>
</html>