<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vimagala-300-tisyach-podrobici-zatrimannya-na-habari-pracivnici-ofisu-prezidenta-639505.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T20:24:49+00:00"/>
    <meta property="og:title" content="Вимагала $300 тисяч: подробиці затримання на хабарі працівниці Офісу президента"/>
    <meta property="og:description" content="Детективи НАБУ задокументували вимагання хабаря у розмірі 300 тис. доларів з фізичної особи за сприяння у призначенні на керівну посаду до НАК «Нафтогаз України»"/>
  </head>
  <body>
    <article>
      <h1>Вимагала $300 тисяч: подробиці затримання на хабарі працівниці Офісу президента</h1>
      <address>
        <time datetime="2019-11-12T20:24:49+00:00">12 Nov 2019, 20:24</time>
      </address>
      <h4>Детективи НАБУ задокументували вимагання хабаря у розмірі 300 тис. доларів з фізичної особи за сприяння у призначенні на керівну посаду до НАК «Нафтогаз України»</h4>
      <p>У вівторок, 12 листопада, детективи Національного бюро під процесуальним керівництвом прокурорів САП викрили та затримали за підозрою у отриманні неправомірної вигоди учасників організованої злочинної групи, серед яких – працівниця Офісу президента України.</p>
      <p>Про це повідомили у пресслужбі <a href="https://nabu.gov.ua/novyny/posadovycyu-ofisu-prezydenta-vykryto-na-garyachomu?fbclid=IwAR0jmphsvLaGzxtVhXpacb_XBYAk89wKYB1aQjkgOHYXkCkBj7c5ZJLLFN4">НАБУ.</a></p>
      <p>«Внаслідок проведення операції «під прикриттям» (негласних слідчих розшукових дій) детективи НАБУ задокументували вимагання неправомірної вигоди у розмірі 300 тис. дол. США з фізичної особи за сприяння у призначенні на керівну посаду до НАК «Нафтогаз України», - йдеться у повідомленні.</p>
      <p>Зазначається, що керівницю одного з Головних департаментів Офісу президента України, її спільницю – ексзаступницю Міністра культури України (2011 р.) – та інших учасників угруповання затримали безпосередньо після одержання першого траншу неправомірної вигоди у сумі 150 тисяч доларів.</p>
      <p>«Осіб затримано відповідно до ст.208 КПК України. Наразі здійснюються невідкладні слідчі дії, до яких залучені працівники СБУ. Вирішується питання повідомлення про підозру», - резюмували у НАБУ.</p>
      <p>Нагадаємо, сьогодні в ЗМІ з'явилася інформація про затримання Світлани Кондзелі. За даними журналістів, глава департаменту забезпечення доступу до публічної інформації Офісу президента <a href="https://glavcom.ua/news/zmi-povidomili-pro-zatrimannya-na-krupnomu-habari-predstavnici-ofisu-zelenskogo--639494.html">отримала 150 тисяч доларів хабаря.</a></p>
      <p>Вона просила ці гроші за призначення на посаду заступника голови правління НАК «Нафтогаз України» і заявляла, що вирішує будь-яку проблему через зв'язки на Банковій.</p>
      <p>В Офісі президента заявили, що «<a href="https://glavcom.ua/news/u-zelenskogo-pidtverdili-zatrimannya-na-habari-chinovnici-ofisu-prezidenta-639504.html">для глави держави немає «своїх» і «чужих»</a>. Корупція повинна бути викорінена: чим вища посада корупціонера, тим небезпечніші для держави зловживання з його боку».</p>
      <p>Відзначимо, що <a href="https://declarations.com.ua/declaration/nacp_ab729684-bd71-49ec-97cf-31cbc07c70af?fbclid=IwAR1xVcJ_6T59FP9uvznXwzvnOyjqhjgA6Ff52Ug7gxMuwJ-iDAPMH9ZpjaI">у декларації за 2018 рік Кондзеля вказала</a>, що володіє квартирою у Крюківщині під Києвом, коморою, також вона має у спільній власності квартиру у Львові, її чоловік задекларував квартиру та земельну ділянку в Іванівці під Києвом, автомобіль - Renault  Latitude 2011 року випуску.</p>
      <related>
        <a href="https://glavcom.ua/news/u-zelenskogo-pidtverdili-zatrimannya-na-habari-chinovnici-ofisu-prezidenta-639504.html"/>
        <a href="https://glavcom.ua/news/zmi-povidomili-pro-zatrimannya-na-krupnomu-habari-predstavnici-ofisu-zelenskogo--639494.html"/>
        <a href="https://glavcom.ua/kyiv/news/pravoohoronciv-vikrito-u-nesankcionovanomu-vtruchanni-v-informaciyniy-portal-nacpoliciji-639464.html"/>
      </related>
    </article>
  </body>
</html>