<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/12/gazdasagvedelmi-es-a-versenykepesseget-javito-torvenyjavaslatot-nyujtott-be-a-kormany-hirosszefoglalo"/>
    <meta property="og:site_name" content="infostart"/>
    <meta property="article:published_time" content="2019-11-12T20:42:00+00:00"/>
    <meta property="og:title" content="Gazdaságvédelmi és a versenyképességet javító törvényjavaslatot nyújtott be a kormány - Hírösszefoglaló"/>
    <meta property="og:description" content="Törvényben kötelezné az önkormányzatokat a kormány, hogy a helyi tömegközlekedésre fordítsák a beszedett iparűzési adót. Mégsem sztrájkolnak szerdán a szociális ágazatban dolgozók."/>
  </head>
  <body>
    <article>
      <h1>Gazdaságvédelmi és a versenyképességet javító törvényjavaslatot nyújtott be a kormány - Hírösszefoglaló</h1>
      <address><time datetime="2019-11-12T20:42:00+00:00">12 Nov 2019, 20:42</time> by <a rel="author">Infostart</a></address>
      <h3>Törvényben kötelezné az önkormányzatokat a kormány, hogy a helyi tömegközlekedésre fordítsák a beszedett iparűzési adót. Mégsem sztrájkolnak szerdán a szociális ágazatban dolgozók.</h3>
      <p>Újabb gazdaságvédelmi és a versenyképességet javító törvényjavaslatot nyújtott be az Országgyűlésnek a Pénzügyminisztérium. A tervezet értelmében négy járulékfajta olvad egybe a társadalombiztosítási járulékba 2020. július 1-jétől, amelynek mértéke 18,5 százalék. Minden dolgozó nyugdíjast megillet a járulékmentesség. Az adócsökkentéssel a gyermekes családok is számolhatnak. Továbbá jövőre minden számláról online adatot kell majd szolgáltatni.</p>
      <p>Törvényben kötelezné az önkormányzatokat a kormány, hogy a helyi tömegközlekedésre fordítsák a beszedett iparűzési adót. Tuzson Bence a Miniszterelnökség közszolgálatért felelős államtitkára közölte: a kormány az önkormányzatok egyik legfontosabb feladatának a helyi tömegközlekedés finanszírozását tartja és ezt a mostani jogszabályok is kimondják.</p>
      <p>Mégsem sztrájkolnak szerdán a szociális ágazatban dolgozók, mert nincs megegyezés az elégséges szolgáltatásról. Boros Péterné, a Magyar Köztisztviselők, Közalkalmazottak és Közszolgálati Dolgozók Szakszervezetének elnöke az InfoRádióban elmondta, az érdekképviselet mostantól sztrájkhónapot tart, és ha a bíróság dönt a még elégséges szolgáltatásról, akkor megtartják a munkabeszüntetést.</p>
      <p>Nincs kórházi létszámstop az Állami Egészségügyi Ellátó Központ közleménye szerint. A Kórházszövetséggel ugyanakkor azt közölte a központ, hogy mindent megtesz a korlátozás feloldásáért és közleményében kitért arra is, hogy nincs akadálya az üres álláshelyek betöltésének.</p>
      <p>Egyeztetésre hívta a Normafáról Karácsony Gergely főpolgármestert és Szabó Tímeát, a Párbeszéd társelnökét a 12. kerület polgármestere - erősítette meg Pokorni Zoltán az InfoRádiónak. A polgármester egyetért azzal, hogy az az ideális, ha nem autóval, hanem a fogaskerekűvel mennek fel a Normafához az emberek, ezért kellene meghosszabbítani annak vonalát.</p>
      <p>Új típusú, hároméves bérmegállapodást, munkaidő-csökkentést, 3 millió forintos hűségpénzt, a kedvezményes nyugdíjba vonulás új rendszerét, valamint értékesebb cafeteriát is követel a Vasutasok Szakszervezete. A munkaadói oldal szerint ehhez mindenképpen szükséges a kormányzat bevonása.</p>
      <p>Az idén megdőlt a beruházási rekord. A külgazdasági és külügyminiszter az Országgyűlés gazdasági bizottságában elmondta: október végéig 62 nagy beruházásról kötöttek megállapodást, ami több mint 9 ezer új munkahelyet jelent, amihez a kormány csaknem 130 milliárd forint készpénztámogatást biztosított.</p>
      <p>Koalíciós kormány létrehozásáról állapodott meg a Spanyol Szocialista Munkáspárt és az Együtt képesek vagyunk nevű baloldali párttömörülés Madridban. Pablo Iglesias, az Unidas Podemos vezetője hangsúlyozta: progresszív kormányt kívánnak létrehozni, amely kombinálja pártja bátorságát a szocialisták tapasztalatával.</p>
      <p>Politikai menedéket kapott Mexikóban Evo Morales volt bolíviai elnök, aki lemondása után hétfőn hagyta el hazáját. Bolíviában közben a hadsereg beavatkozását kérte a rendőrség az erőszak megfékezése érdekében, mert több településen rendőrőrsöket fosztottak ki és gyújtottak fel.</p>
    </article>
  </body>
</html>