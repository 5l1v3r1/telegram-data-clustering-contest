<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/tri-vida-pensii-ot-chastnite-fondove.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T20:15:00+00:00"/>
    <meta property="og:title" content="Три вида пенсии от частните фондове"/>
    <meta property="og:description" content="Две години експертите готвеха законодателните поправки, които да уредят изплащането им"/>
  </head>
  <body>
    <article>
      <h1>Три вида пенсии от частните фондове</h1>
      <h2>Две години експертите готвеха законодателните поправки, които да уредят изплащането им</h2>
      <address><time datetime="2019-11-12T20:15:00+00:00">12 Nov 2019, 20:15</time> by <a rel="author" href="https://btvnovinite.bg/author/?author=2001866" target="_blank">Мария Ванкова</a></address>
      <figure>
        <video src="https://vid.btv.bg/btvnews/2019/11/12/pensii__2__1573579517-1.mp4"/>
      </figure>
      <p>Частните пенсионни фондове ще изплащат три вида пенсии срещу вноските, които работещите са длъжни да правят в тях. Първите с такива пенсии ще са жени, които ще придобият право на тях през 2021 година.</p>
      <p>За т.нар „втора” пенсия задължително се осигуряват родените след 1959 година. За разлика от държавната пенсия, тази от частен фонд ще се придобива при навършване на пенсионна възраст без изискване за стаж.</p>
      <p>Фондовете ще дават три вида плащания зависимост от парите, натрупани в партидата на човек  - пожизнена пенсия, разсрочено плащане и еднократно.</p>
      <p>Пожизнена ще се изплаща, когато натрупаната сума е достатъчна за пенсия в размер поне 15 на сто от минималната пенсия, която държавата дава. При смърт - няма да се унаследява. Но ако изберем да бъде с определен „гарантиран период на изплащане", в рамките на него, наследниците ще я получават.</p>
      <p><i>„Ако човек преживее и надживее този гарантиран период, който като продължителност е изцяло по негово желание, то пенсията не се прекратява, а се плаща до живот", </i>обяснява Даниела Петкова от едно от пенсионноосигурителните дружества у нас.</p>
      <p>Ако сумата в партидата не стига за пожизнена пенсия, но надвишава трикратният размер на минималната пенсия, която държавата дава – ще получаваме т.нар. „разсрочено плащане”. При него ще избираме за какъв период от време да ни бъде дадено събраното в партидата. Ако  настъпи смърт, остатъкът се унаследява.</p>
      <figure>
        <img src="https://img.bg.sof.cmestatic.com/media/images/640x/Nov2019/2112021764.jpg"/>
        <figcaption>Снимка: btvnovinite.bg</figcaption>
      </figure>
      <p>Ако пък в партидата има съвсем скромна сума, по-малка от трикратния размер на минималната пенсия от държавата, ще я получим цялата накуп.</p>
      <p>Фондовете ще гарантират, че накрая ще вземем  поне толкова, колкото сме внесли. „Втората" пенсия ще се актуализира поне веднъж годишно. След като човек започне да я получава, партидата се закрива, а парите се вливат в специално обособен фонд.</p>
      <p>Диляна Йорданова е сред младите хора, за които е важно да подсигурят отсега старините си. Работи в международна компания и се интересува какво се случва с вноската й за втората пенсия.</p>
    </article>
  </body>
</html>