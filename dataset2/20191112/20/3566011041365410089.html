<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546750.html/%D8%B3%DB%8C%D8%A7%D8%B3%D8%AA-%D8%B2%D8%AF%DA%AF%DB%8C-%D8%AF%D8%B1-%D8%B9%D9%84%D9%85-%DB%8C%D8%B9%D9%86%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%AF%D8%B1-%D8%AE%D8%AF%D9%85%D8%AA-%D8%B3%D8%B1%D9%85%D8%A7%DB%8C%D9%87-%D8%AF%D8%A7%D8%B1-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:39:00+00:00"/>
    <meta property="og:title" content="سیاست زدگی در علم یعنی دانشگاه در خدمت سرمایه دار قرار گرفتن"/>
    <meta property="og:description" content="مقید در واکنش به برگزاری جشنواره علمی با نام جایزه علی پولاد در تبریز گفت: سیاست زدگی در علم یعنی دانشگاه در خدمت سرمایه دار قرار گرفتن."/>
  </head>
  <body>
    <article>
      <h1>سیاست زدگی در علم یعنی دانشگاه در خدمت سرمایه دار قرار گرفتن</h1>
      <h2>دبیر انجمن اسلامی تحکیم وحدت دانشگاه تبریز:</h2>
      <address>
        <time datetime="2019-11-12T20:39:00+00:00">12 Nov 2019, 20:39</time>
      </address>
      <p>مقید در واکنش به برگزاری جشنواره علمی با نام جایزه علی پولاد در تبریز گفت: سیاست زدگی در علم یعنی دانشگاه در خدمت سرمایه دار قرار گرفتن.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سجاد مقید در گفتگو با<a href="https://tabrizebidar.ir/"> تبریز بیدار </a> در واکنش به برگزاری جشنواره علمی با نام جایزه علی پولاد(سرمایه دار ساکن ترکیه) در تبریز گفت: هر روز شاهد از دست رفتن بخشی از هویت تاریخی و فرهنگی خودمان هستیم. یک روز مولوی را از دستمان می گیرند و یک روز بادگیرهای یزد را به نام دیگری ثبت می کنند، شهرت فروشی یا به عبارتی دیگر معامله افتخارات ملی با پول، اگر عامدانه هم نباشد خیانتی بزرگ محسوب می شود.شاید اگر امثال مولانا هم امروز زنده بودند و توان پرداخت چنین هزینه هایی را داشتند، کشورهای دیگر نمی توانستند این افتخار را به نام خود ثبت کنند.</p>
      <p>واقعیت تلخ در دوگانه ثروت و علم!</p>
      <p>وی ادامه داد: من دانشجو وقتی می بینم، یک نفر صرفا به خاطر داشتن سرمایه هنگفتی و با جایگاه علمی که بر همگان روشن است! می تواند کتابی در مورد تاریخ یک شهر با هویت جمع آوری کرده و به نام خود چاپ کند، جایزه بزرگ علمی به نام خود برگزار کند و دانشگاه های بزرگ استان را هم به خدمت خود در بیاورد، با یک واقعیت تلخ مواجه می شوم که می گوید در دوگانه علم و ثروت، قدرت سمت ثروت قرار گرفته! و این قطعا نظام ارزشی منِ دانشجو را تحت تاثیر قرار می دهد.</p>
      <p>سیاست زدگی در علم یعنی دانشگاه در خدمت سرمایه دار قرار گرفتن<br/><br/>دبیر انجمن اسلامی دفتر تحکیم وحدت دانشگاه تبریز در خصوص سیاست زده شدن علم اظهار داشت: سیاست زدگی به معنای دخالت دادن دعواهای سیاسی سطح پایین گروه ها  در همه مسایل، آفتی است که متاسفانه این روزها همه جا می توان اثری از آن یافت. ورود چنین مشکلاتی در مسایل علمی می تواند دانش و دانشگاه را به بازی گرفته و آنرا در خدمت سرمایه و سرمایه داران در بیاورد.</p>
      <figure>
        <img src="https://images.tabrizebidar.ir/static/inside/tabrizebidar1573542360ir26.jpg"/>
      </figure>
      <p>جایزه علی پولاد یعنی با پول می شود هر کاری کرد!</p>
      <p> </p>
      <p>این فعال دانشجویی تاکید کرد: نشان های علمی حامل معنا و مفهومی هستند که خواه ناخواه بر مخاطبان این جوایز اثر می گذارند. وقتی یک جایزه علمی به نام فردی چون شهریار یا پروفسور هشترودی یا علامه جعفری و شهید باکری نامگذاری می شود حامل یک پیام است که هویت و فرهنگ اصیل اسلامی و ایرانی و آذربایجانی را درون خود دارد و وقتی به نام یک سرمایه دار معلوم الحالی چون علی پولاد نامگذاری می شود پیام خود را دارد که صرفا ارزش های سرمایه داری است و می گوید با پول می شود هر کاری کرد!</p>
      <p>متفکران آذربایجانی در فقر زیسته اند ولی در مقابل سرمایه داران تعظیم نکرده اند<br/><br/>وی با تاکید بر ضرورت نامگذاری جشنواره های علمی به نام سرمایه های بومی کشور افزود: آنچه که ما از بزرگان و افتخاراتمان در تبریز اطلاع داریم، ایشان افرادی بوده اند متفکر و متواضع که معمولا هم در فقر زیسته اند ولی در مقابل سرمایه داران تعظیم نکرده اند. افرادی که منش و جدیت و جایگاه علمی شان موجب شهرت یافتنشان شده و نه ثروت و قدرت نفوذشان.</p>
      <p>امثال علامه جعفری هیچگاه دامن خود را به سرمایه داری آلوده نکرد</p>
      <p>مقید ادامه داد: ما با فردی مثل علامه جعفری مواجه هستیم که بسیاری از اساتید حوزه و دانشگاه هم هنوز توان فهم همه حرف های ایشان را ندارند ولی با این وجود در کمال تواضع و فروتنی میان مردم بوده است و هیچگاه در برابر سرمایه داران تعظیم نکرده و دامن خود را به سرمایه داری آلوده نکرد.</p>
      <p>شهید باکری افتخار ابدی دانشگاه تبریز است نه تاجر ساکن ترکیه</p>
      <p>وی تصریح کرد: دانشگاه تبریز، افتخاراتی مثل شهید باکری دارد که تمام عمر خود را در راه مبارزه برای دین و وطنش صرف کرد و به افتخاری ابدی برای آذربایجان و ایران تبدیل شد. قطعا اگر قصد بر نشان دادن الگو و تکثیر باشد چنین فردی در اولویت قرار دارد و نه یک تاجر ساکن ترکیه که تنها به سود بیشتر سرمایه خودش فکر می کند و هزینه‌ای برای دین و میهنش نداده است</p>
      <p>انتهای پیام/</p>
    </article>
  </body>
</html>