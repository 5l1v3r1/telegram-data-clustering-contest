<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425584/ton-panormith-giortasan-oi-symiakoi-sthn-amerikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T20:15:02+00:00"/>
    <meta property="og:title" content="Τον Πανορμίτη γιόρτασαν οι Συμιακοί στην Αμερική"/>
    <meta property="og:description" content="Γράφει ο Mανώλης Κασσώτης"/>
  </head>
  <body>
    <article>
      <h1>Τον Πανορμίτη γιόρτασαν οι Συμιακοί στην Αμερική</h1>
      <address>
        <time datetime="2019-11-12T20:15:02+00:00">12 Nov 2019, 20:15</time>
      </address>
      <p>
        <b>Γράφει ο Mανώλης Κασσώτης</b>
      </p>
      <p>
        <b>Η Ομογένεια της Αμερικής είναι ένα μωσαϊκό: ψηφίδες του οι μετανάστες και χρώμα του η κουλτούρα νησιών και χωριών, όπως αυτή εκφράζεται μέσα από τους τοπικούς τους συλλόγους.</b>
      </p>
      <p>Οι μετανάστες «γεννήματα» και «θρέμματα» του νησιού ή του χωριού τους και διαποτισμένοι με τη λαϊκή τους κουλτούρα, που η νοσταλγία για τις εκδηλώσεις της τους έδωσε μια ακόμα ώθηση να δημιουργήσουν συλλόγους, με σκοπό να ανακαλούν και να βιώνουν έθιμα και τρόπους ζωής του τόπου τους.</p>
      <figure>
        <img src="https://www.rodiaki.gr/medias/2019/11/11/ecdd22bc21b256f109e48c73ac1e3b75.jpg"/>
      </figure>
      <p>Όσο μακριά και αν βρίσκονται οι Συμιακοί, στον Πανορμίτη έχουν στραμμένη τη σκέψη και τις ελπίδες τους</p>
      <p>Στις αρχές του περασμένου αιώνα, όταν άρχισε η ομαδική μετανάστευση των Δωδεκανησίων στην Αμερική, οι Συμιακοί που πήγαν για να βρουν δουλειά στα χαλυβουργία του Ohio, ίδρυσαν το 1916 στο Campbell τον «Πανορμίτη», οι δε Συμιακοί που πήγαν στους σφουγγαρότοπους της Φλώριδας ίδρυσαν το 1923 τον «Ταξιάρχη» στο Tarpon Springs, και αυτοί που έμειναν στη Νέα Υόρκη, ίδρυσαν το 1928 την «Αίγλη». Κάθε χρόνο, αυτοί οι τρεις σύλλογοι γιορτάζουν τον Πανορμίτη ,τον πολιούχο του νησιού.</p>
      <figure>
        <img src="https://www.rodiaki.gr/medias/2019/11/11/2c07ad72deb42902d5618bf38fb7c0a7.jpg"/>
      </figure>
      <p>Με αρτοκλασία ο Σύλλογος τίμησε τον Πολιούχο του νησιού</p>
      <p>Μαζί με τους Συμιακούς γιορτάζουν και οι άλλοι Δωδεκανήσιοι. Σε πολλά νησιά, όπως στην Κάλυμνο και Κάσο, πολλοί δίνουν το όνομα του Πανορμίτη στα παιδιά τους. Στην Κάρπαθο, από τα πέντε μοναστήρια που είναι αφιερωμένα στον Αρχάγγελο Μιχαήλ, τα τρία (Πηγάδια, Τρίστομο, Βουτσά) ονομάζονται «Πανορμίτης» και όπως φαίνεται από το ακόλουθο δίστιχο, οι Καρπάθιοι όπως και όλοι οι Δωδεκανήσιοι λατρεύουν και δοξολογούν τον Πανορμίτη:</p>
      <p>
        <i>«Ω Παενηρμιώτη Συμιακέ<br/>που κατοικάς στη Σύμη,<br/><br/>Έλα να δώσεις την ευχή<br/><br/>στ’ αντρόγυνο που γίνει».</i>
      </p>
      <p>Έτσι και φέτος, την Κυριακή 10 Νοεμβρίου, δύο μέρες μετά τη γιορτή του, μαζί με τους απανταχού Συμιακούς και Δωδεκανησίους, ο Συμαϊκός Σύλλογος της Νέας Υόρκης "Αίγλη", γιόρτασε τον Πολιούχο του νησιού, με λειτουργία και αρτοκλασία στην εκκλησία της Αγίας Αικατερίνης στην Αστόρια της Νέας Υόρκης.</p>
      <p>Τη Θεία Λειτουργία και αρτοκλασία τέλεσε ο ιερέας Αναστάσιος Πουράκης, με καταγωγή από τη Νίσυρο, με τον ιερέα Νικόλαο Παρό. Στην ομιλία του, ο πάτερ Πουράκης αναφέρθηκε στο ιστορικό της μονής του Πανορμίτη και επαίνεσε τον Σύλλογο για την προσήλωσή του στην παράδοση και στην πολιτισμική κληρονομιά της Σύμης.</p>
      <figure>
        <img src="https://www.rodiaki.gr/medias/2019/11/11/858cd7f7b296b1956d2c62c3881bc374.jpg"/>
      </figure>
      <p>Με κατάνυξη παρακολουθούν οι πιστοί τη Θεία Λειτουργία και την αρτοκλασία προς τιμήν του Πανορμίτη</p>
      <p>Τη γιορτή τίμησαν με την παρουσία τους η πρόεδρος του Συλλόγου κ. Ευαγγελία Καμμά με το Δ.Σ. και δεκάδες μέλη του Συλλόγου, αρκετοί άλλοι Δωδεκανήσιοι και φίλοι ομογενείς. Μεταξύ των Δωδεκανησίων παρευρέθηκαν: Μαρία Μαραγκού (πρόεδρος της Δωδεκανησιακής Ομοσπονδίας), Μανώλης Κασσώτης (πρόεδρος του Εθνικού Δωδεκανησιακού Συμβουλίου Αμερικής), Δημοσθένης Τριανταφύλλου (πρόεδρος του Ινστιτούτου Δωδεκανησιακών Μελετών), Σωτηρία Ζουρούδη (πρόεδρος της Δωδεκανησιακής Νεολαίας), Νίκος Πρωτόπαπας (πρόεδρος του Συλλόγου Ολυμπιτών Καρπάθου και αντιπρόεδρος της Καρπαθιακής Ομοσπονδίας), Μανώλης Δρίτσας (πρόεδρος της κοινότητας του Αγίου Δημητρίου και Αγίας Αικατερίνης στην Αστόρια, Πάτμιος), Βασίλης Κωνσταντάς (πρώην πρόεδρος του συλλόγου Πατμίων).</p>
      <p>Στη συνέχεια, στην αίθουσα εκδηλώσεων του «Κώτικου Σπιτιού», ο Σύλλογος δεξιώθηκε τους παρευρεθέντες προσφέροντας καφέ, αναψυκτικά, ακούμια, μελομακάρονα και άλλα παραδοσιακά εδέσματα.</p>
      <figure>
        <img src="https://www.rodiaki.gr/medias/2019/11/11/c5e39ac37a1a5c5d619a350ea30e4972.jpg"/>
      </figure>
      <p>Το Δ.Σ. της «Αίγλης» με αξιωματούχους Δωδεκανησιακών συλλόγων. Καθήμενοι από αριστερά: Μιχάλης Λεβεντέρης, Ευαγγελία Καμμά, Μαρία Μαραγκού, Μανώλης Κασσώτης, Δημοσθένης Τριανταφύλλου</p>
      <figure>
        <img src="https://www.rodiaki.gr/medias/2019/11/11/3c677a249f497168e0c01ffcd03b809d.jpg"/>
      </figure>
      <p>Η πρόεδρος Ευαγγελία Καμμά (πρώτη από αριστερά στην τρίτη σειρά) με το Δ.Σ. της «Αίγλης» και προέδρους Δωδεκανησιακών συλλόγων</p>
    </article>
  </body>
</html>