<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546610.html/%D9%85%D8%B1%D8%AF%D8%A7%D9%86-%D8%A8%DB%8C-%D8%A7%D8%AF%D8%B9%D8%A7-%DA%AF%D9%85%D9%86%D8%A7%D9%85%D8%A7%D9%86-%D8%A7%D9%85%D8%B1%D9%88%D8%B2-%DA%A9%D9%88%DA%86%D9%87-%D9%88-%D8%AE%DB%8C%D8%A7%D8%A8%D8%A7%D9%86-%D9%87%D8%A7%DB%8C-%D8%B4%D9%87%D8%B1-%D8%A7%D8%B1%D8%AF%D9%84"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:40:00+00:00"/>
    <meta property="og:title" content="مردان بی ادعا گمنامان امروز کوچه و خیابان های شهر اردل"/>
    <meta property="og:description" content="همسر شهید محمد حسن رئیسی با انتقاد از سهل انگاری مسئولین شهرستان اردل در نامگذاری کوچه ها به نام شهدا گفت: اکنون 31 سال از شهادت همسرم میگذرد اما هیچ کوچه ای در شهر اردل به نام همسرم نامگذاری نشد و بارها این موضوع را پیگیر شدم اما اقدامی صورت نگرفت."/>
  </head>
  <body>
    <article>
      <h1>مردان بی ادعا گمنامان امروز کوچه و خیابان های شهر اردل</h1>
      <h2>گلایه همسر شهید محمدحسن رئیسی از مسئولین؛</h2>
      <address>
        <time datetime="2019-11-12T20:40:00+00:00">12 Nov 2019, 20:40</time>
      </address>
      <p>همسر شهید محمد حسن رئیسی با انتقاد از سهل انگاری مسئولین شهرستان اردل در نامگذاری کوچه ها به نام شهدا گفت: اکنون 31 سال از شهادت همسرم میگذرد اما هیچ کوچه ای در شهر اردل به نام همسرم نامگذاری نشد و بارها این موضوع را پیگیر شدم اما اقدامی صورت نگرفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://jahanbinnews.ir/">جهانبین نیوز</a>؛ درست است که بیش از سی سال از  جنگ تحمیلی می‌گذرد، اما هنوز هم، بر سر درب پلاک کوچه پس کوچه‌های میهنم، نام و یاد شهدا دیده می‌شود، کوچه‌هایی که تنها نام شهدا را دارد و هیچ اطلاعاتی از آنان در دسترس نیست، گویی همه به خواب رفته‌اند، چراکه از قدیمیان محل هم می‌پرسید، از شهیدی که پلاک کوچه به نام آن ثبت شده بی‌اطلاع است و غربت لاله‌ها همچنان ادامه دارد.</p>
      <p>مریم انصاری همسر شهید محمد حسن رئیسی شهید اصناف شهرستان اردل در گفت و گو با خبرنگار <a href="http://www.jahanbinnews.ir/">جهانبین نیوز </a>با انتقاد از سهل انگاری مسئولین شهرستان اردل  در نامگذاری کوچه ها به نام شهدا گفت: اکنون 31 سال از شهادت همسرم میگذرد اما هیچ کوچه ای در شهر اردل به نام همسرم نامگذاری نشد و بارها این موضوع را پیگیر شدم اما اقدامی صورت نگرفت.</p>
      <p>انصاری افزود:چندین بار در این خصوص با نامه نگاری بنیاد شهید و امور ایثارگران شهرستان اردل پیگیر شد که تا کنون هبه نتیجه ای نرسید و این بی توجهی  کمی برای ما سخت شد  چرا که مزین کردن کوچه‌ها به نام شهدا بسیار ارزشمند است و نشان‌دهنده آن است که هنوز شهیدان زنده هستند، این نامگذاری باعث می‌شود تا همگان متوجه شوند چه جوانان با غیرتی برای دفاع از کشور و اسلام جان خود را از دست دادند.<br/><br/>وی با اشاره به اینکه شهدا افتخار ما هستند، ادامه داد: مزین کردن کوچه‌ها به نام شهدا باعث ماندگاری نام شهیدان می‌شود و انتظار است به زودی یکی از کوچه های شهید به نام شهید محمد حسن رئیسی نامگذاری شود.</p>
      <p>علی قنبری رئیس اداره بنیاد شهید و امور ایثارگران شهرستان اردل در گفت و گو با خبرنگار جهانبین نیوز با تاکید بر ضرورت مزین شدن نام خیابان‌ها، کوچه‌ها و معابر شهر اردل به نام شهدا، گفت: یکسالی است که مدیریت  نهاد مقدس بنیاد شهید و امور ایثارگران شهرستان اردل را عهده دار شدم و چندین بار در خصوص نامگذاری یکی از کوچه های شهر به نام شهید محمد حسن رئیسی  به شهرداری شهر اردل نامه نگاری و پیگیر شدیم اما شهرداری تا کنون اقدامی انجام ندادند.<br/><br/>قنبری انجام کارهای فرهنگی، ترویج فرهنگ ایثار و شهادت و نام‌گذاری معابر و خیابان‌ها به نام شهدا را از وظایف ذاتی شهرداری دانست و عنوان کرد: شهرداری با تهیه بسته‌های فرهنگی با موضوع و محتوای ایثار و شهادت می‌تواند فعالیت‌های گسترده‌ای در راستای ترویج فرهنگ ایثار و شهادت انجام دهد.<br/><br/>وی با تاکید بر ضرورت ترویج فرهنگ ایثار و شهادت، این فرهنگ را نیاز نسل جوان دانست و گفت: نام‌گذاری کوچه و خیابان‌ها به نام شهدا به احترام از خودگذشتگی و برکت خون شهدا است، که امنیت و آرامش کشور را مدیون فداکاری آن ها هستیم.<br/><br/>رئیس اداره بنیاد شهید و امور ایثارگران شهرستان اردل بیان کرد:کوچه‌ها را به نام شهدا می‌کنیم تا بدانیم از گذرگاه خون کدامین شهید به آرامش رسیده‌ایم و نیاز است که این فرهنگ را رواج دهیم‌.<br/><br/>انتهای پیام/</p>
    </article>
  </body>
</html>