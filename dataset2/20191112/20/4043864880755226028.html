<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231785/"/>
    <meta property="og:site_name" content="Українська правда"/>
    <meta property="article:published_time" content="2019-11-12T20:03:36+00:00"/>
    <meta property="og:title" content="Рада проголосувала за останній законопроєкт для &quot;промислового безвізу&quot; з ЄС"/>
    <meta property="og:description" content="Верховна рада підтримала у першому читанні законопроєкт 2172 про внесення змін до деяких законодавчих актів України щодо зменшення тиску на бізнес з боку органів ринкового нагляду."/>
  </head>
  <body>
    <article>
      <h1>Рада проголосувала за останній законопроєкт для "промислового безвізу" з ЄС</h1>
      <address>
        <time datetime="2019-11-12T20:03:36+00:00">12 Nov 2019, 20:03</time>
      </address>
      <p>Верховна рада підтримала у першому читанні <a href="http://w1.c1.rada.gov.ua/pls/zweb2/webproc4_1?pf3511=66942">законопроєкт 2172</a> про внесення змін до деяких законодавчих актів України щодо зменшення тиску на бізнес з боку органів ринкового нагляду.</p>
      <p>Як повідомляє "<a href="https://www.eurointegration.com.ua/news/2019/11/12/7102966/">Європейська правда</a>", за ухвалення даного законопроєкту у першому читанні проголосувало 310 депутатів.</p>
      <p>У коментарі "Європейській правді" співавтор проєкту, народний депутат Роксолана Підласа ("Слуга народу") повідомила, що монобільшість розраховує на його ухвалення в цілому в грудні.</p>
      <p>Ухвалення відповідного закону є однією з останніх умов, які має виконати Україна для початку переговорів із ЄС щодо підписання перших договорів про запровадження "промислового безвізу", тобто спрощеного експорту промислових товарів з України до ЄС без додаткової сертифікації.</p>
      <p>Роксолана Підласа у своєму Facebook навела його ключові принципи:</p>
      <ul>
        <li>Скасовуємо штрафи за формальні порушення. Інспектор в першу чергу має надати рекомендації про усунення порушень, і лише за повторне порушення штрафувати.</li>
        <li>Встановлюємо чіткі "червоні лінії" для перевіряльників. Забороняємо виймати будь-які документи на підприємстві, окрім тих, що стосуються перевірки та необхідні для встановлення постачальника.</li>
        <li>Захищаємо маленький бізнес: відповідальність за небезпечну продукцію несе імпортер або виробник, а не торговець.</li>
        <li>Скасовуємо безкінечні "поєднані" перевірки, коли інспектор міг тримати підприємця в підвішеному стані місяцями. Обмежуємо максимальні строки перевірок.</li>
        <li>Посилюємо відповідальність за недопущення на перевірку. Сьогодні порушнику, який торгує контрабандою та фальсифікатом, легше заплатити 340 грн штрафу, ніж нести відповідальність. Це породжує беззаконня.</li>
        <li>Усуваємо дублювання контролю різними органами за одним і тим же видом продукції".</li>
      </ul>
      <p>За словами Підласи, сьогодні інспектори замість того, щоб перевіряти і запобігати порушенням, здійснюють "покарання і здирництво".</p>
      <p>"А продавці дійсно небезпечних товарів відбуваються мізерними штрафами чи хабарями. Страждає доброчесний виробник, страждає споживач. Ми захистимо українського виробника від контрабанди та фальсифікату - неякісних, а подекуди й небезпечних товарів, які є скрізь", - каже вона.</p>
      <p>Нові принципи ринкового нагляду змусять інспекторів перевіряти не бізнес, а небезпечну продукцію, підкреслила радниця міністра.</p>
      <p>
        <b>
          <i>Читайте також: <a href="https://www.eurointegration.com.ua/news/2019/09/14/7100739/">Міністр економіки розказав про пріоритети на європейському напрямку</a></i>
        </b>
      </p>
      <p>
        <b>
          <i>
            <a href="https://www.eurointegration.com.ua/news/2019/10/8/7101659/">"Промисловий безвіз": оціночна місія ЄС може прибути вже у першій половині 2020 року</a>
          </i>
        </b>
      </p>
      <p>
        <b>Нагадаємо: </b>
      </p>
      <ul>
        <li>Угода про асоціацію України та ЄС передбачає перспективу укладення Угоди про оцінку відповідності та прийнятності промислової продукції (ACAA, або так званий "промисловий безвіз").</li>
        <li>Спочатку АСАА може охоплювати один або кілька секторів, з поступовим розширенням на всі передбачені в Угоді 27 секторів.</li>
        <li>Потенційно ACAA може охопити до п’ятої частини українського експорту до ЄС, передусім продукцію машинобудування, полегшивши торгівлю і піднявши імідж української продукції на глобальних ринках.</li>
        <li>Наразі виконана Україною підготовча робота (гармонізація законодавства, інфраструктури якості та ринкового нагляду з нормами ЄС) дозволяє укласти ACAA як мінімум у трьох секторах.</li>
      </ul>
      <related>
        <a href="https://www.pravda.com.ua/news/2019/11/12/7231781/"/>
        <a href="https://www.pravda.com.ua/news/2019/11/12/7231757/"/>
        <a href="https://www.pravda.com.ua/news/2019/11/12/7231756/"/>
      </related>
    </article>
  </body>
</html>