<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546736.html/%D8%B9%D9%84%D9%85-%D8%A8%D9%87%D8%AA%D8%B1-%D8%A7%D8%B3%D8%AA-%DB%8C%D8%A7-%D8%AB%D8%B1%D9%88%D8%AA-%D9%BE%D9%88%D9%84%D8%A7%D8%AF%DB%8C%D9%86---%D8%A7%D9%85%D8%A7-%D9%88-%D8%A7%DA%AF%D8%B1%D9%87%D8%A7%DB%8C-%D9%88%D8%B1%D9%88%D8%AF-%D8%B3%D8%B1%D9%85%D8%A7%DB%8C%D9%87-%D8%AF%D8%A7%D8%B1%DB%8C-%D8%A8%D9%87-%D9%85%D8%AD%DB%8C%D8%B7-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:36:00+00:00"/>
    <meta property="og:title" content="علم بهتر است یا ثروت پولادین؟/ اما و اگرهای ورود سرمایه‌داری به محیط دانشگاه"/>
    <meta property="og:description" content="برگزاری جشنواره‌ای علمی با محوریت و حمایت یک از فعالین بزرگ اقتصادی در دانشگاه‌های تبریز با حواشی روبه‌رو شد."/>
  </head>
  <body>
    <article>
      <h1>علم بهتر است یا ثروت پولادین؟/ اما و اگرهای ورود سرمایه‌داری به محیط دانشگاه</h1>
      <h2>بازخوانی حواشی یک جشنواره‌ علمی؛</h2>
      <address>
        <time datetime="2019-11-12T20:36:00+00:00">12 Nov 2019, 20:36</time>
      </address>
      <p>برگزاری جشنواره‌ای علمی با محوریت و حمایت یک از فعالین بزرگ اقتصادی در دانشگاه‌های تبریز با حواشی روبه‌رو شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.anaj.ir/">آناج</a>؛ از ابتدای شروع سال تحصیلی جدید در دانشگاه‌ها، بسیاری از دانشجویان با بنر و پوسترهای بزرگی در دانشگاه رو‌به‌رو شده بودند که نشان از تبلیغات برای برگزاری یک جشنواره‌ای علمی داشت.</p>
      <p>اینکه در همان ابتدای سال، چنین جشنواره‌ای در دانشگاه‌های استان برگزار گردد، در نوبه خود نشان از سطح بالای علمی دانشگاه‌ها را نشان می‌داد، اما این جشنواره در نگاه اکثر دانشجویان با علامت سوال جدی مواجه بود.</p>
      <p>جایزه علی پولاد نام جشنواره‌ای بود که تبلیغاتش در اکثر دانشگاه‌های تبریز انجام شده و با تیتری بزرگ بر رویش نوشته شده بود "جایزه بزرگ علمی دانشجویی داخل پارنتز جایزه علی پولاد!"</p>
      <figure>
        <img src="http://www.anaj.ir/Upload/Image/2019/11/Orginal/f8f902ab_2d4e_4f1f_b1ab_f80977e5a448.jpg"/>
      </figure>
      <p>علی پولاد سرمایه‌دار تبریزی ساکن ترکیه، که مجتمع تجاری لاله پارک با هزینه 80 میلیون دلاری وی در تبریز ساخته شد و پس از آن کتابی با عنوان "شناسنامه تبریز و پیرامون" را به رشته تقریر درآمد.</p>
      <p>کتاب وی در زمان انتشار با نقدهای فراوانی مواجه شد اما اصلی ترین سوال ایجاد شده، حضور فردی سرمایه دار در عرصه دانشگاه و برگزاری جشنواره‌ای علمی با نام خود بود.</p>
      <p>این جشنواره موافقین و مخالفین خود را داشت. بسیاری از منتقدین از رسوخ تفکر سرمایه‌داری در دانشگاه‌ها انتقاد می‌کردند. آن‌ها این حرکت را وهن دانشگاه دانستند. بسیج دانشجویی دانشگاه صنعتی سهند و انجمن اسلامی دانشجویان دفتر تحکیم وحدت دانشگاه تبریز در انتقاد به نامگذاری جایزه بزرگ علی پولاد بیانیه‌ مشترکی صادر کردند.</p>
      <p>این دو تشکل دانشجویی در بخشی از بیانیه خود آورده بودند: «متاسفانه ۴ سال است جایزه بزرگی تحت عنوان جایزه بزرگ علی پولاد بدون علت واضحی به اسم این فرد نامگذاری شده است و با حمایت رسمی ۱۰ دانشگاه بزرگ آذربایجان‌شرقی در حال برگزاری است. به وضوح می‌توان این جایزه بزرگ را مصداق عینی سرمایه‌سالاری و حکومت سرمایه بر آرمان‌ها دانست و در این بین سوالات و ابهامات زیادی موجود است.»</p>
      <p>دو تشکل منتقد برگزاری این جشنواره با پرسش سوالاتی در باره آن مطرح کرده بودند: چگونه می‌شود که نام یک تاجر بزرگ که مدرک دکتری و پروفسوری خود را از دانشگاه‌های جمهوری آذربایجان به صورت افتخاری دریافت کرده است و تقریبا هیچ سابقه‌ی درخشان علمی و تحقیقاتی نداشته، بر روی یک جشنواره نقش می‌بندد و ۱۰ دانشگاه رسمی یک استان بزرگ پشتیبان آن می‌شوند؟</p>
      <p>آیا نظام قانونی آموزش عالی کشور به گونه‌ای است که هر کسی پول داشته باشد، می‌تواند به طور انحصاری اقدام به برگزاری جشنواره کند و نام خود را در جامعه علمی رسانه‌ای کند؟ و اگر چنین است آیا اختصاصی‌سازی برندهای علمی منجر به این نخواهد شد که طبقه سرمایه‌داران، جایگاه اجتماعی و علمی افتخارات و بزرگان را تصاحب کنند؟</p>
      <p>این جشنواره که جایزه بزرگ نامیده شده است، با چه هدفی برگزار می‌شود و عایدی این فرد از این جشنواره چیست که بیش از ۳۰۰ میلیون تومان برای آن خرج می‌کند؟ آیا این صرفا یک برند فروشی است یا پشت پرده چیزهای دیگری هم هست؟</p>
      <p>انتقاد از این جشنواره به فضای مجازی نیز کشیده شد. برخی از کاربران فضای مجازی در انتقاد از چرایی برگزاری این جشنواره، آن را نفوذ سرمایه داری به دانشگاه مطرح می‌کردند.</p>
      <figure>
        <img src="http://www.anaj.ir/Upload/Image/2019/11/Orginal/7cf1e134_ac8b_4103_b895_4ac93760a97b.jpg"/>
      </figure>
      <figure>
        <img src="http://www.anaj.ir/Upload/Image/2019/11/Orginal/11fa6075_bde3_44a0_b6c2_76bd7d68bdf6.jpg"/>
      </figure>
      <figure>
        <img src="http://www.anaj.ir/Upload/Image/2019/11/Orginal/55ae56c3_e61d_4fee_bb7a_2aed4605ead9.jpg"/>
      </figure>
      <figure>
        <img src="http://www.anaj.ir/Upload/Image/2019/11/Orginal/027c9475_1420_4461_bb93_71edec65f477.jpg"/>
      </figure>
      <figure>
        <img src="http://www.anaj.ir/Upload/Image/2019/11/Orginal/ca18680a_e24b_4c5c_b790_bc081983aba2.jpg"/>
      </figure>
      <p>این جشنواره موافقان خودش را نیز داشت. برخی از دانشجویان و دانشگاهیان از حضور چهره‌های حامی دانشگاه در این عرصه حمایت کرده بودند. برخی از موافقان جشنواره مذکور، آن را موجب رونق دانشگاه و احیای شرکت‌های دانش بنیان دانسته و از طرفی حضور بیش از پیش چنین سرمایه گذاران را خواسته بودند.</p>
      <p>حجت الاسلام والمسلمین عباس‌زاده در گفت‌وگو با خبرنگار سیاسی آناج با بیان اینکه چنین اقداماتی در وهله اول ایرادی ندارد اما باید تمامی زوایای این حرکت معلوم باشد گفت: در ابتدا باید این فرد و امثال ایشان از فیلتر دستگاه‌های نظارتی عبور و تاییدیه آنان را کسب کنند و پس از آن باید بررسی شود که این اقدام در کدامین جهت است.</p>
      <p>این استاد دانشگاه با بیان اینکه چنین جشنواره‌هایی با محوریت اشخاص در آینده نباید مورد سو استفاده قرار گیرد، تاکید داشت: پس از تایید دستگاه‌های نظارتی، باید از فرد برگزار کننده تعهدات لازم گرفته شود که وی در آینده دچار اشتباه، خطا یا سو استفاده از این حرکت نگردد چراکه پای آبروی دستگاه‌ها و تشکیلات مطرح است.</p>
      <p>وی گفت: اگر این پیش شرط‌ها رعایت و تمامی جوانب سنجیده شد، ایرادی ندارد که چنین سرمایه‌هایی برای تشویق جوانان و هدایت آنان به بازار کار در دانشگاه‌ها ورود کند.</p>
      <p>دانشگاه تبریز و سایر دانشگاه‌های تبریز درحالی میزبانی این جشنواره را برعهده داشتند که هیچ توضیحی برای بعد از مشخص شدن نفرات برتر داده نشده است و یکی از سوالات اصلی نیز در همین راستاست که خروجی این جشنواره ها چیست؟</p>
      <p>علیرغم تلاش خبرنگار آناج برای گفت‌وگو با منتقدین این جشنواره، بسیاری از توضیح دلایل خود برای مخالفت با برگزاری چنین جشنواره‌ای امتناع کردند.</p>
      <p>انتهای پیام/</p>
    </article>
  </body>
</html>