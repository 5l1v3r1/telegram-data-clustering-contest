<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89443"/>
    <meta property="og:site_name" content="Denník politika"/>
    <meta property="article:published_time" content="2019-11-12T20:35:04+00:00"/>
    <meta property="og:title" content="Zoltán z prípadu vraždy Kuciaka viní ministra Richtera, že bral úplatky za povolenia pre cudzincov"/>
    <meta property="og:description" content="12.11.2019 (Webnoviny.sk) – Televízia Markíza získala detaily výpovede Zoltána A., ktorý pri uzatváraní dohody o vine a treste v prípade vraždy Jána Kuciaka prehovoril o údajnej trestnej činnosti ministra Jána Richtera a ďalších."/>
  </head>
  <body>
    <article>
      <h1>Zoltán z prípadu vraždy Kuciaka viní ministra Richtera, že bral úplatky za povolenia pre cudzincov</h1>
      <address><time datetime="2019-11-12T20:35:04+00:00">12 Nov 2019, 20:35</time> by <a rel="author">Webnoviny</a></address>
      <p>12.11.2019 (Webnoviny.sk) – Televízia Markíza získala detaily výpovede Zoltána A., ktorý pri uzatváraní dohody o vine a treste v prípade vraždy Jána Kuciaka prehovoril o údajnej trestnej činnosti ministra Jána Richtera a ďalších.</p>
      <p>Obžalovaný muž tvrdí, že peniaze mali brať za rýchle a bezproblémové vybavenie povolení pre cudzincov. Všetci, ktorých vo svojej výpovedi spomenul, však tieto obvinenia odmietajú a považujú ich za fabulácie.</p>
      <h3>Obžalovaný popísal schému</h3>
      <p><a href="https://www.tvnoviny.sk/domace/1982142_markiza-ziskala-detaily-vypovede-zoltana-andruskoa-o-udajnej-trestnej-cinnosti-ministrov">Podľa informácií Markízy</a> obžalovaný popísal, ako mala fungovať schéma vybavovania pracovných povolení a povolení na pobyt pre cudzincov. Týkať sa mali personálnej agentúry, ktorej šéfuje podnikateľ z Kolárova.</p>
      <p>V personálnej agentúre zamestnávajú Srbov aj Ukrajincov. Zoltán A. tvrdí, že za bezproblémové a rýchle vybavenie povolení údajne platil majiteľ agentúry „všimné“ v desiatkach eur na osobu.</p>
      <p>Peniaze mali ísť podľa jeho slov buď vtedajšiemu štátnemu tajomníkovi rezortu dopravy Viktorovi Stromčekovi, alebo ministrovi práce Jánovi Richterovi.</p>
      <h3>Richter aj Stromček popierajú</h3>
      <p><i>„Cítim sa aj dosť dotknutý, že ja musím reagovať na slová zločinca, ktorý klame a podvádza a má záujem doviezť do nepríjemnej situácie ministra,“</i> reagoval minister práce Richter. Všetko odmieta aj dnes už bývalý štátny tajomník Viktor Stromček.</p>
      <p><i>„Obvinenia človeka obvineného z vraždy, ktorý je evidentne ochotný klamať a tvrdiť aj úplne jasné nezmysly, len aby dostal nižší trest, sú absolútne nepravdivé,“</i> reagoval Stromček. Dodal, že ako štátny tajomník na ministerstve dopravy, nemal kompetencie ani dosah povolenia vybavovať.</p>
      <p>Viac k témam: <a href="https://www.webnoviny.sk/tag/korupcia/"><u>korupcia</u></a>, <a href="https://www.webnoviny.sk/tag/uplatky/"><u>úplatky</u></a><br/>Zdroj: Webnoviny.sk – <a href="https://www.webnoviny.sk/zoltan-z-pripadu-vrazdy-kuciaka-vini-ministra-richtera-ze-bral-uplatky-za-povolenia-pre-cudzincov/"><u>Zoltán z prípadu vraždy Kuciaka viní ministra Richtera, že bral úplatky za povolenia pre cudzincov</u></a> © SITA Všetky práva vyhradené.</p>
    </article>
  </body>
</html>