<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/mecz-argentyna-urugwaj-w-tel-awiwie-zagrozony,984879.html"/>
    <meta property="og:site_name" content="TVN24"/>
    <meta property="article:published_time" content="2019-11-12T20:58:00+00:00"/>
    <meta property="og:title" content="Napięta sytuacja w Izraelu problemem nie tylko reprezentacji Polski"/>
    <meta property="og:description" content="Nie tylko sobotni mecz Polaków z Izraelem w Jerozolimie stoi pod znakiem zapytania. Zagrożone jest także m.in. szlagierowe spotkanie towarzyskie między Argentyną i Urugwajem, które zaplanowano na 1..."/>
  </head>
  <body>
    <article>
      <h1>Napięta sytuacja w Izraelu problemem nie tylko reprezentacji Polski</h1>
      <address>
        <time datetime="2019-11-12T20:58:00+00:00">12 Nov 2019, 20:58</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/efebf27c-77b3-4fa7-bece-e5a242a35946.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/aba7f23c-be8a-4ece-82b3-48f75e1ea355-480p.mp4"/>
          <figcaption>Jerzy Brzęczek: Nigdy nie czułem się zagrożony w Izraelu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/71b136be-d276-46bf-8388-ddc878d9565c-480p.mp4"/>
          <figcaption>Trening reprezentacji Polski przed meczami z Izraelem i...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/90fbdf87-4076-46a6-8578-d48809e99a0c-480p.mp4"/>
          <figcaption>Jerzy Brzęczek: to nie jest czas na eksperymenty</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/19af26da-5ce0-4ace-a5ed-27950c05984f-480p.mp4"/>
          <figcaption>Lewandowski: nie będzie łatwo porównywać innych piłkarzy z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ba2e2e7c-1941-46d8-8324-b319fb23fd11-480p.mp4"/>
          <figcaption>Robert Lewandowski: chcemy popełniać coraz mniej błędów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1a3fd5fd-5b24-4d94-a397-03069848f80d-480p.mp4"/>
          <figcaption>Robert Lewandowski: zabieg w grudniu, daty jeszcze nie znam</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3a32e464-1fdd-407d-9fb2-e58c150d0d87-480p.mp4"/>
          <figcaption>Zbigniew Boniek: bezpieczeństwo naszej drużyny jest priorytetem</figcaption>
        </figure>
        <figcaption>Trener Brzęczek chce grać w Izraelu Foto: Getty Images | Video: tvn24</figcaption>
      </slideshow>
      <h3>Nie tylko sobotni mecz Polaków z Izraelem w Jerozolimie stoi pod znakiem zapytania. Zagrożone jest także m.in. szlagierowe spotkanie towarzyskie między Argentyną i Urugwajem, które zaplanowano na 18 listopada w Tel Awiwie.</h3>
      <p>We wtorek w Izraelu rozległy się syreny alarmowe, w związku z ostrzałem rakietowym tego państwa ze Strefy Gazy. Nastąpiły one po nalocie izraelskich sił na dom w mieście Gaza, w którym przebywał  jeden z czołowych dowódców radykalnego ugrupowania Palestyński Islamski Dżihad - Baha Abu Al-Atta. Islamista zginął wraz z żoną.</p>
      <h3>Odwołano część imprez</h3>
      <related>
        <a href="https://eurosport.tvn24.pl/pilka-nozna,105/lewandowski-o-swojej-operacji-mozna-z-tym-poczekac,984778.html"/>
      </related>
      <p>W związku z wtorkowymi atakami ze strony dżihadystów izraelskie dowództwo nakazało zamknięcie szkół i uczelni w południowej i środkowej części kraju. Odwołano też część imprez sportowych, m.in. planowany na 20 listopada mecz Maccabi Tel Aviv - Hapoel Beer Sheva w lidze koszykówki.</p>
      <p>W przeszłości już nie raz odwoływano mecze reprezentacji Izraela, która musiała grać poza granicami swojego kraju. Tym razem istnieje ryzyko powtórzenia się takiej sytuacji.</p>
      <h3>Monitorują sytuację</h3>
      <p><a href="https://eurosport.tvn24.pl/pilka-nozna,105/izrael-polska-jerzy-brzeczek-ma-nadzieje-ze-mecz-w-izraelu-sie-odbedzie-el-euro-2020,984805.html">16 listopada w Jerozolimie ma się odbyć mecz Izrael - Polska w ramach eliminacji do mistrzostw Europy. </a>Z kolei dwa dni później zaplanowano spotkanie towarzyskie Argentyna - Urugwaj w Tel Awiwie. Wszystkie zainteresowane federacje na bieżąco monitorują sytuację w Izraelu.</p>
      <p>- Na pewno poświęcimy jeszcze trochę czasu na ocenę warunków bezpieczeństwa. Poczekamy kilka dni i zobaczymy, jak rozwinie się sytuacja w Izraelu - przyznał Jorge Casales, członek Urugwajskiego Związku Piłki Nożnej, cytowany przez urugwajską gazetę "El Pais".<br/><br/>Casales przyznał, że pozostaje w kontakcie z urugwajską ambasadą w Izraelu. Według niego w tej chwili istnieje niewielkie prawdopodobieństwo, że mecz zostanie odwołany. Jego zdaniem taki wariant może być analizowany dopiero za kilka dni. Urugwajczycy mają zaplanowany lot do Izraela na sobotę.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/efebf27c-77b3-4fa7-bece-e5a242a35946.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Messi i Suarez mogą spotkać się w Tel Awiwie<cite>Źródło: Getty Images</cite></figcaption>
      </figure>
      <h3>Argentyna już odwoływała</h3>
      <p>Na razie nie ma żadnych niepokojących sygnałów także ze strony argentyńskiej. Trzeba jednak pamiętać, że w 2018 roku tamtejsza federacja odwołała mecz towarzyski z Izraelem w Jerozolimie, bo obawiała się o bezpieczeństwo swoich zawodników.</p>
      <p>Decyzja miała związek z eskalacją przemocy wojsk izraelskich wobec Palestyńczyków w Strefie Gazy. Ostatni sparing Albicelestes przed mistrzostwami w Rosji nie odbył się także ze względu na pogróżki, jakie otrzymywał gwiazdor zespołu Leo Messi. Środowiska palestyńskie groziły piłkarzowi poważnymi konsekwencjami, jeżeli sparing nie zostanie odwołany.</p>
      <p>Autor: dasz / Źródło: eurosport.pl, ovaciondigital.com.uy</p>
    </article>
  </body>
</html>