<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/12/news/moda_acquisizione_tutta_italiana_liu-jo_compra_blumarine-240954351/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T20:13:00+00:00"/>
    <meta property="og:title" content="Moda, acquisizione tutta italiana: Liu-Jo compra Blumarine"/>
    <meta property="og:description" content="L'annuncio da Modena di Marco Marchi. I due brand sono nati e operano entrambi a Carpi. Il fatturato del gruppo &quot;preda&quot; che riunisce anche Blugirl e Anna Molinari, è superiore ai 70 milioni di euro"/>
  </head>
  <body>
    <article>
      <h1>Moda, acquisizione tutta italiana: Liu-Jo compra Blumarine</h1>
      <h2>L'annuncio da Modena di Marco Marchi. I due brand sono nati e operano entrambi a Carpi. Il fatturato del gruppo "preda" che riunisce anche Blugirl e Anna Molinari, è superiore ai 70 milioni di euro</h2>
      <address>
        <time datetime="2019-11-12T20:13:00+00:00">12 Nov 2019, 20:13</time>
      </address>
      <p>ROMA - Importante acquisizione nel campo della moda. Il tutto non solo tra marche italiane, ma tra due marchi che "abitano" nella stessa provincia, quella di Modena. E' stato il patron di Liu-Jo, azienda di abbigliamento nata a Carpi (Modena), Marco Marchi, ad annunciare ieri il passaggio sotto le sue ali del brand Blumarine, storico nome della moda nato sempre in provincia di Modena, e sempre a Carpi nello specifico.<br/><br/>Dopo mesi di indiscrezioni, di mezze smentite e silenzi da ieri sera l'acquisizione è un fatto ufficiale. Proprio di recente lo stesso Marchi aveva dichiarato che Blumarine "è il sogno di ogni carpigiano", dando credito alle indiscrezioni che davano per vicinissimo il passaggio di consegne. Ora l'acquisizione è avvenuta e si attendono i particolari dell'operazione. Blufin S.p.A è stata fondata a Carpi da Anna Molinari con il marito Gianpaolo Tarabini. Blufin raggruppa tre marchi principali: Blumarine, nata nel 1977, Blugirl e Anna Molinari. Il fatturato è di circa 70 milioni di euro secondo dati del 2016. L'attuale numero uno è Gianguido Tarabini.<br/><br/><br/><br/><br/> </p>
    </article>
  </body>
</html>