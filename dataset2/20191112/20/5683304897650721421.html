<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/maharashtra-government-shiv-sena-goes-to-supreme-court.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T20:08:00+00:00"/>
    <meta property="og:title" content="സേനയുടെ ഹർജി ബുധനാഴ്ച പരിഗണിക്കും; ചർച്ച തുടരുമെന്ന് കോൺഗ്രസ്"/>
    <meta property="og:description" content="ന്യൂഡൽഹി/മുബൈ ∙ ഗവര്‍ണര്‍ക്കെതിരെ പക്ഷപാതം ആരോപിച്ച് ശിവസേന നൽകിയ ഹർജി ബുധനാഴ്ച രാവിലെ പത്തരയ്ക്ക് സുപ്രീം കോടതി പരിഗണിക്കും. അടിയന്തരമായി ചൊവ്വാഴ്ച.Latest News. Malayalam News. Malayala Manorama. Manorama Online.Latest News. Malayalam News. Malayala Manorama. Manorama Online.Maharashtra election. Maharashtra news. maharashtra election 2019. maharashtra assembly elections 2019. maharashtra government. maharashtra cm update. maharashtra politics. maharashtra assembly. India. India news. India news today. Today news. Google news. Breaking news.Sonia Gandhi. Maharashtra govt formation. Maharashtra Government Formation .Maharashtra Election Results. Maharashtra .Eknath Shinde. Congress Working Committee. മഹാരാഷ്ട്ര. NCP. Congress. Shiv.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സേനയുടെ ഹർജി ബുധനാഴ്ച പരിഗണിക്കും; ചർച്ച തുടരുമെന്ന് കോൺഗ്രസ്</h1>
      <address><time datetime="2019-11-12T20:08:00+00:00">12 Nov 2019, 20:08</time> by <a rel="author">മനോരമ ലേഖകൻ</a></address>
      <p>ന്യൂഡൽഹി/മുബൈ ∙ ഗവര്‍ണര്‍ക്കെതിരെ പക്ഷപാതം ആരോപിച്ച് ശിവസേന നൽകിയ ഹർജി ബുധനാഴ്ച രാവിലെ പത്തരയ്ക്ക് സുപ്രീം കോടതി പരിഗണിക്കും. അടിയന്തരമായി ചൊവ്വാഴ്ച രാത്രി തന്നെ പരിഗണിക്കണമെന്ന സേനയുടെ ആവശ്യം കോടതി തള്ളുകയായിരുന്നു.</p>
      <p>സര്‍ക്കാര്‍ രൂപീകരണത്തിന് ഗവര്‍ണര്‍ ഭഗത് സിങ് കോഷിയാരി സാവകാശം നൽകിയില്ലെന്ന് ആരോപിച്ചാണ് ശിവസേന സുപ്രീം കോടതിയെ സമീപിച്ചത്. ബിജെപിക്ക് 48 മണിക്കൂര്‍ നല്‍കിയെങ്കിലും ശിവസേനയ്ക്ക് 24 മണിക്കൂര്‍ മാത്രമേ നല്‍കിയുള്ളൂ എന്നാണ് ആക്ഷേപം. ഗവര്‍ണറുടെ നടപടി വിവേചനപരമെന്നും ശിവസേന ഹര്‍ജിയില്‍ ആരോപിക്കുന്നു.</p>
      <p>അതേസമയം രാഷ്ട്രപതി ഭരണം ഏർ‌പ്പെടുത്തിയതിനു പിന്നാലെ സർക്കാർ രൂപീകരണം സംബന്ധിച്ച് കോണ്‍ഗ്രസ് നേതാക്കൾ എന്‍സിപിയുമായി ചര്‍ച്ച നടത്തി. മുതിര്‍ന്ന കോണ്‍ഗ്രസ് നേതാക്കളായ അഹമ്മദ് പട്ടേല്‍, മല്ലികാര്‍ജുന്‍ ഖാര്‍ഗെ, കെ.സി.വേണുഗോപാല്‍ എന്നിവരാണ് ശരദ് പവാറിനെ കാണാനെത്തിയത്. സഖ്യത്തിൽ തീരുമാനമായില്ലെങ്കിലും ചർച്ച തുടരും. പൊതുമിനിമം പരിപാടിയിലും വിശദമായ ചര്‍ച്ച വേണം. അതിനുശേഷം ശിവസേനയെ കാണുമെന്നും കോൺഗ്രസ് പറഞ്ഞു.</p>
      <p>19 ദിവസം നീണ്ട രാഷ്ട്രീയ അനിശ്ചിതത്വത്തിനൊടുവിലാണ് മഹാരാഷ്ട്രയില്‍ രാഷ്ട്രപതി ഭരണം സംബന്ധിച്ച വിജ്ഞാപനത്തില്‍ രാഷ്ട്രപതി റാംനാഥ് കോവിന്ദ് ഒപ്പുവച്ചു. ഭരണഘടനയുടെ അനുച്ഛേദം 356 പ്രകാരമാണ് നടപടിക്ക് ഗവര്‍ണര്‍ ഭഗത് സിങ് കോഷിയാരി ശുപാര്‍ശ ചെയ്തത്. ഇന്ന് രാത്രി എട്ടരവരെ സര്‍ക്കാര്‍ രൂപീകരിക്കാന്‍ അവകാശവാദം ഉന്നയിക്കാന്‍ എന്‍സിപിക്ക് ഗവര്‍ണര്‍ സമയം അനുവദിച്ചിരുന്നു. എന്നാല്‍ 48 മണിക്കൂര്‍ സമയം കൂടി അനുവദിക്കണമെന്ന് രാവിലെ എന്‍സിപി ഗവര്‍ണര്‍ക്ക് കത്തുനല്‍കി.</p>
      <p>ഇതിനുപിന്നാലെയാണ് സര്‍ക്കാര്‍ രൂപീകരണം സാധ്യമല്ലെന്ന് കാണിച്ച് ഗവര്‍ണര്‍ രാഷ്ട്രപതി ഭരണത്തിന് ശുപാര്‍ശ നല്‍കിയത്. തുടര്‍ന്ന് പ്രധാനമന്ത്രി വിളിച്ച അടിയന്തര കേന്ദ്ര മന്ത്രിസഭാ യോഗം ഗവണര്‍ണറുടെ ശുപാര്‍ശ അംഗീകരിച്ചു. പഞ്ചാബിലായിരുന്ന രാഷ്ട്രപതി മടങ്ങിയെത്തിയ ഉടന്‍ വിജ്ഞാപത്തില്‍ ഒപ്പുവച്ചു.</p>
      <p><b>English Summary: </b>Shiv Sena and Congress moves in Maharashtra Political Crisis</p>
    </article>
  </body>
</html>