<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/pljucnica-najbolj-smrtonosna-nalezljiva-bolezen-za-otroke-248283"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T20:45:00+00:00"/>
    <meta property="og:title" content="Pljučnica najbolj smrtonosna nalezljiva bolezen otrok"/>
    <meta property="og:description" content="PARIZ – Bolezen, ki med otroki zahteva največ žrtev, je pljučnica, saj vsakih 39 sekund vzame eno mlado življenje, so danes posvarile mednarodne organizacije za zaščito zdravja in otrok. Ob s..."/>
  </head>
  <body>
    <article>
      <h1>Pljučnica najbolj smrtonosna nalezljiva bolezen otrok</h1>
      <h2>Gre za pozabljeno epidemijo, ki jo je mogoče preprečiti, a je še vedno usodna za več otrok kot katera koli druga nalezljiva bolezen.</h2>
      <address><time datetime="2019-11-12T20:45:00+00:00">12 Nov 2019, 20:45</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1417653.jpg"/>
          <figcaption>FOTO: Jože Suhadolnik, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/448418.jpg"/>
          <figcaption>GETTY IMAGES/ISTOCKPHOTOFOTO: Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/226396.jpg"/>
          <figcaption>GETTY IMAGES/ISTOCKPHOTOFOTO: Getty Images</figcaption>
        </figure>
      </slideshow>
      <p>PARIZ – Bolezen, ki med otroki zahteva največ žrtev, je pljučnica, saj vsakih 39 sekund vzame eno mlado življenje, so danes posvarile mednarodne organizacije za zaščito zdravja in otrok. Ob svetovnem dnevu pljučnice so izpostavile, da gre za pozabljeno epidemijo, ki jo je mogoče preprečiti, a je še vedno usodna za več otrok kot katera koli druga nalezljiva bolezen.<br/><br/>Samo lani je zaradi pljučnice umrlo 800.000 otrok, mlajših od pet let, medtem ko jih je zaradi diareje 437.000 v tej starosti, 272.000 pa zaradi malarije.</p>
      <figure>
        <img src="https://www.slovenskenovice.si/images/slike/2019/11/12/448418.jpg"/>
        <figcaption>FOTO: Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Več kot polovico vseh smrtnih žrtev zaradi pljučnice so zabeležili v petih državah. V Nigeriji je lani vzela 162.000 otroških življenj, v Indiji 127.000, v Pakistanu 58.000, v DR Kongo 40.000, v Etiopiji pa 32.000, navaja francoska tiskovna agencija <i>AFP</i>.<br/><br/>»Vsak dan zaradi pljučnice, bolezni, ki je ozdravljiva in ki jo je v večini primerov mogoče preprečiti, umre skoraj 2.200 otrok, mlajših od pet let,« je v skupni izjavi mednarodnih organizacij navedla izvršna direktorica Unicefa<b> Henrietta Fore</b>.<br/><br/>»Za spopad s to boleznijo so ključne odločne globalne zaveze in povečanje naložb,« je poudarila in dodala, da bo milijone otroških življenj mogoče rešiti le s stroškovno učinkovitimi zaščitnimi in preventivnimi ukrepi ter z zdravljenjem.</p>
      <figure>
        <img src="https://www.slovenskenovice.si/images/slike/2019/11/12/226396.jpg"/>
        <figcaption>FOTO: Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>»To je pozabljena globalna epidemija, ki zahteva hiter odziv mednarodne skupnosti,« pa je poudaril izvršni direktor britanske organizacije <i>Save the Children</i> <b>Kevin Watkins</b>.<br/><br/>Kot je izpostavil, milijoni otrok umirajo, ker nimajo dostopa do cepiv, cenovno dostopnih antibiotikov in rutinskega zdravljenja s kisikom. »Epidemija pljučnice je simptom zanemarjanja in neopravičljivih neenakosti pri dostopu do zdravstvene oskrbe,« je dodal.<br/>Povzročitelji pljučnice, akutnega infekcijskega vnetja pljuč, so bakterije, virusi ali glive. Pljuča se zaradi okužbe napolnijo s tekočino in z gnojem, oboleli pa le s težavo dihajo. Pljučnica največje tveganje predstavlja za otroke z oslabljenim imunskim sistemom in tiste, ki živijo na območjih z zelo onesnaženim zrakom in nečisto vodo.V določeni meri jo je mogoče preprečiti s cepljenjem, prav tako pa je ob pravi in pravočasni diagnozi preprosto ozdravljiva s poceni antibiotiki.</p>
    </article>
  </body>
</html>