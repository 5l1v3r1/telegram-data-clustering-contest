<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546856.html/850-%D8%AE%D8%A7%D9%86%D9%88%D8%A7%D8%AF%D9%87-%DB%8C%D8%B2%D8%AF%DB%8C-%DA%86%D8%B4%D9%85-%D8%A7%D9%86%D8%AA%D8%B8%D8%A7%D8%B1-%D9%81%D8%B1%D8%B2%D9%86%D8%AF-%D8%AE%D9%88%D8%A7%D9%86%D8%AF%D9%87--%D8%AF%D8%B1-7%D9%85%D8%A7%D9%87%D9%87-%D8%A7%D9%85%D8%B3%D8%A7%D9%84-13%D8%AE%D8%A7%D9%86%D9%88%D8%A7%D8%AF%D9%87-%D8%B5%D8%A7%D8%AD%D8%A8-%D9%81%D8%B1%D8%B2%D9%86%D8%AF-%D8%AE%D9%88%D8%A7%D9%86%D8%AF%D9%87-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T20:37:00+00:00"/>
    <meta property="og:title" content="850 خانواده یزدی چشم انتظار فرزند خوانده/ در 7ماهه امسال 13خانواده صاحب فرزند خوانده شدند"/>
    <meta property="og:description" content="معاون امور اجتماعی بهزیستی استان یزد گفت: هم اکنون850 خانوار در نوبت واگذاری فرزند قرار دارند که در سال جاری تا این لحظه 9 نوزاد از شیرخوارگاه استان و 4 نوزاد نیز از شیرخوارگاه سایر استان ها به خانوارهای متقاضی واگذار شده است."/>
  </head>
  <body>
    <article>
      <h1>850 خانواده یزدی چشم انتظار فرزند خوانده/ در 7ماهه امسال 13خانواده صاحب فرزند خوانده شدند</h1>
      <h2>معاون امور اجتماعی بهزیستی استان یزد خبر داد</h2>
      <address>
        <time datetime="2019-11-12T20:37:00+00:00">12 Nov 2019, 20:37</time>
      </address>
      <p>معاون امور اجتماعی بهزیستی استان یزد گفت: هم اکنون850 خانوار در نوبت واگذاری فرزند قرار دارند که در سال جاری تا این لحظه 9 نوزاد از شیرخوارگاه استان و 4 نوزاد نیز از شیرخوارگاه سایر استان ها به خانوارهای متقاضی واگذار شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از  <a href="http://yazdeemrooz.ir/">یزد</a><a href="http://yazdrasa.ir/">رسا</a>؛ معاون امور اجتماعی بهزیستی استان یزد در مصاحبه با یزدآوا؛ در خصوص خدمات این حوزه در زمینه حمایت از کودکان و نوجوانان بی سرپرست و بد سرپرست گفت: جامعه هدف در این زمینه افراد زیر 18 سال بی سرپرست و بدسرپرست هستند که تحت حمایت های معاونت امور اجتماعی بهزیستی استان یزد  که به نوعی دفتر امور شبه خانواده نیز محسوب می شود قرار دارند.</p>
      <p>جمال پایدار خدمات ارائه شده به این افراد را به سه صورت و متناسب با شرایط خانواده های این کودکان دانست و اظهار داشت : برخی از این کودکان بی سرپرست و بد سرپرست، مجهول الهویه هستند که معمولا  شیرخواران و نوباوگان را شامل می شوند و با بررسی هایی که به صورت دقیق صورت می گیرد زمینه واگذاری به خانواده های متقاضی فرزند فراهم می شود و در صورتی که خانواده ها واجد شرایط تشخیص داده شوند با هماهنگی قضایی در اختیار آنان  قرار می گیرد.</p>
      <p>وی تعداد خانوارهای متقاضی فرزند در استان را قابل توجه دانست و  ابراز داشت: هم اکنون850 خانوار در نوبت واگذاری قرار دارند که در 7ماهه امسال 9 نوزاد از شیرخوارگاه استان و 4 نوزاد نیز از شیرخوارگاه سایر استان ها به خانوارهای متقاضی واگذار شده است.</p>
      <p>پایدار در خصوص ویژگی های خانوارهای واجد شرایط ابراز داشت: اولویت در واگذاری با خانوارهای فاقد فرزند،سپس زنان سرپرست خانوار بدون شوهر و دختران دارای تجرد قطعی و پس از آن خانواده های دارای فرزند متقاضی است ضمن اینکه خانواده باید از نظر مالی بتواند از عهده هزینه های فرزند خوانده برآید،فاقد سابق کیفری و برخوردار ازسلامت جسمی و روانی باشد و به تائید بهزیستی برسد البته  یکی از زوجین باید بالای 30 سال سن داشته باشد و 5 سال از ازدواج آنان نیز  گذشته باشد.</p>
      <p>معاون امور اجتماعی بهزیستی استان با بیان این مطلب که متاسفانه به دلیل مدت زمان نسبتا طولانی درخواست تا وگذاری فرزند خوانده  به خانواده ها و بالا بودن تعداد خانواده های متقاضی  باعث شده تا برخی خانوارها طرق غیرقانونی را برای تصاحب فرزندخوانده انتخاب کنند ابراز داشت: این اقدام باعث می شود که چنین خانوارهایی برای دریافت شناسنامه با مشکل مواجه شوند و از همین رو به بهزیستی مواجه کنند که البته علی رغم رایزنی هایی که بامقامات قضایی و ثبت احوال شدهاما همچنان  با دشواری هایی روبرو شده است.</p>
      <p>پایدار در خصوص مصادیق تصاحب غیرقانونی فرزند خوانده نیز اظهار داشت: این خانواده ها از طریق از طریق جا زنی هایی که در برخی بیمارستان ها اتفاق می افتد یا از طریق دلالان، کودکانی را از خانوارهای دچار مشکلات اخلاقی یا اعتیاد هستند خریداری می کنند و زمانی که برای دریافت شناسنامه اقدام می کنند با مشکل روبرو می شوند.</p>
      <p>انتهای پیام/ح<br/> </p>
      <p> </p>
      <p> </p>
    </article>
  </body>
</html>