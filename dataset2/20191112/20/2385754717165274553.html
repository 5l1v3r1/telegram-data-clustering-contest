<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597049/knikiforoukapoioi-den-proetoimasan-tou-mathites-gia-ta-tetramina-skopima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T20:55:00+00:00"/>
    <meta property="og:title" content="Κ.Νικηφόρου:«Κάποιοι δεν προετοίμασαν του μαθητές για τα τετράμηνα σκόπιμα»"/>
    <meta property="og:description" content="Για τη χαώδη κατάσταση που επικρατεί στα σχολεία λόγω των εξετάσεων τετραμήνων, αφήνοντας να νοηθεί ότι η κατάσταση που επικρατεί οφείλεται κυρίως στους..."/>
  </head>
  <body>
    <article>
      <h1>Κ.Νικηφόρου:«Κάποιοι δεν προετοίμασαν του μαθητές για τα τετράμηνα σκόπιμα»</h1>
      <address><time datetime="2019-11-12T20:55:00+00:00">12 Nov 2019, 20:55</time> by <a rel="author">sigmalive</a></address>
      <p>Για τη χαώδη κατάσταση που επικρατεί στα σχολεία λόγω των εξετάσεων τετραμήνων, αφήνοντας να νοηθεί ότι η κατάσταση που επικρατεί οφείλεται κυρίως στους Επιθεωρητές, μίλησε στις «Τομές στα Γεγονότα», ο πρόεδρος της Συνομοσπονδίας Γονέων Μέσης Εκπαίδευσης, Κυριάκος Νικηφόρου, ενώ έδειξε την ετοιμότητα των οργανωμένων γονέων να προτείνουν το επόμενο διάστημα, τροποποιήσεις.</p>
      <p>«Έχουμε γίνει δέκτες παραπόνων από γονείς και μαθητές για συσσώρευση διαγωνισμάτων. Σε ανακοίνωση μας, αναφέραμε ότι αυτό που εφαρμόζεται τώρα, δεν είναι η αξιολόγηση του μαθητή που έχουμε συμφωνήσει. Φαίνεται να υπάρχουν προβλήματα, που ξεκινούν από παρερμηνείες εγκυκλίων, κάποιοι εκπαιδευτικοί δεν εφάρμοσαν από την αρχή αυτά που έπρεπε να εφαρμόσουν αλλά και κυρίως επειδή κάποιοι Eπιθεωρητές ή δεν μπόρεσαν να επιδείξουν στους εκπαιδευτικούς αυτά που έπρεπε ή δεν μπόρεσαν να εντοπίσουν τα προβλήματα. Αυτό είχε ως αποτέλεσμα, η κατάσταση να είναι δύσκολη αυτή τη στιγμή για τα παιδιά και έχουν συσσωρευτεί αρκετά προβλήματα», εξήγησε ο κ. Νικηφόρου.</p>
      <p>Ερωτηθείς εάν δεν καλύφθηκε η ύλη και δεν έγινε έγκαιρα η προετοιμασία των μαθητών λόγω ανεπάρκειας ή λόγω σκοπιμοτήτων, ο κ. Νικηφόρου απάντησε ότι μια μερίδα έχει τις σκοπιμότητές της και μια άλλη δεν αφομοίωσε όσα έπρεπε από τους Επιθεωρητές.</p>
      <p>«Αυτό που λέμε εμείς είναι ότι πρέπει να βρεθούν τρόποι να ξεπεραστούν αυτά γιατί θεωρούμε ότι θεσμός πρέπει να λειτουργήσει. Μπορούν να δοθούν λύσεις. Για παράδειγμα κάποιες 20λεπτες ασκήσεις ας μην τις κάνουν πριν τα Χριστούγεννα σε κάποια μαθήματα, ας γίνουν τον Γενάρη. Θα πρέπει σίγουρα να γίνουν τροποποιήσεις για το δεύτερο τετράμηνο ώστε να μην βρεθούμε αντιμέτωποι με τα ίδια προβλήματα», είπε.</p>
      <p>Τέλος, ο κ.Νικηφρόου είπε ότι οι οργανωμένοι γονείς είναι έτοιμοι τις επόμενες ημέρες να συνεδριάσουν ώστε να προχωρήσουν σε προτάσεις προς το Υπουργείο Παιδείας και σε εκπαιδευτικούς εταίρους για βελτίωση του θεσμού κυρίως στο δεύτερο τετράμηνο.</p>
      <p>
        <b>Δείτε σχετικό βίντεο:</b>
      </p>
      <figure>
        <iframe src="https://www.youtube.com/embed/qc6Dgnhktwo" width="1903" height="719" data-service="Youtube" scrolling="no"/>
      </figure>
    </article>
  </body>
</html>