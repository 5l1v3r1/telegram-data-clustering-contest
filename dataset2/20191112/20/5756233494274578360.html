<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621234/%D8%A8%DB%8C%D8%A7%D9%86%DB%8C%D9%87-%D9%85%D9%87%D9%85-%DB%B2-%D8%AE%D9%88%D8%AF%D8%B1%D9%88%D8%B3%D8%A7%D8%B2-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T20:45:00+00:00"/>
    <meta property="og:title" content="بیانیه مهم ۲ خودروساز درباره افزایش قیمت خودرو"/>
    <meta property="og:description" content="ایران خودرو و سایپا در بیانیه مشترکی اعلام کردند: افزایش قیمت خودرو در بازار هیچ ارتباط و نفعی برای خودروسازان ندارد و حقیقتِ تولید، تامین قطعه و جریان نقدینگی در کفِ کارخانه است."/>
  </head>
  <body>
    <article>
      <h1>بیانیه مهم ۲ خودروساز درباره افزایش قیمت خودرو</h1>
      <address>
        <time datetime="2019-11-12T20:45:00+00:00">12 Nov 2019, 20:45</time>
      </address>
      <p>
        <i>ایران خودرو و سایپا در بیانیه مشترکی اعلام کردند: افزایش قیمت خودرو در بازار هیچ ارتباط و نفعی برای خودروسازان ندارد و حقیقتِ تولید، تامین قطعه و جریان نقدینگی در کفِ کارخانه است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ایران خودرو و سایپا (دو خودروساز بزرگ کشور) به همراه انجمن خودروسازان ایران با صدور بیانیه‌ای مشترک نسبت به هجمه‌های رسانه‌ای اخیر و اظهارات غیرمستند و فرافکنی برخی افراد در خصوص افزایش قیمت خودرو در «بازار» واکنش نشان داده و ضمن تکذیب این ادعاها، از نهادها و مجموعه‌های مختلف خواستند به جای فرافکنی و فضاسازی رسانه‌ای برای مطرح کردن خود در جامعه، در این جنگ اقتصادی که علیه ملت ایران آغاز شده، فعالان صنعت خودرو و قطعه‌سازی را به عنوان سربازان خط مقدم مبارزه با تحریم‌های ناعادلانه حمایت کنند.</p>
      <p>در بیانیه مشترک خودروسازان آمده است:<br/>رهبر معظم انقلاب بارها همه ارکان کشور را به تلاش برای تحقق رونق تولید توصیه کرده‌اند و برخی صنایع نظیر «صنعت خودرو» را محرک تولید در بخش‌های دیگر خواندند، چرا که به تعبیر معظم‌له فعال شدن پیشران‌ها می‌تواند سایر حوزه ها را به حرکت وا دارد و حرکت عمومی اقتصادی کشور را به کلی متحول کند.</p>
      <p>علاوه بر بیانات صریح و روشن مقام معظم رهبری مبنی بر لزوم حمایت از بخش‌های پیشران و موثر در رونق تولید، شاخص‌های اقتصادی نیز نشان می‌دهد که حیات و فعالیت بیش از ۶۰ رشته صنعتی نیز به رونق خطوط تولید خودروسازی در کشور وابسته است؛ و این شاخصه‌هاست که صنعت خودرو ایران را صدرنشینِ تحریم‌های ظالمانه و نقطه هدف در تروریسم اقتصادی امریکا علیه ایرانیان کرده است.</p>
      <p>حال در چنین شرایطی، برخی افراد مسئول و غیرمسئول، برخی نهادها و رسانه‌ها و ... بدون ارائه هیچ سند و مدرکی، بدون بررسی، بی‌توجه به اصول مشخص علم اقتصاد، تنها با بیان جملاتی مخاطب‌پسند اما بی‌اساس، خودروسازان را به افزایش قیمت خودرو و نیز عدم عرضه خودرو به بازار متهم می‌کنند.</p>
      <p>دلیل این اظهارات می‌تواند این باشد که برخورد با دلالان و واسطه‌های ناشناس و پنهان بسیار سخت‌تر و پرزحمت‌تر است از متهم کردن شرکت‌های خودروسازِ آشنا و بانام و نشان...</p>
      <p>در سال‌های اخیر متاسفانه دیوارِ کوتاه خودروسازان باعث شده است تا بسیاری از مشکلات حوزه‌های مختلف به پای آنها نوشته شود و برخی ناهنجاری‌ها را پشت این "خودروسازانِ همیشه مقصر" پنهان کنند.</p>
      <p>از این رو، خودروسازان کشور در پاسخ به این اظهارات و فضاسازی‌های رسانه‌ای ذکر چند نکته را ضروری می‌دانند:</p>
      <p>۱- بار دیگر یادآوری می‌کنیم که قیمت فروش خودرو در شرکت‌های تولیدکننده با بازار آزاد «متفاوت» است و ایران‌خودرو و سایپا هیچ نفعی و هیچ سودی از افزایش قیمت خودرو در بنگاه‌های فروش خودرو و ... نمی‌برند و مکلف‌اند خودرو را براساس قیمت مصوب به مشتری تحویل دهند.</p>
      <p>قیمت بازار و فراز و فرود آن هیچ ارتباطی با خودروسازان نداشته و حاصل هدایت نقدینگی سرگردان به بازار خودرو، صحنه‌گردانی واسطه‌ها و دلالان و نیز تقاضای کاذب ناشی از کاهش ارزش پول ملی است.</p>
      <p>مجدداً تاکید می‌کنیم افزایش قیمت‌ها در بازار آزاد، بنگاه‌های خرید و فروش خودرو و سایت‌های اینترنتی، به هر دلیلی که باشد نه ارتباطی به خودروسازان دارد و نه منفعتی را نصیب آنها می‌کند چرا که قیمت فروش خودرو توسط سازمان حمایت از حقوق مصرف‌کنندگان و تولیدکنندگان و با نظارت نهادهای ذیربط تعیین می‌شود و از نیمه دوم سال گذشته تاکنون نیز ثابت بوده است، لذا در شرایطی که قیمت بسیاری اقلام و کالاهای ساده و خوراکی، غیرقابل کنترل شده، بهتر است در خصوص صنعت خودرو که برای هر محصول آن باید ۴۵۰۰ نوع قطعه از ۶۰ رشته صنعتی و انواع و اقسام مواد اولیه تامین شود، اظهارنظرهای غیرکارشناسی مطرح نشود.</p>
      <p>۲- هیچکس نمی‌تواند از دور برای صنعت خودرو نسخه بنویسد؛ حقیقتِ صنعت و تولید، به ویژه در دوران محدودیت‌ها و تحریم‌های سخت و همه جانبه، تنها در کفِ کارخانه، خطوط تولید و در زنجیره تامین قطعات و جریان نقدینگی قابل لمس و قضاوت است، در این شرایط خودروسازان کشور با همت، غیرت، تلاش و با اجرای یک برنامه مدون و مداوم، موفق شده‌اند چراغ تولید را روشن نگه‌دارند، قطعات را تامین کنند، خودروها را تولید کنند و به دلیل بحران و اشتباهات گذشته، هرچند با تاخیر به دست مشتریان خود برسانند و به آنها تحویل دهند.</p>
      <p>۳- تمام کارشناسان حوزه اقتصاد عقیده دارند افزایش قیمت چند محصول داخلی در روزهای اخیر ناشی از سوءاستفاده دلالان و واسطه‌ها و هیجان زده کردن جو روانی بازار خودرو و نیز فضاسازی‌های رسانه‌ای بوده است. از این رو، مقصر جلوه دادن خودروسازان بدون ارائه سند و مدرک، جای تامل دارد و ابهام برانگیز است. با وجود اینکه این ادعاها پشتوانه کارشناسی و آماری نداشته است اما لازم است اعلام کنیم که گروه خودروسازی سایپا و گروه صنعتی ایران خودرو در دو ماه اخیر بیش از ۱۵۰ هزار خودرو عرضه کرده و به مشتریان خود تحویل داده‌اند. پرسش اینجاست که نیاز واقعی بازار خودرو ایران بیش از این عدد بوده است؟ یا ظرفیت صنعت و امکان فعلی تولید خودرو در کشور بیش از این است؟</p>
      <p>۴- مشخص نیست در سال "رونق تولید" ، چرا به‌جای آن‌که حمایت از صنایع تولیدکننده داخلی، یکی از اولویت‌های اصلی همه نهادها و جامعه رسانه‌ای کشور و... باشد، از هر تریبونی برای تخریب و تضعیف این صنعت استفاده می‌شود؛ چهره‌های مشهور و حتی مجریان رسانه ‌ملی (که خود را در همه حوزه‌ها صاحب‌نظر می‌دانند) نیز بدون هیچ تامل و درنگی ساده‌ترین و بی‌هزینه‌ترین راهکار کسب محبوبیت و شهرت در فضای مجازی را در هجمه به صنعتی می‌دانند که در حال حاضر علیرغم وجود انبوهی از محدودیت‌ها، باز هم جریان تولید را حفظ کرده و به حراست از سرمایه‌انسانی و اشتغال کارگران خود پرداخته تا مشکلاتی نظیر آنچه در برخی کارخانه‌های کشور رخ داد پیش نیاید و یک میلیون شغل مستقیم و غیرمستقیم فعالان این صنعت تهدید نشود.</p>
      <p>۵- لازم به توضیح است دو گروه بزرگ خودروسازی کشور با هدایت تیم‌های جدید مدیریتی و حمایت وزارت صنعت، معدن و تجارت، تحول در فرآیندهای مختلف کاری را در دستور کار قرار داده و قصد ندارند اشتباهات گذشته صنعت خودرو را تکرار کنند. این تصمیم‌های بزرگ در سخت‌ترین روزهای اقتصاد و صنعت کشور اتخاذ شده و جراحی بزرگ این صنعت، نیاز به حمایت همه جانبه تمام بخش‌ها، مجموعه‌ها، سازمان‌ها و نهادها و رسانه‌ها دارد. نیکوتر آن است که اگر سنگی از پیش پای برنمی‌داریم، چوبی هم لای چرخ‌های تولید نگذاریم.<br/>از سویی دیگر لازم است بازنگری‌هایی اساسی در این رویکردها شکل گرفته و افرادی که کوچک‌ترین شناخت و آگاهی لازم از مسائل و موضوعات مبتلابه صنعت خودرو ندارند، دست از فرافکنی برداشته و به‌جای اتهام‌زنی‌های پوپولیستی و نادرست بر علیه صنعت خودرو، ضمن روحیه بخشی به طیف وسیعی از کارکنان و کارگران متعهد و ایثارگرِ فعال در این بخش از اقتصاد کشور، تولید ملی را برای عبور از این پیچ مهم تاریخی و گذر از محدودیت‌ها همراهی کنند.</p>
      <p>در پایان به استحضار مردم فهیم و آگاه و مشتریان گرانقدر سایپا و ایران‌خودرو می‌رساند خدمتگذاران آنها در صنعت خودرو با تمام توان و با بهره‌گیری از حداکثر ظرفیت‌ها برای حل مشکلات موجود، حفظ جریان تولید، تولید محصولات جدید و به روز، توقف تولید خودروهای قدیمی، ارتقاء کیفیت محصولات، تسریع در تحویل خودروها و نیز کاهش تعهدات معوق برجای مانده از گذشته تلاش می‌کنند و با ایجاد پویش ملی بومی‌سازی قطعات صنعت خودرو و جهاد خودکفایی نگاه خود را به آینده‌ درخشان ایران اسلامی معطوف کرده‌اند.</p>
    </article>
  </body>
</html>