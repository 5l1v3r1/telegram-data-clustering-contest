<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spusteni-streamovaci-sluzby-disney-provazely-potize/1820304?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T20:58:00+00:00"/>
    <meta property="og:title" content="Spuštění streamovací služby Disney+ provázely potíže"/>
    <meta property="og:description" content="New York - Spuštění nové streamovací televizní služby americké mediální a filmové společnosti Walt Disney v úterý provázely stížnosti uživatelů na problémy s připojením. Podle firmy zájem o službu s názvem Disney+ výrazně překonal očekávání. Akcie podniku si v úterý připisovaly zhruba procento, zatímco akcie konkurenční služby Netflix zhruba procento ztrácely."/>
  </head>
  <body>
    <article>
      <h1>Spuštění streamovací služby Disney+ provázely potíže</h1>
      <address><time datetime="2019-11-12T20:58:00+00:00">12 Nov 2019, 20:58</time> by <a rel="author" href="http://www.ctk.cz/" target="_blank">ČTK</a></address>
      <p>New York - Spuštění nové streamovací televizní služby americké mediální a filmové společnosti Walt Disney v úterý provázely stížnosti uživatelů na problémy s připojením. Podle firmy zájem o službu s názvem Disney+ výrazně překonal očekávání. Akcie podniku si v úterý připisovaly zhruba procento, zatímco akcie konkurenční služby Netflix zhruba procento ztrácely.</p>
      <p>"Poptávka spotřebitelů po Disney+ překonala naše největší očekávání," uvedla společnost Walt Disney. "Tato úžasná odezva nás těší, zároveň jsme si ale vědomi současných potíží uživatelů a pracujeme na jejich rychlém vyřešení," dodala. Kromě problémů s připojením měli někteří uživatelé rovněž potíže najít aplikaci Disney+ v obchodě Apple Store.</p>
      <p>Služba Disney+ se soustředí na rodinné filmy a zábavné pořady. Její uživatelé mohou sledovat například příběhy ze světa Star Wars, animovaný seriál Simpsonovi a stovky dalších filmů a seriálů.</p>
      <p>Trhu se streamovacími televizními službami již řadu let dominuje americká společnost Netflix, čelí však čím dál větší konkurenci. Začátkem listopadu například spustil americký technologický gigant Apple svou streamovací službu Apple TV+.</p>
      <p>Netflix nicméně minulý měsíc uvedl, že se příchodu nové konkurence na trh neobává. Předpověděl, že jeho důsledkem bude zrychlení přechodu diváků od tradičních televizních služeb ke streamovacím službám, což bude mít příznivý dopad i na aktivity Netflixu.</p>
    </article>
  </body>
</html>