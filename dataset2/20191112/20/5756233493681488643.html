<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621238/%D9%88%D8%A7%DA%A9%D9%86%D8%B4%E2%80%8C%D9%87%D8%A7-%D8%A8%D9%87-%D8%AC%D8%A7%D9%86-%D8%A8%D8%A7%D8%AE%D8%AA%D9%86-%D8%A7%D8%B9%D8%B6%D8%A7%DB%8C-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%AD%D9%85%D9%84%D8%A7%D8%AA-%D8%A7%D8%B1%D8%AA%D8%B4-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T20:57:00+00:00"/>
    <meta property="og:title" content="واکنش‌ها به جان باختن اعضای جهاد اسلامی در حملات ارتش اسرائیل"/>
    <meta property="og:description" content="حمله جدید رژیم صهیونستی به نوار غزه و جان باختن شماری از فلسطینی ها، از جمله فرمانده جنبش جهاد اسلامی با واکنش های تند منطقه ای روبه رو شده است و کشورها و سازمان های منطقه ضمن محکومیت این حمله، اسرائیل را مسئول کامل عواقب تشدید تنش ها در غزه دانستند."/>
  </head>
  <body>
    <article>
      <h1>واکنش‌ها به جان باختن اعضای جهاد اسلامی در حملات ارتش اسرائیل</h1>
      <address>
        <time datetime="2019-11-12T20:57:00+00:00">12 Nov 2019, 20:57</time>
      </address>
      <p>
        <i>حمله جدید رژیم صهیونستی به نوار غزه و جان باختن شماری از فلسطینی ها، از جمله فرمانده جنبش جهاد اسلامی با واکنش های تند منطقه ای روبه رو شده است و کشورها و سازمان های منطقه ضمن محکومیت این حمله، اسرائیل را مسئول کامل عواقب تشدید تنش ها در غزه دانستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صبح امروز سه شنبه با حمله پهپادهای رژیم صهیونیستی به ساختمانی در شرق نوار غزه، درگیری ها میان این رژیم و مقاومت شدت گرفت.</p>
      <p>در جریان این حمله تاکنون ۵ فلسطینی از جمله بهاء ابوالعطا فرمانده جهاد اسلامی فلسطین به همراه همسرش به شهادت رسیدند و ده ها فلسطینی دیگر زخمی شدند.</p>
      <figure>
        <img src="https://aftabnews.ir/files/fa/news/1398/8/21/358650_420.jpg"/>
      </figure>
      <p>در حالی که جنبش جهاد اسلامی رژیم صهیونیستی را تهدید کرده که از این رژیم انتقام سختی خواهد گرفت، تل آویو از بیم شدت یافتن حملات نیروهای مقاومت فلسطین، ۴۸ ساعت در سراسر فلسطین اشغالی حالت فوق العاده اعلام کرد.</p>
      <p>این حملات، با واکنش های شدید منطقه ای از جمله گروه های مختلف فلسطینی، انصار الله یمن، جبهه مردمی تونس روبه رو شده است.</p>
      <p>تشکیلات خودگردان فلسطین</p>
      <p>تشکیلات خودگردان فلسطین افزایش تنش علیه مردم فلسطین در نوار غزه و ترور ابوالعطا را محکوم کرد.</p>
      <p>این تشکیلات رژیم اشغالگر را مسئول پیامدها و افزایش تنش در نوار غزه دانست و از جامعه جهانی خواست که حفاظت از مردم فلسطین را فراهم کند.</p>
      <p>ائتلاف گروه های فلسطینی</p>
      <p>ائتلاف گروه های فلسطینی نیز با تاکید بر اینکه ماهیت جنایتکارانه صیهونیست ها مبتنی بر ترور و ویرانگری است، تصریح کرد که این ائتلاف در کنار محور مقاومت از سوریه گرفته تا ایران، حزب الله، یمن و عراق می ایستد.</p>
      <p>طبق بیانیه این ائتلاف، حملات صهیونیست ها در مرحله ای انجام شده که بیشتر طرح ها و نقشه های صهیونیستی - آمریکایی برای سیطره بر منطقه ناکام مانده است.</p>
      <p>ائتلاف گروه های فلسطینی تاکید کرد که کنار محور مقاومت از سوریه گرفته تا ایران، حزب الله، یمن و عراق می ایستد.</p>
      <p>حماس</p>
      <p>اسماعیل هنیه رئیس دفتر سیاسی جنبش مقاومت اسلامی فلسطین (حماس) نیز در واکنش به ترور فرمانده جنبش جهاد اسلامی، تاکید کرد که سیاست ترور هرگز باعث شکستن عزم و اراده نیروهای مقاومت در برابر صهیونیست ها نشده و نخواهد شد.</p>
      <p>وی ادامه داد: این جنایت و جنایت های بعدی اشغالگران در راستای نابودی مسئله فلسطین و هدف قرار دادن گروه های مقاومت و فرماندهانشان در داخل و خارج است.</p>
      <p>سازمان همکاری اسلامی</p>
      <p>سازمان همکاری اسلامی که مقر آن جده است نیز با صدور بیانه ای اعلام کرد: این سازمان تجاور نظامیان اشغالگر اسرائیلی به نوار غزه را به شدت محکوم می کند و آن را نقض آشکار قوانین و معاهدات بین المللی می داند.</p>
      <p>این سازمان، ضمن محکومیت شدید حمله صهیونیست ها به نوار غزه، اسرائیل را مسئول کامل تبعات این اقدام خطرناک دانست.</p>
      <p>انصار الله یمن</p>
      <p>«علی القحوم» عضو دفتر سیاسی جنبش انصار الله یمن با محکومیت این حمله، تاکید کرد که رژیم صهیونیستی پشت همه مشکلات منطقه قرار دارد و باید نابود شود.</p>
      <p>وی گفت: شهادت ابوالعطا در راستای سیاست حذف نیروهای مقاومت از سوی صهیونیست ها صورت می گیرد.</p>
      <p>القحوم ضمن اعلام همبستگی یمنی ها با مجاهدان فلسطینی، تصریح کرد که موضع یمن در برابر مسئله فلسطین ثابت و روشن است. آرمان فلسطین قطب نمایی است که جهت را نشان می دهد.</p>
      <p>اردن</p>
      <p>ضیف الله الفایز سخنگوی وزارت خارجه اردن با محکومیت حمله یاد شده به غزه، تاکید کرد که تشدید اقدامات صهیونیست ها علیه غزه و حمله به غیرنظامیان بی گناه تنها منجر به تشدید تنش ، خشونت و تقویت گروه های تندرو در منطقه می شود و از این طریق نمی توان به راه حلی دست یافت.</p>
      <p>وی افزود که حل مشکل غزه تنها با ایجاد افق های سیاسی از طریق بازگشت به میز مذاکره و لغو محاصره غزه و رسیدگی فوری به نیازهای انسانی این باریکه میسر است.</p>
      <p>این مقام اردنی، اسرائیل را مسئول همه پیامدهای ناشی از حملات به نوار غزه دانست و از جامعه جهانی خواست هر چه سریعتر برای توقف این حملات وارد میدان شود و حمایت های لازم را از مردم فلسطین به عمل بیاورد.</p>
      <p>جبهه مردمی تونس</p>
      <p>جبهه مردمی تونس نیز ضمن تسلیت شهادت بهاء ابوالعطا فرمانده جهاد اسلامی، تاکید کرد که خون او و همه شهیدان امت اسلامی هدر نمی رود.</p>
      <p>این جبهه در ادامه خواستار یکپارچگی تلاش های مقاومت برای پاسخ به تجاوز صهیونیست ها شد.</p>
      <p>نیروهای مقاومت هم در پاسخ به این اقدام، ده ها موشک به سمت سرزمین های اشغال شده شلیک کردند.</p>
      <p>به گزارش وزارت بهداشت غزه، در تجاوز امروز رژیم صهیونیستی به نوار غزه تاکنون ۵ نفر شهید و ده ها نفر دیگر زخمی شدند.</p>
    </article>
  </body>
</html>