<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741214"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T02:52:00+00:00"/>
    <meta property="og:title" content="การบินพลเรือนสหรัฐลดเครดิตมาเลเซีย"/>
    <meta property="og:description" content="สำนักงานบริหารการบินแห่งชาติของสหรัฐลดระดับความปลอดภัยด้านการบินพาณิชย์ของมาเลเซียลงมาอยู่ที่ระดับ 2 ซึ่งเท่ากับของไทย"/>
  </head>
  <body>
    <article>
      <h1>การบินพลเรือนสหรัฐลดเครดิตมาเลเซีย</h1>
      <address>
        <time datetime="2019-11-12T02:52:00+00:00">12 Nov 2019, 02:52</time>
      </address>
      <p>
        <b>สำนักงานบริหารการบินแห่งชาติของสหรัฐลดระดับความปลอดภัยด้านการบินพาณิชย์ของมาเลเซียลงมาอยู่ที่ระดับ 2 ซึ่งเท่ากับของไทย</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 12 พ.ย. ว่าสำนักงานบริหารการบินแห่งชาติของสหรัฐ ( เอฟเอเอ ) ออกแถลงการณ์เมื่อวันจันทร์ ลดเครดิตความปลอดภัยด้านการเดินอากาศเชิงพาณิชย์ของมาเลเซียลงขั้นหนึ่งมาอยู่ที่ระดับ 2 หมายความว่าในระหว่างนี้ระงับการออกใบอนุญาตให้แก่สายการบินใดก็ตามของมาเลเซีย ในการเปิดเส้นทางบินใหม่สู่สหรัฐ ปัจจุบันเส้นทางบินจากกรุงกัวลาลัมเปอร์โดยสายการบินของมาเลเซียสู่เมืองของสหรัฐมีเส้นทางเดียว คือไปยังเมืองโฮโนลูลู บนเกาะฮาวาย ผ่านเมืองโอซากาของญี่ปุ่น ให้บริการโดยแอร์เอเชียเอ็กซ์ มาเลเซีย<br/> </p>
      <figure>
        <iframe data-src="https://twitter.com/FAANews/status/1193978306523226113?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่สำนักงานการบินพลเรือนของมาเลเซีย ( ซีเอเอเอ็ม ) ออกแถลงการณ์ "แสดงความผิดหวัง"  ต่อการตัดสินใจของเอฟเอเอ ซึ่งเกิดขึ้นหลังเอฟเอเอส่งเจ้าหน้าที่มาประเมินครั้งล่าสุดเมื่อเดือนเม.ย. ที่ผ่านมา และซีเอเอเอ็มเรียกร้องเอฟเอเอกลับมาประเมินอีกครั้งภายในปีหน้า สื่อเป็นนัยว่าในระหว่างนี้ "จะมีการแก้ไข" ด้านแหล่งข่าวในเอฟเอเอเผยว่า นับจากนี้จะมีการประสานงานกับซีเอเอเอ็มอย่างใกล้ชิด เพื่อคืนความเชื่อมั่นด้านความปลอดภัยทางอากาศของมาเลเซียให้กลับคืนสู่ระดับ 1 ตามเดิม ซึ่งเป็นขั้นสูงสุด</p>
      <figure>
        <img src="https://www.dailynews.co.th/admin/upload/20191112/news_DIhfDcqEFR095658_533.jpg?v=20191112183?v=1610"/>
      </figure>
      <figure>
        <img src="https://www.dailynews.co.th/admin/upload/20191112/news_HoECfBKsPX095702_533.jpg?v=20191112183?v=8571"/>
      </figure>
      <p> <br/>ทั้งนี้ การลดเครคิดของมาเลเซียโดยเอฟเอเอ ส่งผลให้การบินพาณิชย์ของมาเลเซียอยู่ที่ระดับ 2 เท่ากับไทย ซึ่งอยู่ในระดับดังกล่าวมาตั้งแต่เดือนธ.ค. 2558  แต่ย้อนกลับไปเมื่อเดือนก.พ.ที่ผ่านมา เอฟเอเอยกระดับมาตรฐานการบินพาณิชย์ของเวียดนามสู่ระดับ 1 ที่เป็นขั้นสูงสุด ส่งผลให้สายการบินของเวียดนามเปิดเส้นทางบินตรงสู่สหรัฐได้เป็นครั้งแรก.<br/><br/><b>เครดิตภาพ : GETTY IMAGES</b><br/><br/> </p>
    </article>
  </body>
</html>