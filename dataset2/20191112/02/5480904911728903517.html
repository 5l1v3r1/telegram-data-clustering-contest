<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/armada-chce-v-bolivii-nastolit-poradek-morales-miri-do-mexika/1819919?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T02:07:00+00:00"/>
    <meta property="og:title" content="Armáda chce v Bolivii nastolit pořádek, Morales míří do Mexika"/>
    <meta property="og:description" content="La Paz - Policie bolivijského La Pazu vyzvala armádu k posílení bezpečnosti v zemi, protože policejní síly k nastolení pořádku už nestačí. Podle dnešní zprávy televizní stanice Unitel armádní velení oznámilo, že proti &quot;skupinám vandalů&quot; nasadí spolu s policisty své jednotky. Exprezident Evo Morales údajně míří do mexického azylu."/>
  </head>
  <body>
    <article>
      <h1>Armáda chce v Bolivii nastolit pořádek, Morales míří do Mexika</h1>
      <address><time datetime="2019-11-12T02:07:00+00:00">12 Nov 2019, 02:07</time> by <a rel="author" href="http://www.ctk.cz/" target="_blank">ČTK</a></address>
      <p>La Paz - Policie bolivijského La Pazu vyzvala armádu k posílení bezpečnosti v zemi, protože policejní síly k nastolení pořádku už nestačí. Podle dnešní zprávy televizní stanice Unitel armádní velení oznámilo, že proti "skupinám vandalů" nasadí spolu s policisty své jednotky. Exprezident Evo Morales údajně míří do mexického azylu.</p>
      <p>Hlavní město La Paz ochromily násilné střety příznivců a odpůrců odstoupivšího prezidenta Moralese, které si vyžádaly několik mrtvých a na 400 zraněných. Nepokoje vypukly kvůli výsledkům prezidentských voleb, v nichž podle volebního soudu zvítězil už v prvním kole Morales; opozice i Organizace amerických států (OAS) volby označily za zmanipulované.</p>
      <p>Velitel bolivijské armády generál Williams Kaliman dnes oznámil, že vojáci se spolu s policisty pokusí vyhnout krveprolití. Vyzval občany, aby pomohli nastolit pořádek.</p>
      <p>Podle agentury Reuters pochodují na hlavní město tisíce Moralesových příznivců a v ulicích La Pazu je očekávají barikády střežené ozbrojenci z řad odpůrců exprezidenta. Sám Morales podle mexického ministra zahraničí Marcela Ebrarda požádal v pondělí Mexiko o azyl, který mu byl udělen.</p>
      <p>Kde se Morales nyní nachází, není jasné. Nepotvrzené zprávy hovoří o tom, že z Mexika bylo vypraveno vládní letadlo, které po mezipřistání v peruánské Limě směřuje do Bolívie.</p>
    </article>
  </body>
</html>