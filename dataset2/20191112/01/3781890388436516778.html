<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741193"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T01:10:00+00:00"/>
    <meta property="og:title" content="เริ่มแล้วครม.สัญจรแรก! 'บิ๊กตู่'ลงพื้นที่'ราชบุรี-กาญจน์ฯ'"/>
    <meta property="og:description" content="ไทม์ไลน์”บิ๊กตู่”หอบคณะรัฐมนตรี ลงพื้นที่”ราชบุรี-กาญจนบุรี” ประชุมครม.สัญจรแรก ลั่น”เป็นนายกฯมาจากการเลือกตั้ง”"/>
  </head>
  <body>
    <article>
      <h1>เริ่มแล้วครม.สัญจรแรก! 'บิ๊กตู่'ลงพื้นที่'ราชบุรี-กาญจน์ฯ'</h1>
      <address>
        <time datetime="2019-11-12T01:10:00+00:00">12 Nov 2019, 01:10</time>
      </address>
      <p>
        <b>ไทม์ไลน์”บิ๊กตู่”หอบคณะรัฐมนตรี ลงพื้นที่”ราชบุรี-กาญจนบุรี” ประชุมครม.สัญจรแรก ลั่น”เป็นนายกฯมาจากการเลือกตั้ง”</b>
      </p>
      <p>วานนี้ (11 พ.ย.)<br/>พล.อ.ประยุทธ์ จันทร์โอชา นายกรัฐมนตรี ได้ฤกษ์ หอบหิ้วเอาคณะรัฐมนตรี อาทิ นายอนุทิน ชาญวีรกูล รองนายกรัฐมนตรีและรมว.สาธารณสุข  พล.อ.อนุพงษ์ เผ่าจินดา รมว.มหาดไทย นายสนธิรัตน์ สนธิจิรวงศ์ รมว.พลังงาน เป็นต้น ลงพื้นที่ตรวจราชการที่ จ.ราชบุรี และกาญจนบุรี จากนั้นในวันนี้ จะประชุมครม.สัญจร ที่จ.กาญจนบุรี ซึ่งเป็นการประชุมครั้งแรกของครม.ชุดนี้ หลังจากมีการเลือกตั้ง</p>
      <figure>
        <img src="https://www.dailynews.co.th/admin/upload/20191112/news_brQXMkgaPM012831_533.jpg?v=20191112089?v=4885"/>
      </figure>
      <p>โดยจุดแรกนายกรัฐมนตรีได้เดินทาง ไปยังโรงยิมเนเซี่ยม องค์การบริหารส่วนจังหวัดราชบุรี ต.หน้าเมือง อ.เมืองราชบุรี เพื่อเป็นประธานสักขีพยานให้ รมว.ทรัพยากรธรรมชาติและสิ่งแวดล้อม มอบหนังสืออนุญาตให้เข้าทำประโยชน์ หรืออยู่อาศัยในพื้นที่เป้าหมายการจัดที่ดินทำกินให้ชุมชน  โดยมี ส.ส.ราชบุรี มาต้อนรับอย่างครบถ้วน ทั้ง 5 เขต ไม่ว่าจะเป็น เขต 1 นางสาวกุลวลี นพอมรบดี พรรคพลังประชารัฐ , เขต 2 นางบุญยิ่ง นิติกาญจนา พรรคพลังประชารัฐ  , เขต 3 นางสาวปารีณา ไกรคุปต์ พรรคพลังประชารัฐ , เขต 4 นายอัครเดช วงศ์พิทักษ์โรจน์ พรรคประชาธิปัตย์ , เขต 5 นายบุญลือ ประเสริฐโสภา พรรคภูมิใจไทย </p>
      <figure>
        <img src="https://www.dailynews.co.th/admin/upload/20191112/news_woAXSaHdbt012832_533.jpg?v=20191112089?v=4941"/>
      </figure>
      <p>ทั้งนี้พล.อ.ประยุทธ์ กล่าวกับประชาชนว่า  คิดถึงพี่น้องชาวราชบุรีที่รักทุกคน ยินดีที่ได้พบกัน และรู้สึกเหมือนกลับมาบ้านอีกครั้งเพราะเป็นผู้บังคับบัญชาหน่วยทหารที่นี่ด้วย ขอบคุณที่ทุกคนตั้งใจจะมาเจอตนเอง ตลอดระยะเวลาที่ผ่านมา 5 ปีจนถึงปัจจุบันก็ทำงานต่างๆ อย่างต่อเนื่องตามแผน แก้ปัญหาความยากจนสอดคล้องบริบทประเทศ สถานการณ์ของโลก ไม่ได้ปล่อยปละละเลย ต้องหาวิธีการดูแลตั้งแต่ต้นทาง กลางทาง และปลายทาง ด้วยความร่วมมือจากทุกฝ่ายตามกรอบยุทธศาสตร์ชาติ วันนี้มีรัฐบาลที่มาจากการเลือกตั้ง ตนก็ได้จากการเลือกตั้งเหมือนกัน ที่ผ่านมาคนละเรื่อง การเลือกนายกรัฐมนตรีก็มาจากสส. ซึ่งส.ว.ไม่ทันเลือกตนก็ได้แล้วให้เข้าใจด้วย  จากนั้น <b>พล.อ.ประยุทธ์</b> ได้พูดขึ้นว่า <b>“ใช่ไหมปารีณา”</b> โดยขณะนั้น <b>น.ส.ปารีณา ไกรคุปต์ ส.ส.ราชบุรี พรรคพลังประชารัฐ</b> ก็ลุกขึ้นปรบมือ โดยนายกรัฐมนตรีกล่าวต่อไปว่ารู้จัก ส.ส.ทั้งหมด ซึ่งวันนี้ ส.ส.จากพรรคร่วมรัฐบาลมาร่วมด้วย สำหรับโครงการชิมช้อปใช้ก็มีทั้งคนชอบและไม่ชอบ แต่อย่างน้อยก็มีการซื้อขายในพื้นที่ ที่รัฐบาลต้องการเงินกระจายในพื้นที่ ไม่ได้อุดหนุนคนรวย หรือทำเพื่อใคร </p>
      <figure>
        <img src="https://www.dailynews.co.th/admin/upload/20191112/news_EBhCXCtwGl012835_533.jpg?v=20191112089?v=4406"/>
      </figure>
      <p>จากนั้นนายกรัฐมนตรีได้เดินทางไปที่ อ.ดำเนินสะดวก เพื่อติดตามความก้าวหน้าโครงการพัฒนาคูคลอง โครงการพัฒนาการท่องเที่ยวทางน้ำ “วิถีคลอง วิถีไทย” การท่องเที่ยววิถีเกษตร สะท้อนประวัติศาสตร์ และวิถีชีวิตประเพณีของคนในท้องถิ่น  ทันทีที่พล.อ.ประยุทธ์ เดินทางมาถึง วัดโชติทายการาม นายกฯ ได้เข้าสักการะพระประธานหลวงพ่อลพบุรีราเมศร์ และนมัสการ พระมหาประกอบ โชติปุญโญ เจ้าอาวาสวัดโชติทายการาม และเจ้าคณะอำเภอดำเนินสะดวก ซึ่งพระมหาประกอบ ได้ให้พรให้มีกำลังใจในการทำงาน และมอบรูปหล่อหลวงพ่อลพบุรีราเมศร์ หน้าตัก  5 นิ้ว ซึ่งเป็นที่เคารพนับถือของประชาชนในพื้นที่ ก่อนเยี่ยมชมกิจกรรมเกษตรปลอดสารพิษ และการผลิตผักผลไม้ไร้สารเคมีตามวิถีธรรมชาติ เยี่ยมชมผลิตภัณฑ์ชุมชนโอทอป และพบปะกลุ่มวิสาหกิจชุมชนต่างๆ  โดยมีประชาชนจำนวนมากให้การต้อนรับ</p>
      <figure>
        <img src="https://www.dailynews.co.th/admin/upload/20191112/news_DxFvpZnscD013300_533.jpg?v=20191112089?v=7312"/>
      </figure>
      <p>ระหว่างที่ พล.อ.ประยุทย์ เยี่ยมชมบูธกาแฟ ของชุมรมวัดโชติทายการาม ที่คอยให้บริการนัดท่องเที่ยวตามวิถีคลองวิถีไทย ได้ดื่มฟรี นายอนุทิน ชาญวีรกูล รองนายกฯ และรมว.สาธารณสุข ได้ชงกาแฟให้พล.อ.ประยุทธ์ ชิม สร้างเสียงฮือฮา จากนั้น พล.อ.ประยุทธ์ ลงเรือจากท่าเรือวัดโชติทายการามไปยังตลาดน้ำเหล่าตั๊กลัก (ตลาดดำเนินสะดวกเก่า) เพื่อเยี่ยมชมร้านค้าเก่าแก่ริมคลองดำเนินสะดวก และพบปะประชาชน  </p>
      <figure>
        <img src="https://www.dailynews.co.th/admin/upload/20191112/news_BLjhainEAG013301_533.jpg?v=20191112089?v=7102"/>
      </figure>
      <p>ทั้งนี้นายกฯ ได้กล่าวเชิญชวนนักท่องเที่ยวให้มาเที่ยวประเทศไทย พร้อมเซ็นชื่อลงบนเสื้อยืด ที่นายมนัส อัตวัฒนา ศิลปินพื้นบ้านประจำตลาดเหล่าตั๊กลั๊ก ได้วาดภาพเหมือน พล.อ.ประยุทธ์ เขียนข้อความว่า “โอ้ ...ดำเนิน” รักเหลือเกิน นะลุงตู่ เพื่อมอบให้พล.อ.ประยุทธ์  ซึ่งพล.อ.ประยุทธ์ ได้ร้องเพลง “ดำเนินจ๋า" ของสุรพล สมบัติเจริญ นักร้องชื่อดังในอดีต ท่อนที่ว่า “โอ้..ดำเนิน เธอสวยเหลือเกินดำเนินของพี่ ใน โลก นี้ พี่ขอรักเธอ คนเดียว ไม่ ลืม... โดยนายกรัฐมนตรี ร้องไปยิ้มไปอย่างอารมณ์ดีและเป็นกันเอง สร้างเสียงหัวเราะและเสียงปรบมือให้กับผู้ที่ได้พบเห็น ก่อนถ่ายรูปเป็นที่ระลึกบริเวณป้ายตลาดเก่า เหล่า ตั๊กลัก  ทั้งนี้ ตลอดเส้นทางมีประชาชน นักท่องเที่ยวทั้งไทยและต่างชาติ ได้เข้ามาเค้าถ่ายรูปร่วมกับนายกรัฐมนตรีเป็นที่ระลึก อย่างไรก็ตามสำหรับการลงพื้นที่ราชบุรีในครั้ง นายกรัฐมนตรี ใช้รถยนต์โตโยต้าอัลพาร์ด เลขทะเบียน กน 1122 ราชบุรี</p>
      <figure>
        <img src="https://www.dailynews.co.th/admin/upload/20191112/news_EoSgPxNUMD013302_533.jpg?v=20191112089?v=9070"/>
      </figure>
      <p>ต่อจากนั้นได้เดินทางไปที่ สหกรณ์โคนมหนองโพในพระบรมราชูปถัมภ์ พล.อ.ประยุทธ์   เยี่ยมชมกิจการของสหกรณ์โคนมหนองโพในพระบรมราชูปถัมภ์ โดยนายกรัฐมนตรีสวมหมวกคาวบอยพร้อมเยี่ยมชมนิทรรศการด้านการปศุสัตว์และสินค้า OTOP  มีน.ส.มนัญญา ไทยเศรษฐ์ รมช.เกษตรและสหกรณ์ จากพรรคภูมิใจไทย มาให้การต้อนรับ พล.อ.ประยุทธ์ ได้ป้อนหญ้าและป้อนนมให้ลูกวัว โดยพูดคุยกับวัวว่า “How are  you?”ก่อนเยี่ยมชมการรีดนมวัวจากโคนมพันธุ์โฮลส์ไตน์ฟรีเชี่ยน (Holstein Friesian) หมายเลข 130 อายุกว่า 6 ปี <br/>พร้อมโชว์ฝีมือการรีดนมวัวด้วยตัวเอง<br/><br/>โดยพล.อ.ประยุทธ์ กล่าวขอโทษแม่วัวตัวดังกล่าวก่อนจะลงมือรีดนม พร้อมกล่าวว่า “สงสาร กลัวว่าแม่วัวจะเจ็บเนื่องจากการถูกรีดนม” ซึ่งเจ้าหน้าที่ยืนยันว่า แม่วัวจะไม่เจ็บเพราะเคยชินกับการถูกรีดนมวัววันละ 2 ครั้งคือช่วงเช้าและช่วงเย็น โดยถ้าอยู่ที่คอกจะรีดด้วยเครื่อง จากนั้น พล.อ.ประยุทธ์ กล่าวติดตลกหลังรีดนมวัวด้วยมือว่า “ มีอาชีพใหม่แล้วถ้าไม่มีงานทำก็จะไปรีดนมวัว” พร้อมแนะนำว่า “ต่อไปไม่ต้องกลัวว่าเด็กจะกินนมบูดอีก โดยให้นำแม่วัวไปให้เด็กที่โรงเรียน ช่วงเช้าก็รีดนมให้เด็กได้ทานเลย”</p>
      <figure>
        <img src="https://www.dailynews.co.th/admin/upload/20191112/news_JjwOfhjfoa013529_533.jpg?v=20191112089?v=2314"/>
      </figure>
      <p>ช่วงบ่ายวันเดียวกัน พล.อ.ประยุทธ์ ได้เดินทางไปโรงงานกระดาษไทย ต.บ้านเหนือ อ.เมืองกาญจนบุรี จ.กาญจนบุรี ทันทีที่นายกฯมาถึงมีขบวนกองยาวให้การต้อนรับ ซึ่งนายกฯร่วมรำวงกับคณะกลองยาวอย่างคึกคักด้วย ก่อนที่จะติดตามโครงการปรับปรุงภูมิทัศน์พัฒนาเมืองเก่าโดยพัฒนาพื้นที่ราชพัสดุแปลงโรงงานกระดาษไทย  และเป็นประธานสักขีพยานมอบหนังสืออนุญาต  ให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำกินให้ชุมชน ให้แก่ผู้ว่าราชการจังหวัดกาญจนบุรี และผู้ว่าราชการจังหวัดสุพรรณบุรี</p>
      <figure>
        <img src="https://www.dailynews.co.th/admin/upload/20191112/news_AzeiXBSoem013709_533.jpg?v=20191112089?v=5489"/>
      </figure>
      <p>ช่วงเย็น. นายกฯได้ร่วมรับประทานอาหารเย็น​ ร่วมกับคณะรัฐมนตรี​ ที่โรงงานกระดาษไทย​ จ.กาญจนบุรี มีวงดนตรีสุนทราภรณ์​ มีนายชรินทร์​ นันทนาคร​ ศิลปินแห่งชาติ มาร้องขับกล่อม และยังมีนายเทวัญ​ ทรัพย์แสนยากร นักแซกโซโฟนชื่อดังของไทย​ มาร่วมแสดงดนตรีบนเวที​  โดยช่วงหนึ่ง​ นายกฯได้ขึ้นไปขับร้องเพลงอาลัยรัก​ ร่วมกับนายชรินทร์บนเวที​ นอกจากนี้​ นายอนุทิน​ ยังได้ถือโอกาสนี้ขึ้นเวที​ ขึ้นเป่าแซกโซโฟน​ ที่นำมาเป็นการส่วนตัว​</p>
      <figure>
        <img src="https://www.dailynews.co.th/admin/upload/20191112/news_yuSKmCGZHQ013816_533.jpg?v=20191112089?v=5609"/>
      </figure>
      <p>กระทั่งในช่วงค่ำนายกฯ เดินทางไปยังท่าเทียบเรือเทศบาลเมืองกาญจนบุรี จ.กาญจนบุรี(ท่าเรือขุนแผน) เพื่อร่วมลอยกระทงประจำปี 2562 โดยได้อธิษฐานขอให้คนไทยทุกคนมีความสุข และขอให้ประเทศไทย มีความสุข ขอให้สิ่งที่เป็นทุกข์โศกโรคภัยของประเทศไทยหมดสิ้นภายในปีนี้ และในปีหน้าขอให้ทุกอย่างดีขึ้นโดยลำดับตลอด ไม่ใช่เฉพาะครอบครัวของตัวเองเพียงอย่างเดียว ฝากไปถึงประชาชนด้วย นายกฯลอยสิ่งไม่ดีไปแล้วที่มีปัญหากับประเทศชาติต่างๆ รวมไปถึงสิ่งที่ไม่มีความสุขก็ได้ลอยทุกข์ไปกับพระแม่คงคาไปแล้ว</p>
      <figure>
        <img src="https://www.dailynews.co.th/admin/upload/20191112/news_RjMacVFFrh013827_533.jpg?v=20191112089?v=5329"/>
      </figure>
      <p>อ่านข่าวที่เกี่ยวข้อง<br/><br/><a href="https://www.dailynews.co.th/politics/741170">บิ๊กตู่อารมณ์ดีร่วมฟ้อนรำ ขอรับทุกข์ปชช.ใส่กระทงลอย.</a>.. <br/><a href="https://www.dailynews.co.th/politics/741166">นายกฯกล่อมกำนัน-ผญบ. ใจเย็นๆลต.ท้องถิ่นปี63มีแน่... </a><br/><a href="https://www.dailynews.co.th/politics/741115">"บิ๊กตู่"โชว์รีดนมวัว!บอกเป็นอาชีพใหม่ถ้าตกงาน.</a>.<br/><a href="https://www.dailynews.co.th/politics/741080">"บิ๊กตู่"ผุดท่องเที่ยว"1คลอง2น้ำ3จังหวัด" ...</a><br/> </p>
    </article>
  </body>
</html>