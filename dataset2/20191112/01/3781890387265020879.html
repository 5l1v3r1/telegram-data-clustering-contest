<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741206"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T01:10:00+00:00"/>
    <meta property="og:title" content="แคมเปญ&quot;11.11&quot;ของอาลีบาบา ทุบสถิติเกิน1ล้านล้านบาท"/>
    <meta property="og:description" content="ยอดขายสินค้าผ่านบริการออนไลน์ของอาลีบาบา ในแคมเปญช้อปปิ้ง '11.11' ซึ่งตรงกับวันที่ 11 พ.ย. ของทุกปี ทำลายสถิติของปีที่แล้วด้วยมูลค่า 268,400 ล้านหยวน หรือมากกว่า 1 ล้านล้านบาท"/>
  </head>
  <body>
    <article>
      <h1>แคมเปญ"11.11"ของอาลีบาบา ทุบสถิติเกิน1ล้านล้านบาท</h1>
      <address>
        <time datetime="2019-11-12T01:10:00+00:00">12 Nov 2019, 01:10</time>
      </address>
      <p>
        <b>ยอดขายสินค้าผ่านบริการออนไลน์ของอาลีบาบา ในแคมเปญช้อปปิ้ง "11.11" ซึ่งตรงกับวันที่ 11 พ.ย. ของทุกปี ทำลายสถิติของปีที่แล้วด้วยมูลค่า 268,400 ล้านหยวน หรือมากกว่า 1 ล้านล้านบาท</b>
      </p>
      <p>สำนักข่าวต่างประเทศรายงานจากเมืองหางโจว ประเทศจีน เมื่อวันที่ 12 พ.ย. ว่ากลุ่มบริษัทอาลีบาบา ผู้ให้บริการอี-คอมเมิร์ซรายใหญ่ที่สุดของโลก ซึ่งมีสำนักงานใหญ่อยู่ที่เมืองหางโจว ในมณฑลเจ้อเจียง ทางตะวันออกของจีน ประกาศยอดขายจากแคมเปญช้อปปิงออนไลน์ลดกระหน่ำเป็นเวลา 24 ชั่วโมงตลอดเมื่อวันจันทร์  ซึ่งตรงกับวันที่ 11 พ.ย. หรือ "11.11" ที่กลุ่มคนหนุ่มสาวในจีนยกให้เป็น "วันคนโสด" อยู่ที่ 268,400 ล้านหยวน ( ราว 1.16 ล้านล้านบาท ) สร้างสถิติสูงสุดเป็นประวัติการณ์ครั้งใหม่ โดยเป็นยอดขายที่เพิ่มขึ้นมากถึง 26% จากสถิติเมื่อปีที่แล้วซึ่งอยู่ที่ 213,500 ล้านหยวน ( ราว 923,188.77 ล้านบาท )<br/> </p>
      <figure>
        <iframe data-src="https://twitter.com/AlibabaGroup/status/1193931429329043456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191112/news_rHtthvcBOw082510_533.jpg?v=20191112089?v=1285"/>
      </figure>
      <p><b>นายแดเนียล จาง ประธานบริหารและซีอีโอของอาลีบาบา<br/></b> <br/>ทั้งนี้ ยอดขายดังกล่าวเทียบได้เป็นสัดส่วนมากกว่า 80% ของยอดขายออนไลน์ผ่านเว็บไซต์และแอปพลิเคชั่นของแอมะซอน คู่แข่งสำคัญจากสหรัฐ เมื่อไตรมาสที่สาม ขณะที่รายงานของอาลีบาบาระบุว่า ยอดขายภายในระยะเวลาเพียง 9 ชั่วโมงแรกสูงถึง 158,310 ล้านหยวน ( ราว 684,543.39 ล้านบาท ) เพิ่มขึ้น 25% จากช่วงเวลาเดียวกันของปีที่แล้ว โดยบริษัทนำเสนอสินค้าจากผู้ผลิตมากกว่า 1,000 แห่งทั้งในและต่างประเทศ เป็นบริษัทของสหรัฐ  84 แห่งรวมถึงแอปเปิ้ล ส่วนยูนิโคล่ บริษัทผลิตและจำหน่ายเครื่องแต่งกายแนวมินิมอลจากญี่ปุ่น ทำยอดขายผ่านอาลีบาบาได้เกิน 100 ล้านหยวน ( ราว 432.4 ล้านบาท ) ภายในชั่วโมงแรกของแคมเปญ 11.11<br/> </p>
      <figure>
        <iframe data-src="https://twitter.com/AlibabaGroup/status/1193975970832633856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191112/news_PseymGLNBf082514_533.jpg?v=20191112089?v=8517"/>
      </figure>
      <p><b>เทย์เลอร์ สวิฟต์ ซูเปอร์สตาร์สาวชาวอเมริกัน เปิดการแสดงสดบนเวที ในชั่วโมงแรกของแคมเปญ 11.11 ของอาลีบาบา</b><br/> <br/>นอกจากนี้ เป็นที่น่าสนใจว่ายอดขายในแคมเปญ 11.11 ปีนี้ มาจากบริษัทในเครือของอาลีบาบามากขึ้น หนึ่งในนั้นคือลาซาดา ซึ่งถือเป็นสาขาของอาลีบาบาในเอเชียตะวันออกเฉียงใต้ ส่วนสถิติการสั่งซื้อจากนอกแผ่นดินใหญ่สูงสุด 5 อันดับแรกมาจาก ฮ่องกง สหรัฐ ไต้หวัน ออสเตรเลีย และญี่ปุ่น อนึ่ง อาลีบาบาจัดแคมเปญ 11.11 ครั้งแรกเมื่อปี 2552 จากแนวคิดของนายแดเนียล จาง ประธานบริหารและประธานคณะเจ้าหน้าที่บริหาร ( ซีอีโอ ) คนปัจจุบันของอาลีบาบา.<br/><br/><b>เครดิตภาพ : REUTERS</b><br/>   </p>
    </article>
  </body>
</html>