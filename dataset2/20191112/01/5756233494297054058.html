<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621068/%D9%85%D8%AE%D8%A7%D9%84%D9%81%D8%AA-%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A8%D8%A7-%D8%AF%D8%AE%D8%A7%D9%84%D8%AA-%D8%AE%D8%A7%D8%B1%D8%AC%DB%8C-%D8%AF%D8%B1-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T01:02:00+00:00"/>
    <meta property="og:title" content="مخالفت آیت‌الله سیستانی با دخالت خارجی در عراق"/>
    <meta property="og:description" content="آیت الله سیدعلی سیستانی مرجعیت عالی عراق بار دیگر با تاکید بر ضرورت انجام اصلاحات در این کشور، با هر گونه دخالت خارجی در امور داخلی مخالفت کرد."/>
  </head>
  <body>
    <article>
      <h1>مخالفت آیت‌الله سیستانی با دخالت خارجی در عراق</h1>
      <address>
        <time datetime="2019-11-12T01:02:00+00:00">12 Nov 2019, 01:02</time>
      </address>
      <p>
        <i>آیت الله سیدعلی سیستانی مرجعیت عالی عراق بار دیگر با تاکید بر ضرورت انجام اصلاحات در این کشور، با هر گونه دخالت خارجی در امور داخلی مخالفت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دفتر مرجعیت عالی عراق دوشنبه شب با صدور بیانیه‌ای درباره دیدار امروز وی با نماینده ویژه دبیرکل سازمان ملل در عراق، گفت: آیت الله سیستانی در این دیدار، نگرانی و رنجش خود را از وضعیت کنونی در کشورش اعلام کرد.</p>
      <p>وی گفت: در طول سالهای گذشته درباره مخاطرات گسترش فساد مالی و اداری و ضعف خدمات عمومی و نبود عدالت اجتماعی، تذکرات متعددی داده است اما این تذکرات گوش شنوایی در میان مسوولان نیافت تا به حل آن بپردازند.</p>
      <figure>
        <img src="https://aftabnews.ir/files/fa/news/1398/8/21/358117_203.jpg"/>
      </figure>
      <p>مرجعیت عالی عراق، در این دیدار بر ضرورت اصلاحات حقیقی در یک مدت زمان منطقی تاکید کرد و درهمین چارچوب از پیشنهاد اخیر دفتر سازمان ملل در عراق (یونامی) در این خصوص استقبال کرد.</p>
      <p>آیت الله سیستانی همچنین از این که دستگاه‌های ذیربط، جدیت کافی برای اجرای اصلاحات حقیقی در کشور را نداشته باشند، ابراز نگرانی کرد و گفت: اگر سه قوه مجریه، مقننه و قضاییه نتوانند اصلاحات لازم را در کشور انجام دهند باید به انتخاب راه دیگری در این زمینه فکر کرد چرا که وضعیت دیگر نمی‌تواند مثل آنچه پیش از شروع اعتراضات بوده ادامه یابد.</p>
      <p>مرجعیت عالی عراق همچنین بر ضرورت خودداری از کاربرد خشونت علیه تظاهرکنندگان مسالمت جو و بازداشت یا ربودن آنان تاکید کرد و خواستار پیگرد کسانی شد که بر خلاف شرع و قانون چنین می‌کنند.</p>
      <p>وی در این دیدار، با دخالت خارجی در امور عراق و همچنین تبدیل این کشور به میدانی برای تسویه حساب قدرت‌های منطقه‌ای و بین‌المللی مخالفت کرد.</p>
      <p>"جنین هنیس پلاسخارت" نماینده ویژه دبیرکل سازمان ملل متحد در امور عراق روز دوشنبه پس از دیدار با مرجعیت عالی عراق از قول وی عبارتی را در مورد تداوم تظاهرات بیان کرد که بازتاب گسترده‌ای داشت اما در بیانیه دفتر آیت الله سیستانی این مطلب نیامده است.</p>
      <p>وی به نقل از آیت الله سیستانی گفته بود که تظاهرکنندگان جز در صورت اجرای اصلاحات به خانه‌هایشان باز نمی‌گردند. برخی رسانه‌ها نیز همین جمله را به صورت امری یعنی نباید بازگردند منتشر کردند.</p>
      <p>اکنون بیانیه دفتر مرجعیت عالی عراق نشان می‌دهد که دیدگاه مرجعیت با گزارشی که خانم پلاسخارت به رسانه‌ها داد، تفاوت‌هایی داشته است.</p>
    </article>
  </body>
</html>