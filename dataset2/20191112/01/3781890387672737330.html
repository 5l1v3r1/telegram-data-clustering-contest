<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741205"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T01:40:00+00:00"/>
    <meta property="og:title" content="รถเอกซเรย์รพ.ดังวิ่งทับหัวแม่ค้า ขี่จยย.ย้อนศรดับสยอง"/>
    <meta property="og:description" content="แม่ค้าอาหารตามสั่งขี่จยย.ย้อนศรไปจ่ายตลาดเช้ามืด เจอถนนน้ำแฉะเสียหลักลื่นล้ม จังหวะรถเอกซเรย์รพ.วิชัยเวชฯ ขับมาหลบไม่ทันทับหัวดับสยอง"/>
  </head>
  <body>
    <article>
      <h1>รถเอกซเรย์รพ.ดังวิ่งทับหัวแม่ค้า ขี่จยย.ย้อนศรดับสยอง</h1>
      <address>
        <time datetime="2019-11-12T01:40:00+00:00">12 Nov 2019, 01:40</time>
      </address>
      <p>
        <b>แม่ค้าอาหารตามสั่งขี่จยย.ย้อนศรไปจ่ายตลาดเช้ามืด เจอถนนน้ำแฉะเสียหลักลื่นล้ม จังหวะรถเอกซเรย์รพ.วิชัยเวชฯ ขับมาหลบไม่ทันทับหัวดับสยอง</b>
      </p>
      <p>เมื่อเวลา 05.00 น. วันที่ 12 พ.ย. ร.ต.อ.สุรพล วิชิต รองสว.สอบสวน สภ.เมืองสมุทรสาคร ได้รับแจ้งมีเหตุรถชนกันมีผู้เสียชีวิตที่บริเวณ ก.ม.ที่ 14 ถนนเศรษฐกิจ 1 ขาออกสมุทรสาครไปกระทุ่มแบน หมู่ 5 ต.นาดี อ.เมือง สมุทรสาคร จึงรุดไปตรวจสอบพร้อมด้วยเจ้าหน้าที่มูลนิธิการกุศลสมุทรสาคร ที่เกิดเหตุพบรถจักรยานยนต์ยี่ห้อฮอนด้า เวฟ หมายเลขทะเบียน กถ-3606 สมุทรสาคร ล้มอยู่ริมถนน ข้างรถพบศพ นางอรวรรณ พุทธโค อายุ 44 ปี นอนเสียชีวิตที่ศีรษะถูกทับสมองกระจาย เลยไปประมาณ 20 เมตร พบรถหกล้อยี่ห้อฮุนได ป้ายแดง หมายเลขทะเบียน ร-0472 กรุงเทพมหานคร ซึ่งเป็นรถเอกซเรย์ของโรงพยาบาลวิชัยเวชอินเตอร์เนชั่นแนลสมุทรสาครจอดอยู่ <br/> <br/>จากการสอบสวน นายศิริชัย เที่ยงตรง อายุ 47 ปี คนขับ ให้การว่า ก่อนเกิดเหตุตนได้ขับรถคันดังกล่าวออกจากโรงพยาบาลวิชัยเวชฯ พร้อมด้วยเจ้าหน้าที่เพื่อจะไปทำการเอกซเรย์ที่กรมสรรพวุธทหารบก กรุงเทพฯ ขณะมาถึงที่เกิดเหตุพบรถจักรยานยนต์คันดังกล่าวขี่ย้อนศรมาและเสียหลักลื่นตรงพื้นแฉะบนถนนล้มลงตนได้พยายามหักหลบแต่ไม่พ้นล้อหลังด้านซ้ายได้ทับร่างของนางอรวรรณ จนเสียชีวิตดังกล่าว</p>
      <figure>
        <img src="https://www.dailynews.co.th/admin/upload/20191112/news_MGsAdGiLWi080207_533.jpg?v=20191112164?v=3839"/>
      </figure>
      <p> <br/>ต่อมาทางญาติผู้เสียชีวิตทราบข่าวได้เดินทางมาที่เกิดเหตุ เปิดเผยว่า นางอรวรรณเป็นแม่ค้าขายอาหารตามสั่งในโรงงานแห่งหนึ่งตั้งอยู่ซอยต้นสน โดยก่อนเกิดเหตุผู้เสียชีวิตไปตลาดซื้อของเตรียมจะไปขายที่โรงงานตามปกติแล้วมาประสบอุบัติเหตุดังกล่าว ซึ่งทางเจ้าหน้าที่จะได้สอบสวนหาสาเหตุและข้อเท็จจริงเพื่อดำเนินการตามกฎหมายต่อไป.</p>
    </article>
  </body>
</html>