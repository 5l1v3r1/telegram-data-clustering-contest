<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621066/%D9%87%D8%B4%D8%AF%D8%A7%D8%B1-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B1%D9%88%D9%BE%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T01:55:00+00:00"/>
    <meta property="og:title" content="هشدار ایران به اروپا"/>
    <meta property="og:description" content="سفیر ایران در سازمان ملل گفت: هر ۶۰ روز یکبار تعهدات ما طبق برجام محدودتر می‌شود و البته این اقدامات قابل برگشت است."/>
  </head>
  <body>
    <article>
      <h1>هشدار ایران به اروپا</h1>
      <address>
        <time datetime="2019-11-12T01:55:00+00:00">12 Nov 2019, 01:55</time>
      </address>
      <p>
        <i>سفیر ایران در سازمان ملل گفت: هر ۶۰ روز یکبار تعهدات ما طبق برجام محدودتر می‌شود و البته این اقدامات قابل برگشت است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسحاق آل حبیب سفیر ایران در سازمان ملل در مجمع عمومی این سازمان با اشاره به آخرین گزارش آژانس بین المللی انرژی اتمی گفت تلاش برخی قدرت ها برای انحصار بخشیدن به دانش و فناوری و هسته ای، خطرناک و نگران کننده است و پیامدهای منفی خواهد داشت.</p>
      <p>دیپلمات ارشد ایران، آژانس را به عنوان تنها مرجع ذی صلاحی که مسئولیت تایید تعهدات را برعهده دارد خطاب قرار داد و گفت ضرورت دارد نهادهای بین‌المللی استانداردهای دوگانه و سیاسی را کنار گذاشته و قانونی خردمندانه بیطرفانه، فنی و مستقل برخورد کنند.</p>
      <figure>
        <img src="https://aftabnews.ir/files/fa/news/1398/8/21/358115_839.jpg"/>
      </figure>
      <p>معاون نمایندگی ایران همچنین هشدار داد برخی از کشورها فرصتی برای سوء استفاده مدام از نهادهایی مثل شورای امنیت و آژانس هسته‌ای را در نظر دارند که می‌تواند موجب فرسایش اعتبار این مجموعه های مهم شود.</p>
      <p>آل حبیب خروج امریکا از برجام و اعمال تحریم‌های مجدد را موجب ایجاد عدم توازن شدید در این توافقنامه خواند و گفت امریکا به طور سیستماتیک تعهدات بین‌المللی را نقض می‌کند و دیگران را هم مجبور به نقض قراردادهایی چون ۲۲۳۱ شورای امنیت کرده که اگر چنین نکنند مجازات خواهند شد.</p>
      <p>سفیر ایران این برخوردهای امریکا را به عنوان عضوی از شورای امنیت در تاریخ بی سابقه خواند.<br/><br/>وی افزود: ایران پس از به اصطلاح فشارهای حداکثری امریکایی ها بهای سنگینی پرداخته و بیش از سهم عادلانه خود به حفظ توافق هسته‌ای کمک کرده است اما ایران نمی‌تواند به تنهایی تمام فشارها و هزینه ها را بر عهده بگیرد و برای برقراری تعادل، طبق برجام، بخشی از تعهدات خود را متوقف کرده است.</p>
      <p>آل حبیب گفت در صورت عدم اتخاذ تدابیر به موقع و کافی، ایران طبق بندهای برجام، هر ۶۰ روز تعهدات خود را محدودتر خواهد کرد و البته این اقدامات ایران قابل برگشت است.</p>
      <p>سفیر ایران در سازمان ملل با اشاره به اظهارات اتحادیه اروپا تاکید کرد :اگر اتحادیه اروپا برای حفظ برجام آنقدر جدی است باید با اقدامات عملی مناسب کاری کند که ایران بهره مند شود.</p>
      <p>آل حبیب گفت ایران همچنان به همکاری با آژانس ادامه می‌دهد و این همکاری بی سابقه و در تمام مسائل بوده اما بد نیست اروپا هم سکوت کشنده خود در مورد تهدید برنامه هسته ای مخفیانه و سلاح‌های هسته‌ای رژیم صهیونیستی را بشکند.</p>
    </article>
  </body>
</html>