<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/aktastan-binlerce-kentsel-donusum-magduruna-mujde-15564yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T01:00:00+00:00"/>
    <meta property="og:title" content="Aktaş'tan binlerce kentsel dönüşüm mağduruna müjde!"/>
    <meta property="og:description" content="Arkadaşım anlatmıştı, Nilüfer'de yaşayan kentsel dönüşüm mağduru bir yakını üzüntüsünden kanser olmuş ve yaşamını yitirmiş.Nilüfer'de 5..."/>
  </head>
  <body>
    <article>
      <h1>Aktaş'tan binlerce kentsel dönüşüm mağduruna müjde!</h1>
      <address><time datetime="2019-11-12T01:00:00+00:00">12 Nov 2019, 01:00</time> by <a rel="author">Mustafa Özdal</a></address>
      <p>Arkadaşım anlatmıştı, Nilüfer'de yaşayan kentsel dönüşüm mağduru bir yakını üzüntüsünden kanser olmuş ve yaşamını yitirmiş.</p>
      <p>Nilüfer'de <b>5 bin</b> konut sahibi, kentsel dönüşüm mağduru.</p>
      <p>Kiminin aile düzeni bozuldu, kimi akrabalarının evlerine sığındı, kimi büyük maddi zorluklar çektiği için yaşamı altüst oldu.</p>
      <p>Konut sahipleri, Büyükşehir Belediyesi'nin<b> 0,50 emsal artışına</b> dayalı imar planlarını fırsat bilip, müteahhitlerle sözleşme imzalıyorlar.</p>
      <p>Daha sonra evlerini yıktırıp, yeni konutlarına kavuşmak için için gün saymaya başlarlarken, Çevre Şehircilik Bakanlığı tüm Türkiye'yi kapsayan imar yönetmeliğini değiştiriyor ve <b>0,50 emsal artışı geçerliliğini yitiriyor.</b></p>
      <p>Aslında Bakanlık, imar yönetmeliğinin değişeceğini uzun zaman önce duyurmuş, hatta 2 kez ertelemişti ancak hiç kimse yeni yönetmeliğin yürürlüğe gireceğine ihtimal vermiyordu.</p>
      <p>Müteahhitler, '<b>Biz eski planlara göre hesabımızı yaptık, bu şartlarda zarar ederiz</b>” diyerek, binlerce insanın mağduriyetine yol açtı.</p>
      <figure>
        <img src="https://www.olay.com.tr/d/other/ozdal2-232.jpg"/>
      </figure>
      <p>Mağdurlar ise <b>Büyükşehir Belediye Başkanı Alinur Aktaş</b>'ın kapısını defalarca çalarak bir çözüm bulmasını istediler.</p>
      <p>Ancak ne 0,50 emsal uygulaması Aktaş'ın uygulamasıydı, ne de Bakanlığın yeni imar yönetmeliğini kendisi çıkarmıştı.</p>
      <p>Yani Aktaş, kendisinden kaynaklanmayan bir sorunla karşı karşıyaydı.</p>
      <p>Ne var ki devlette işler devamlılık esasına göre yürüdüğü için Aktaş da bu büyük sorunu çözmeliydi.</p>
      <figure>
        <img src="https://www.olay.com.tr/d/other/ozdal1-179.jpg"/>
      </figure>
      <p>Geçen hafta sonu <b>Çevre ve Şehircilik Bakanı Murat Kurum </b>Bursa'daydı biliyorsunuz.</p>
      <p>Kurum, Tarihi Hanlar Bölgesi başta olmak üzere birçok müjde vererek Bursa'dan ayrıldı.</p>
      <p>Bakan Kurum'un kamuoyuna yansımayan bir müjdesi daha vardı:</p>
      <p>
        <b>Nilüfer'de yarım kalan kentsel dönüşüm projeleri.</b>
      </p>
      <p>Başkan Aktaş'a kentsel dönüşüm mağdurları konusunda bir gelişme olup, olmadığını sordum.</p>
      <p>Bu konuda bir müjde verebilirim dedi ve şunları söyledi:</p>
      <p>“<b>Nilüfer'de kentsel dönüşüm mağduriyetini Çevre ve Şehircilik Bakanımız Murat Kurum ile görüştük. Çok olumlu yaklaştı konuya. Sorunu çözüyoruz. Nilüfer'de yarım kalmış kentsel dönüşüm projeleri için  yeni bir plan hazırlayacağız. Planı da Çevre ve Şehircilik Bakanlığı onaylayacak. Yarım kalmış kentsel dönüşüm projeleri, yeni planlar sayesinde tamamlanacak.</b>”</p>
      <p>Aktaş'ın sözlerinden anlaşılacağı üzere Ankara, Nilüfer'deki 5 bin konut için özel bir formül üretti.</p>
      <p>Hazırlanan yeni planlar Ankara tarafından da onaylanacak ve yürürlüğe girecek.</p>
      <p>
        <b>Böylece Nilüferli 5 bin ailenin çilesi bitecek!</b>
      </p>
      <p>
        <b> </b>
      </p>
      <p>
        <b>Kandemir'in açıklaması ne anlama geliyor?</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-200.jpg"/>
      </figure>
      <p>
        <b>AK Parti Genel Başkan Yardımcısı Erkan Kandemir</b>
      </p>
      <p>, dün önemli bir açıklama yaptı:</p>
      <p>“<b>Yeni bir tazelenme ihtiyacı var. Önümüzdeki günlerde görev değişiklikleri olacak. Bir kısım istifalar olacak. Bulundukları görevlerden istifa edip başka görevler alacaklar.</b>”</p>
      <p>Bu açıklama akıllara 2017 sürecini getirdi benim gibi birçok kişinin.</p>
      <p>Ne olmuştu 2017'de?</p>
      <p>Cumhurbaşkanı Erdoğan, '<b>bazı arkadaşlarımızda metal yorgunluğu var'</b> diyerek birçok il, ilçe ve belediye başkanının istifasını istemişti.</p>
      <p>Kandemir'in sözlerini<b> AK Parti Bursa Milletvekili Müfit Aydın</b>'a sordum.</p>
      <p>Aydın, 2017 sürecinin yaşanmasının söz konusu olmadığını söyledi önce.</p>
      <p>İstifaların da geniş kapsamlı olacağını düşünmediğini, aday gösterilemeyeceklerin kendi isteğiyle bırakmasının beklendiğini kaydetti.</p>
      <p>Çünkü zaten kongre süreci başlıyor.</p>
      <p>Peki Bursa ile ilgili bir istifa kararı beklenmeli mi?</p>
      <p>Aydın, <b>Bursa'nın değişmesi için hiçbir neden olmadığını düşünüyor.</b></p>
      <p> </p>
      <p>
        <b>Botanik Park çilesi</b>
      </p>
      <p> </p>
      <p>Yakın Çevre Yolu'nda özellikle hafta sonu aracınızla seyretmek, kelimenin tam anlamıyla bir işkence.</p>
      <p>Hele hava da güneşliyse.</p>
      <p>Oysa bu yol, yıllar önce ara arterlere alternatif olsun diye yapılmıştı.</p>
      <p>Yani ana yolların yükünü alacaktı.</p>
      <p>Ancak bu yol da şişiyor.</p>
      <p>Şişiyor,<b> çünkü Botanik Park'a giden araçlar müthiş bir yoğunluğa neden oluyor.</b></p>
      <p>Oysa Bursa'nın en güzel yatırımı olan Botanik Park'a olan dar girişi genişletmek veya bölgede farklı bir düzenleme yapmak sorunu çözebilir.</p>
    </article>
  </body>
</html>