<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yeter-durdurun-artik-buolumleri-15565yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T01:00:00+00:00"/>
    <meta property="og:title" content="Yeter durdurun artık bu ölümleri"/>
    <meta property="og:description" content="Dün bir kez daha yüreklerimiz yandı.Bursa’nın en sıkıntılı ilçe yollarından Dağ bölgesindeki trafik kazalarının ardı arkası kesilmiyor.Bölgenin..."/>
  </head>
  <body>
    <article>
      <h1>Yeter durdurun artık bu ölümleri</h1>
      <address><time datetime="2019-11-12T01:00:00+00:00">12 Nov 2019, 01:00</time> by <a rel="author">İhsan Aydın</a></address>
      <p>Dün bir kez daha yüreklerimiz yandı.</p>
      <p><b>Bursa</b>’nın en sıkıntılı ilçe yollarından <b>Dağ b</b><b>ölgesi</b>ndeki trafik kazalarının ardı arkası kesilmiyor.</p>
      <p>Bölgenin en çok can kaybının yaşandığı etap olan <b>İncebel</b>’deki trafik kazasında biri bebek iki hemşehrimiz daha yaşamını yitirdi.</p>
      <p>Elbette, sürücü hataları için kurumlara söylenebilecek bir şey yok.</p>
      <p><b>Orhaneli, Keles, Büyükorhan </b>ve<b> Harmanc</b><b>ı</b><b>k</b> ilçelerine ulaşım sağlayan ana akstaki çalışmalar nedendir, yıllardır bitirilemiyor.</p>
      <p>Bu yüzden trafik kazalarındaki can kayıplarının da önüne geçilemiyor.</p>
      <p>Viyadük, tünel, bölünmüş yol ne derseniz deyin artık bu bölge için elzem olmaktan da öte geçmiştir.</p>
      <p><b>Karayollar</b><b>ı 14. B</b><b>ölge Müdürlü</b><b>ğ</b><b>ü</b>’nün, <b>Ula</b><b>ş</b><b>t</b><b>ırma ve Altyapı Bakanlığı</b>’nın <b>Bursa</b>’nın bu bölgesine daha çok yoğunlaşması kaçınılmaz olmuştur.</p>
      <p>Yoksa, ölümlerin arkası kesilmeyecek.</p>
      <p>Bölgeden gelen her trafik kazası haberinde içimiz burkulur. Zira, biz de bu yollarda iki canımızı yitirdik.</p>
      <p>İlin diğer ilçelerine baktığımızda, konumlarından dolayı şehirlerarası yol üstünde kalmaları nedeniyle ulaşım problemi yaşanmıyor.</p>
      <p>Ama Dağ ilçelerinin bu sorunu çözülebilmiş değil.</p>
      <p>Siyasilerimizin, milletvekillerimizin çabalarının olduğunu biliyoruz. Ancak bunlar demek ki, <b>Ankara</b>’nın katı bürokrasisi üzerinde etkisiz kalıyor.</p>
      <p>Sıkıntılı bölgenin biri tünelle aşılacak. Fakat buradaki çalışmanın da karınca misali çok ağır ilerlediğini görüyoruz. <b>Do</b><b>ğ</b><b>anc</b><b>ı</b>’daki tünel çalışması hızlandırılamıyor.</p>
      <p>Oysa ilk açıklandığında günde en az <b>7 metre</b> ilerleneceği belirtilmişti.</p>
      <p>Ölümlü kazaların sık yaşandığı<b> İncebel-Erenler </b>arasındaki etapta planlanan ikinci tünelden ise henüz bir gelişme yok. Sadece <b>Karayolları 14. B</b><b>ölge Müdürlü</b><b>ğ</b><b>ü</b>’nce proje ihalesine çıkılacağı duyurulmuştu.</p>
      <p>Onun akıbeti konusunda da bölge insanına bir bilgi paylaşılmış değil.</p>
      <p>Lafın özü;</p>
      <p>Dağ yöresi insanı, uzayan, sarkan yol çalışmaları yüzünden ölmeye devam ediyor.</p>
      <p>Merak edilen ise şu:</p>
      <p><b>Ankara</b>’nın, <b>Bursa</b>’nın bürokratları bu projeleri ne zaman hızlandıracaklar?</p>
      <p> </p>
      <p>
        <b>Gelece</b>
        <b>ğ</b>
        <b>e nefes oldular</b>
      </p>
      <p> </p>
      <p>Geleceğe nefes isimli kampanya ile milyonlarca ağaç dün toprakla buluşturuldu.</p>
      <p><b>11 milyon</b> fidan hedeflendi ama düzenlenen dijital kampanyada <b>16 milyon</b> rakamının aşıldığı duyuruldu.</p>
      <p>Vatandaşlarımız devletin başlattığı ağaçlandırma seferberliğine yürekten katıldı.</p>
      <p>Sevindirici olanı artık bu kampanyanın her yıl tekrarlanacak olması.</p>
      <p>Her sene milyonlarca ağaç yeşerecek ülkemizin topraklarında. <b>Cumhurbaşkanı Recep Tayyip Erdoğan</b> kampanya ile bütün ülkenin <b>zümrüt ye</b><b>ş</b><b>ili</b> olmasını istiyor.</p>
      <p>Dün bu çerçevede <b>Harmanc</b><b>ı</b><b>k</b>’tan da elektronik postamıza güzel bir haber düştü.</p>
      <p><b>Harmanc</b><b>ık Kaymakamı Yasin Şahin</b>’in<b> İshaklar Mahallesi</b>’ndeki fidan dikim törenine katılmasına Muhtar <b>Emre Oru</b><b>ç</b> gözleme ikramıyla karşılık vermiş.</p>
      <p>Mahalle kadınları gözleme ateşleri yakmış, törene katılan konuklara ve öğrencilere sıcak nefis gözlemeler ikram edilmiş.</p>
      <p>Hasılı, dün yurdun dört bir yanı bu tür güzelliklerle doldu.</p>
      <p><b>Milli a</b><b>ğa</b><b>çland</b><b>ırma seferberliği</b>ni düşünen ve hayata geçirenlere ülke olarak şükran borçluyuz.</p>
      <p> </p>
      <p>
        <b>2 Numara ile bulu</b>
        <b>şma</b>
      </p>
      <p> </p>
      <figure>
        <img src="https://www.olay.com.tr/d/other/aydin-025.jpg"/>
      </figure>
      <p>Dün <b>Bursa Büyük</b><b>ş</b><b>ehir Belediyesi</b>’nde önemli bir toplantı vardı.</p>
      <p><b>Büyük</b><b>şehir Belediyesi Genel Sekreterliği</b> görevine atanan <b>Ka</b><b>ş</b> eski Kaymakamı <b>Ulaş Akhan</b>’ın da katıldığı, daire başkanları, şube  ve şirket müdürleri buluşmasına <b>B</b><b>üyük</b><b>şehir Belediye Başkanı Alinur Aktaş</b> başkanlık etti.</p>
      <p><b>Büyük</b><b>şehir Belediyesi</b>’nin yeni dönemi için toplu bir görüntü verildi. Ulusal çapta ses getirecek proje üretimi üzerinde duruldu.</p>
      <p>Bir bakıma yeni Genel Sekreter de Büyükşehir’in bürokrat kadrosuyla tanıştı.</p>
      <p>Ulaş Akhan’a biz de hayır olsun diyoruz.</p>
    </article>
  </body>
</html>