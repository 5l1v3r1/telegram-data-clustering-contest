<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Barca-presenta-nova-equipacio-senyera_0_2342765827.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:19:08+00:00"/>
    <meta property="og:title" content="El Barça presenta la nova equipació de la senyera"/>
    <meta property="og:description" content="El club assegura que utilitzarà la quarta samarreta oficial &quot;en diferents ocasions durant la Lliga&quot;"/>
  </head>
  <body>
    <article>
      <h1>El Barça presenta la nova equipació de la senyera</h1>
      <h2>El club assegura que utilitzarà la quarta samarreta oficial "en diferents ocasions durant la Lliga"</h2>
      <address>
        <time datetime="2019-11-12T12:19:08+00:00">12 Nov 2019, 12:19</time>
      </address>
      <p>El Barça ha presentat aquest dimarts oficialment la seva quarta equipació de la temporada. La samarreta és groga, amb la representació de la senyera i l'eslògan <i>Ho portem dins</i>. "És un homenatge a les arrels i a la història: 120 anys en què el club s’ha consolidat com una entitat oberta al món, que entén l’esport com un fenomen que permet crear ponts entre persones. Tot, sense perdre la seva identitat lligada a Catalunya, a la seva cultura i als seus valors", ha explicat el club a través d'un comunicat.</p>
      <figure>
        <iframe data-src="https://twitter.com/FCBarcelona_cat/status/1194223897291493377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>És el primer cop que el club blaugrana presenta quatre equipacions en una mateixa temporada. Tal com es va fer amb la primera samarreta, el nou disseny es posarà a la venda tant en la versió que llueix el primer equip de futbol, amb Rakuten a la part frontal, com la que porta el Barça Femení, que des de l’any passat compta amb un patrocinador propi, Stanley.</p>
      <p>El Barça ha informat que la samarreta sortirà a la venda aquest dimecres, 13 de novembre, en exclusiva a les Barça Stores del Camp Nou, Canaletes, passeig de Gràcia, La Roca i l’aeroport de Barcelona. A més, a la Barça Store de Canaletes hi haurà disponible una edició limitada per als primers 500 compradors que l’adquireixin i que portarà inscrit el lema <i>Ho portem dins</i> en una de les mànigues. Així mateix, una setmana després, a partir del dia 20 de novembre, la samarreta també estarà disponible a la resta de llocs de venda oficials habituals. </p>
    </article>
  </body>
</html>