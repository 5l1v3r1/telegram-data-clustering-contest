<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/nazvano-sim-prichin-priyti-na-interaktivnu-vistavku-ukraine-wow-na-stolichnomu-vokzali-639379.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T12:14:23+00:00"/>
    <meta property="og:title" content="Названо сім причин прийти на інтерактивну виставку Ukraine WOW на столичному вокзалі"/>
    <meta property="og:description" content="Виставка розповість про українські «вау»"/>
  </head>
  <body>
    <article>
      <h1>Названо сім причин прийти на інтерактивну виставку Ukraine WOW на столичному вокзалі</h1>
      <address>
        <time datetime="2019-11-12T12:14:23+00:00">12 Nov 2019, 12:14</time>
      </address>
      <h4>Виставка розповість про українські «вау»</h4>
      <p>Вже 14 листопада за підтримки Укрзалізниці відкриється інтерактивна виставка Ukraine WOW. Цим проєктом, який розповідає про українські «вау» — від географії до культури, від історії до промисловості, — розпочинається життя нового виставкового простору «Багажне відділення з рампою», розташованого прямо на території залізничної станції «Київ-Пасажирський».</p>
      <p>Організатори виставки назвали 7 причин, чому варто відвідати Ukraine WOW:</p>
      <p>
        <b>1. Побачити унікальні експонати.</b>
      </p>
      <p>Останній автопортрет Казимира Малевича, скульптури Олександра Архипенка, 10 із 14 літер абетки Георгія Нарбута, перша надрукована в Україні книга — «Апостол» 1574 року Івана Федорова, барокові царські врата XVIII століття, срібні гривні Київської Русі, унікальна українська кераміка — це все буде на виставці із 14 листопада по 29 грудня 2019 року.</p>
      <p><b>2.</b> <b>Помандрувати у віртуальній реальності.</b></p>
      <p>Вирушити у подорож нескінченним Рибальським мостом, політати над озером Синевир та урочищем «Каскади», побачити Київ з висоти Батьківщини-матері, проїхатися потягом у кабіні машиніста, прогулятися відновленим Невицьким замком та відвідати «дев’ятку», найбільшу доменну піч Європи. А ще прибрати купе за допомогою технології Kinect та озвучити мультфільм про видатних українців.</p>
      <p><b>3.</b> <b>Побачити дивовижні інсталяції.</b></p>
      <p>Серце України, що б’ється швидше, коли ви поруч; розписаний вручну рожевий вагон, в якому звучать сни та мрії; стіна зі 100 кілограмів бурштину; інсталяція з українського інь-ян — вугілля та солі; хата-мазанка з відтвореними малюнками художниці Поліни Райко; Тунель кохання; дно Чорного моря; мініатюри антарктичної станції «Академік Вернадський», Національного художнього музею та Київського залізничного вокзалу; голограма Києво-Могилянської академії, бездонна печера, 12-метрова діорама і багато іншого.</p>
      <p><b>4.</b> <b>Відчути себе дитиною</b></p>
      <p>Проєкт відкриває величезне купе: у ньому ви знову маленькі, а ваша перша подорож тільки починається. І далі Ukraine WOW знову і знову викликає дитячий захват. Тільки у блоці «Зупинка» — понад 40 комірок із захопливими атракціями: від вітру з моря у Сергіївці, який дме в обличчя, до гудіння бджолиного рою; від співу вокзалів України до вітань із різних регіонів; від маски на свято Маланки до справжнього Каннського лева; від маленьких старовинних квитків, що давали право вийти на перон, до кримських черепашок, які повертають вас на берег Чорного моря, повертають у дитинство.</p>
      <p><b>5.</b> <b>Дізнатися надзвичайні факти із географії, промисловості, культури та історії України.</b></p>
      <p>Коли з’явилася перша письмова згадка про Україну? Як народилася перша українська партія? Хто з українців отримав «Оскар»? Де проходить найдовший залізничний маршрут? Чи правда, що в Україні живуть рожеві пелікани?</p>
      <p>Ukraine WOW — це можливість дізнатися понад 1000 цікавих фактів про Україну та наново відкрити її для себе.</p>
      <p>А ще подивитися перший фільм Олександра Довженка та одне з останніх відео Богдана Ступки з його щемким зізнанням у коханні до України.</p>
      <p><b>6.</b> <b>Номінувати свої вау-факти.</b></p>
      <p>Коли проєкт тільки починався, хотілося розказати про все найкраще, що є в Україні, але майже одразу стало зрозуміло, що ця місія нездійсненна. Адже наша країна сповнена вау-історій, людей, місць та подій. Наприкінці Ukraine WOW ви зможете самі розповісти про ті «вау», яких на проєкті не побачили, — і вони з’являться на стіні виставкового простору вже за тиждень.</p>
      <p><b>7.</b> <b>Зрозуміти, що все залежить тільки від вас, коли будете приводити в дію головну інсталяцію Ukraine WOW.</b></p>
      <p>Над створенням Ukraine WOW працює агенція Gres Todorchuk. Куратори проєкту — Євгеній Стасіневич та Ксенія Малих. Дизайн Ukraine WOW розробила агенція Banda, автори бренду України — Ukraine NOW. Мультимедійні інсталяції готує команда Photinus. Серед численних партнерів Ukraine WOW: Ukrainer, Depositphotos, «Книга-мандрівка. Україна», Pictoric, Expolight, Fiori, Ощадбанк, Кернел, ОККО, Interpipe, Dragon Capital, Глуско, Socar, GE Global Growth Organization та інші.</p>
      <p>Де: Київський центральний залізничний вокзал, виставковий простір «Будівля багажного відділення з рампою, корпус В».</p>
      <p>Коли: 14 листопада – 29 грудня (понеділок вихідний), 11:00-20:00.</p>
      <p>Вхід: 50 грн.</p>
      <p>Раніше повідомлялося, що <a href="https://glavcom.ua/kyiv/news/na-stolichnomu-vokzali-vidkrijetsya-interaktivna-vistavka-ukraine-wow-638746.html">на центральному залізничному вокзалі в Києві відкриється інтерактивна виставка Ukraine WOW.</a></p>
      <p>Виставка відкриється в новому виставкому просторі, який знаходиться біля 14-ї колії та платформи «Київ-Бориспіль Експрес». </p>
      <related>
        <a href="https://glavcom.ua/kyiv/news/na-stolichnomu-vokzali-vidkrijetsya-interaktivna-vistavka-ukraine-wow-638746.html"/>
        <a href="https://glavcom.ua/odesa/news/do-30-richchya-padinnya-berlinskoji-stini-v-odesi-vidkrilasya-vistavka-637521.html"/>
        <a href="https://glavcom.ua/vinnytsia/news/na-vinnichchini-vidkrili-monovistavku-kartini-vidomogo-sevastopolskogo-hudozhnika-637982.html"/>
      </related>
    </article>
  </body>
</html>