<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140620/%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%BE%DB%8C%D8%B4%D9%86%D9%87%D8%A7%D8%AF%D9%87%D8%A7%DB%8C-%D8%AE%D9%88%D8%A8-%D8%AA%D8%B1%D8%A7%D9%85%D9%BE-%D8%A7%D8%B9%D8%AA%D9%85%D8%A7%D8%AF-%D9%86%DA%A9%D8%B1%D8%AF%DB%8C%D9%85-%D8%A8%D8%A7-%D8%B4%D8%AE%D8%B5-%D8%AF%DB%8C%DA%AF%D8%B1-%DA%A9%D8%A7%D8%B1-%D8%AA%D9%85%D8%A7%D9%85-%D8%A8%D9%88%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-12T12:18:00+00:00"/>
    <meta property="og:title" content="روحانی : به پیشنهادهای خوب ترامپ اعتماد نکردیم/ با شخص دیگر کار تمام بود"/>
    <meta property="og:description" content="رییس جمهور با اعلام اینکه راه مذاکره رها نشده گفت: پیشنهادات خوبی در نیویورک داده شد اما به ترامپ اعتماد نکردیم. شاید اگر رئیس جمهور آمریکا شخص دیگری بود، مهرماه کار تمام بود."/>
  </head>
  <body>
    <article>
      <h1>روحانی : به پیشنهادهای خوب ترامپ اعتماد نکردیم/ با شخص دیگر کار تمام بود</h1>
      <address>
        <time datetime="2019-11-12T12:18:00+00:00">12 Nov 2019, 12:18</time>
      </address>
      <p>
        <i>رییس جمهور با اعلام اینکه راه مذاکره رها نشده گفت: پیشنهادات خوبی در نیویورک داده شد اما به ترامپ اعتماد نکردیم. شاید اگر رئیس جمهور آمریکا شخص دیگری بود، مهرماه کار تمام بود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از انتخاب، حسن روحانی در مراسم افتتاح همزمان صدها پروژه عمرانی اظهار داشت: اگر حاصل عمر خدمت به مردم بود و یا اگر خدا توفیق داد هدایت یک انسان بود همین برای ما بس است. ناامید کردن مردم، تخریب و آبرو بردن بسیار آسان است اما آبروی یک فرد یا یک جمع را اگر رسانه‌ یا فردی ببرد چطور می‌توان برگرداند؟</p>
      <p>وی افزود: اگر به مردم بگوییم راهی که شما انتخاب کردید درست نبوده و راهی که می‌گویم درست است، استکبار است. کار ابلیس هم همین بود که در برابر حق سر فرود نیاورد. تمام مسیری که قرآن ترسیم می‌کند این است که در برابر حق سر فرود نیاوریم، اسلام، انقلاب اسلامی، عزت مردم ایران، احقاق حقوق مردم، ایستادگی در برابر فشار بیگانگان، نشاط مردم و دروغ نگفتن، حق و تهمت نزدن هم لازم است.</p>
      <p>این مقام مسئول ادامه داد: می‌دانید در شرایط سخت و پیچیده قرار داریم اگر از آغاز انقلاب در نظر بگیریم و تا امروز جلو بیاییم در این 41 سال سخت ترین سال‌ها این روزها و ماه های اخیر بوده است. از اول انقلاب تا الان چه زمانی برای فروش نفت و حرکت کشتی ها نفتکش مشکل داشتیم. یک بار در جنگ تحمیلی بعثی ها علیه ایران در سال ۶۴ دو هفته نفت ایران قطع شد آن هم به خاطر این بود که خارک دچار بمباران شد و دیگر هم تا آخر جنگ تکرار نشد.</p>
      <p>روحانی گفت: فردای این بمباران با هاشمی رفسنجانی به عنوان فرمانده جنگ به خارک رفتیم و خسارت‌ها را دیدیم و همان حادثه باعث شد مسئولین عالی تصمیم گرفتند ستاد پدافند را تشکیل دهند برای اینکه این حادثه دیگر تکرار نشود. این تشکیلات در آبان ۶۴ بوجود آمد و در سایه تلاش رزمندگان، دیگر آن حادثه تکرار نشد.</p>
      <p>وی تصریح کرد: یک نفر نا آشنا به بودجه می‌گوید نفت نفروشیم، اشکال ندارد  درب همه معادن و منابع را ببندید و بعد ها استفاده کنید. زمین کشاورزی هم می توان مهر و موم کرد و بعدها کاشت کنیم و گازی را هم که به مردم می‌دهیم ببندیم و بعداَ استفاده کنیم. منابع بزرگ خداوند برای استفاده است. درب قفل کردن هنر نیست باز کردن هنر است. سال ۹۰ و ۹۱ تحریم فشار آورد و فروش نفت کمی کاهش پیدا کرد اما بعد برجام از یک میلیون به ۲.۸ میلیون بشکه رسیدیم. چاه‌ها همه بسته بود آن‌ها را باز کردیم و تعمیر و آماده شد، ۸۰۰ میلیون دلار خرج کردیم تا چاه‌ها را از نو درست کنیم.</p>
      <p>روحانی افزود: سال ۹۵ بیشترین فروش نفت را داشتیم و سال ۹۰ رشد اقتصادی ایران بیشترین رشد در سطح جهان بود. در روند مذاکرات در اصول توافق کرده‌ایم اما در شیوه اجرا مشکل داریم. راه مذاکره را رها نکرده و به آن هم اتکا نکردیم. در نیویورک پیشنهادهای نسبتا خوبی داده شد اما شرایط طوری بود که به ترامپ اعتماد نکردیم. شاید اگر رئیس جمهور آمریکا شخص دیگری بود مهر ماه کار تمام بود.</p>
      <p>انتهای پیام</p>
    </article>
  </body>
</html>