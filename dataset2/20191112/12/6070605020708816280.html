<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Cimera-Xina-preparar-hivernal-ampliacio_0_2342765823.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:47:57+00:00"/>
    <meta property="og:title" content="Cimera a la Xina per preparar el mercat hivernal i l'ampliació de capital"/>
    <meta property="og:description" content="Perarnau i Guasch es reuniran presencialment amb Chen per avaluar la situació del club"/>
  </head>
  <body>
    <article>
      <h1>Cimera a la Xina per preparar el mercat hivernal i l'ampliació de capital</h1>
      <h2>Perarnau i Guasch es reuniran presencialment amb Chen per avaluar la situació del club</h2>
      <address>
        <time datetime="2019-11-12T12:47:57+00:00">12 Nov 2019, 12:47</time>
      </address>
      <p>A falta d'un mes per a la junta d'accionistes i de dos per a l'inici del mercat hivernal, la cúpula directiva de l'Espanyol viurà en els pròxims dies una cimera a la Xina, on viatjaran el director general corporatiu, Roger Guasch, i el director general esportiu, Òscar Perarnau, per reunir-se amb el propietari i president del club, Chen Yansheng. Sobre la taula hi haurà, sobretot, dos punts clau: la preparació de l'ampliació de capital que es convocarà el 10 de desembre, a la junta, i que servirà per convertir prop de 50 milions de deute a Rastar en capital social. Una operació que el club ja va anunciar a l'estiu, però que no podrà tirar endavant fins que no sigui aprovada per la junta d'accionistes. A falta d'executar-se, en els pròxims mesos, el club ja se n'ha beneficiat perquè disposa d'un límit salarial superior de la Lliga. </p>
      <p>A més, també es concretarà de quina manera l'Espanyol acudirà al mercat de fitxatges del mes de gener. Dos tràmits que poden marcar el futur a curt i a mitjà termini d'un club que necessita trobar urgentment solucions per capgirar la delicada situació esportiva que pateix. Pablo Machín ja va deixar entreveure fa unes setmanes que necessitava un davanter que suplís les xifres golejadores de Borja Iglesias, i ara el repte de la parcel·la esportiva serà aconseguir trobar reforços que permetin solucionar algunes de les carències que pateix l'equip.</p>
    </article>
  </body>
</html>