<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/sacerdoti-maceratesi-accolti-a-santa-marta-don-luigi-taliani-celebra-la-messa-con-il-papa/1323920/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T12:22:26+00:00"/>
    <meta property="og:title" content="Sacerdoti maceratesi a Santa Marta, don Taliani celebra la messa con il Papa"/>
    <meta property="og:description" content="VISITA alla Basilica di San Pietro e colloquio con il Pontefice per alcuni esponenti del clero maceratese. Il responsabile dell'ufficio comunicazione della Diocesi: «Il Santo Padre mi ha dato del tu, è stato emozionante». Con lui anche il vescovo in pensione Renzo Fratini, don Alberto Forconi, don Renato Buccolini e don Egidio Tittarelli"/>
  </head>
  <body>
    <article>
      <h1>Sacerdoti maceratesi a Santa Marta, don Taliani celebra la messa con il Papa</h1>
      <h2>VISITA alla Basilica di San Pietro e colloquio con il Pontefice per alcuni esponenti del clero maceratese. Il responsabile dell'ufficio comunicazione della Diocesi: «Il Santo Padre mi ha dato del tu, è stato emozionante». Con lui anche il vescovo in pensione Renzo Fratini, don Alberto Forconi, don Renato Buccolini e don Egidio Tittarelli</h2>
      <address><time datetime="2019-11-12T12:22:26+00:00">12 Nov 2019, 12:22</time> by <a rel="author">Elisabetta Pugliese</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Fsacerdoti-maceratesi-accolti-a-santa-marta-don-luigi-taliani-celebra-la-messa-con-il-papa%2F1323920%2F">Condividi37</a><a href="https://twitter.com/intent/tweet?text=Sacerdoti+maceratesi+a+Santa+Marta%2C++don+Taliani+celebra+la+messa+con+il+Papa&amp;url=https%3A%2F%2Fwww.cronachemaceratesi.it%2F2019%2F11%2F12%2Fsacerdoti-maceratesi-accolti-a-santa-marta-don-luigi-taliani-celebra-la-messa-con-il-papa%2F1323920%2F">Tweet</a>Email37 Condivisioni</p>
      <p> </p>
      <p>di<b> Elisabetta Pugliese</b></p>
      <p><b>Don Luigi Taliani e il vescovo in pensione Renzo Fratini, in occasione del 50esimo anniversario della loro ordinazione presbiterale, hanno concelebrato con Papa Francesco alla messa delle 7 di ieri a Santa Marta, accompagnati da altri tre sacerdoti, don Alberto Forconi, don Renato Buccolini e don Egidio Tittarelli.</b> Oltre ad aver visitato la Basilica di San Pietro, soffermandosi sulle tombe dei papi, i cinque hanno avuto anche la possibilità di incontrare personalmente il Santo Padre, subito dopo la celebrazione eucaristica.</p>
      <figure>
        <img src="https://cdn.cronachemaceratesi.it/wp-content/uploads/2019/11/concelebrazione-a-santa-marta-con-Papa-francesco-50-anni-di-presbiterato-2-325x220.jpg"/>
        <figcaption>Don Luigi Taliani incontra Papa Francesco</figcaption>
      </figure>
      <p>Don Luigi Taliani, ordinato il 27 settembre del 1969, responsabile dell’Ufficio comunicazione della diocesi, ha raccontato lo svolgimento della giornata: «Ci siamo recati a Roma in cinque; questa opportunità non era scontata, perché attualmente il Santo Padre desidera dare la precedenza a movimenti, associazioni e parrocchie della sua diocesi. È necessario prenotarsi – ha spiegato – perché Santa Marta può ospitare un numero di persone ridotto; per questo, gli accessi vengono controllati scrupolosamente. È stata una grazia grandissima». Taliani ha continuato sottolineando le sue emozioni nella visita a Papa Francesco: <b>«Subito dopo la celebrazione ho avuto l’occasione di incontrare il Pontefice – ha affermato – gli ho regalato il ricordino dei miei 50 anni di sacerdozio. Mi ha dato del tu, mi ha detto “Grazie per il tuo servizio, ti ringrazio tanto”. È stato emozionante». </b></p>
      <figure>
        <img src="https://cdn.cronachemaceratesi.it/wp-content/uploads/2019/11/concelebrazione-a-santa-marta-con-Papa-francesco-50-anni-di-presbiterato-1-325x229.jpg"/>
        <figcaption>Don Egidio Tittarelli incontra Papa Francesco</figcaption>
      </figure>
      <p>Anche don Egidio Tittarelli, attuale parroco della chiesa del Buon Pastore di Macerata, ha voluto esprimere le sue sensazioni in merito all’incontro: «È stato un incontro particolarmente bello e significativo. Quello che posso dire è che <b>abbiamo visto un Papa con una bella umanità, che vive con grande sobrietà e semplicità, sia nei gesti, che nelle celebrazioni e negli incontri. Si vede chiaramente che è totalmente immerso in Dio – ha continuato – è un uomo di grande fede</b>». Tittarelli ha concluso spiegando la sua meraviglia nel ricevere la riconoscenza del Santo Padre: «Mi hanno molto sorpreso le sue parole – ha affermato – ci ha ringraziato per tutto quello che facciamo. Ha espresso un’enorme gratitudine per il nostro piccolo servizio. <b>È bello che il Papa ci abbia incoraggiato in questo modo</b>».</p>
      <figure>
        <img src="https://cdn.cronachemaceratesi.it/wp-content/uploads/2019/11/concelebrazione-a-santa-marta-con-papa-francesco-50-anni-di-presbiterato-20-650x488.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/concelebrazione-a-santa-marta-con-papa-francesco-50-anni-di-presbiterato-28-488x650.jpg"/>
      </figure>
      <p> </p>
      <p> </p>
    </article>
  </body>
</html>