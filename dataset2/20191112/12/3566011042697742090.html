<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546751.html/%D8%A8%D8%A7%D9%86%D9%88%DB%8C-%DA%A9%D8%A7%D8%B1%D8%A2%D9%81%D8%B1%DB%8C%D9%86-%D8%A7%D9%87%D9%84-%D8%B3%D9%86%D8%AA--%D9%84%D8%A8%D8%A7%D8%B3-%D9%87%D8%B1-%D9%85%D9%84%D8%AA-%D8%B3%D8%B1%D8%B2%D9%85%DB%8C%D9%86-%D8%A7%D9%88%D8%B3%D8%AA--%D9%88%D8%AD%D8%AF%D8%AA--%D8%B1%D9%85%D8%B2-%D8%A2%D8%A8%D8%A7%D8%AF%D9%86%DB%8C-%DA%A9%D8%B4%D9%88%D8%B1-%D9%88-%D9%85%D9%87%D9%85-%D8%AA%D8%B1%DB%8C%D9%86-%D9%82%D8%AF%D8%B1%D8%AA-%D9%86%D8%B1%D9%85-%D8%AF%D8%B1-%D8%AC%D8%A8%D9%87%D9%87-%D9%81%D8%B1%D9%87%D9%86%DA%AF%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T12:53:00+00:00"/>
    <meta property="og:title" content="بانوی کارآفرین اهل سنت: لباس هر ملت سرزمین اوست/ وحدت، رمز آبادنی کشور و مهم ترین قدرت نرم در جبهه فرهنگی است"/>
    <meta property="og:description" content="بانوی کارآفرین سیستان و بلوچستانی با بیان اینکه در منطقه ما مشارکت خواهران تشیع و تسنن در فعالیت های مربوط به بانوان -به ویژه مشارکت فکری- به یک میزان است، گفت: ما در منطقه خود مذهب را وسیله اختلاف قرار نداده ایم و با تکیه بر آرمان های مشترکمان برای آبادانی در تلاشیم."/>
  </head>
  <body>
    <article>
      <h1>بانوی کارآفرین اهل سنت: لباس هر ملت سرزمین اوست/ وحدت، رمز آبادنی کشور و مهم ترین قدرت نرم در جبهه فرهنگی است</h1>
      <h2>به مناسبت هفته وحدت؛</h2>
      <address>
        <time datetime="2019-11-12T12:53:00+00:00">12 Nov 2019, 12:53</time>
      </address>
      <p>بانوی کارآفرین سیستان و بلوچستانی با بیان اینکه در منطقه ما مشارکت خواهران تشیع و تسنن در فعالیت های مربوط به بانوان -به ویژه مشارکت فکری- به یک میزان است، گفت: ما در منطقه خود مذهب را وسیله اختلاف قرار نداده ایم و با تکیه بر آرمان های مشترکمان برای آبادانی در تلاشیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از طنین یاس، فاصله میان ۱۲ ربیع الأول که سالکَرد ولادت بیامبر اکرم (ص) بنا بر روایات أهل سنت تا ۱۷ ربیع الأول که تاریخ ولادت رسول الله محمد صلی الله علیه و آله بنا بر روایات موجود در شیعه است، از سوی امام خمینی به عنوان هفته وحدت نامکَذاری شده است.</p>
      <p>  اختلافی که بین روایات اهل سنت و شیعیان درباره روز میلاد پیامبر اکرم(ص) وارد می باشد، بهانه ای شد که حضرت امام خمینی(ره)، بنیانگذار فقید انقلاب اسلامی ایران، فاصله بین این دو تاریخ را بعنوان «هفته وحدت» اعلام کنند.   پیام هفته وحدت این است که با دست اتّحاد و ذهن هوشیار، در سایه دستورات پیامبر خدا(ص) و عترت پاک آن حضرت، مجال از تفرقه افکنیِ بیگانگان بگیریم. باید میراث نبوت را پاس داریم تا به قهقرای جهل و ظلمت سقوط نکنیم.   پیام هفته وحدت این است که در سایه قرآن و سنت و سیره رسول اکرم صلی الله علیه و آله، وحدت و یکرنگی خود را حفظ کنیم. در سایه امامت و ولایت، صراط مستقیم را بپیماییم و جز در مقابل خدا و رسولش(ص) برای کسی سر خَم نکنیم.   آنچه در زیر می خوانید ماحصل گفت و گوی ما با این بانوی فعال بسیجی در عرصه های خود کفایی و اشتغالزایی با تکیه بر هنر بومی، خود باوری و وحدت آفرینی است. :سکینه نارویی از خواهران حوزوی اهل تسنن و فعال در مسائل مربوط به بانوان مناطق مختلف سیستان و بلوچستان است. وی همیشه دربر محور وحدت در سخنرانی هایش بین خانواده ها تاکید دارد. خودش می گوید: « در سخنرانی بین خانواده ها بیشتر بر محور وحدت تاکید داریم و به آیه اِعْتَصِمُوا بِحَبْلِ اللّه جَمِیعاً وَلاَ تَفَرَّقُوا بسیار سفارش می کنیم. لباس هر ملت سرزمین اوست. اگر وحدت نداشته باشیم، پس این لباس را دشمن ازما می گیرد. باید وحدت داشته باشیم تا دشمن نتواند از ما سو استفاده کند. »   *برای پیوند بین شیعه و سنی در منطقه تان به ویژه در قلب خانواده ها چه طرح هایی را اجرا می کنید و چه برنامه هایی برای آتیه دارید؟   برای پیوند مذهب تشیع و تسنن به ویژه در قلب خانواده ها ما همیشه تلاش های مختلفی داریم. در بطن طرح های مختلف و با سخنرانی های متعدد یادآور می شویم که در وهله اول همه ما-چه اهل تشیع و چه اهل تسنن- ملت ایرانیم و همیشه شعارمان وحدت و یکپارچگی و با هم دوست بودن است. چنانچه وحدت نداشته باشیم، دشمن از خلا موجود سو استفاده می کند.در وهله دوم یادآور می شویم که تک تک ما به این کشور و شهدا مدیونیم. باید همه ما بیدار باشیم و وحدت را حفظ کنیم. همه در یک خط برای آبادانی کشور تلاش کنیم.   *مهمترین چالش های پیش روی خانواده در مناطق مختلف استان محل سکونت تان را چه مواردی می دانید؟   اولین و بزرگترین چالش بیکاری و فقر است. دشمنان نیز از محل همین زخم ها می خواهند جوانان را فریب دهند و جذب خود کنند. چون ما در نقاط مرزی به سر می بریم، ابعاد این خطر بسی بزرگ تر است. چنانچه بتوانیم بیکاری و فقر را در منطقه مهار کنیم، در واقع راه های نفوذ دشمنان را به ذهن جوانان منطقه سد کرده ایم. انشالله با عزم و تلاش ملی آمار بیکاری بخصوص در بین جوانان به به کمترین حد خود برسد.   *برخورد بانوان شیعه و سنی مذهب در فعالیت های مربوط به بانوان منطقه و نیز سهم مشارکتشان تا چه حد است؟   در منطقه ما مشارکت خواهران تشیع و تسنن در فعالیت های مربوط به بانوان -به ویژه مشارکت فکری- به یک میزان است. ما در منطقه خود مذهب را وسیله اختلاف قرار نداده ایم و با تکیه بر آرمان های مشترکمان برای آبادانی در تلاشیم. این مسئله دیر زمانی است که بین خواهران شیعه و سنی منطقه مان حل شده است. ما با دید اختلافات مذهبی به هم نگاه نمی کنیم. خود من به شخصه بسیار خوشحالم که در کنار خواهران شیعه مذهبم کار می کنم و متقابلا آن ها (خواهران شیعه مذهب) نیز همین حس را در کنار ما (خواهران اهل تسنن) دارند. در این زمینه هیچ مشکلی نداریم و مشارکت ما در کنار هم صد درصد است. اتفاقا مشارکتی تنگاتنگ با هم داریم.   *سوژه مقالات شما حول چه محورهایی است؟   مقالات من بیشتر حول محور جایگاه زن در اسلام و انقلاب است. الحمدالله جایگاه زن در انقلاب تثبیت شده است و بهترین تعریف از جایگاه او در بطن انقلاب اسلامی صورت پذیرفت. در مقالات خود به واکاوی جایگاه زن در اندیشه بنیانگذار انقلاب اسلامی هم پرداخته ام. روشن است که زنان، انقلاب اسلامی را به ثمر رساندند؛ پس لازم است که مقالات متعددی در مورد جایگاه زن در انقلاب اسلامی نوشته شود، تا زنان منطقه ما هم بیدار شوند و درک کنند که ما هم در این انقلاب سهم بزرگی داشته و داریم.   *بسیج خواهران در منطقه شما تا چه حد در پیوند بین شیعه و سنی تاثیرگذار بوده است؟   بسیج خواهران در منطقه بسیار تاثیرگذار بوده است. من خودم یک بانوی حوزوی بودم که عاشقانه بسیج را دوست می داشتم. وقتی آرزوی من در پیوستن به بسیج برآورده شد، بیشتر مشکلات ما توسط خواهران و برادران بسیجی حل گشت. با خواهران بسیجی برای خانواده های بی سرپرست و بد سرپرست خیلی کارها را صورت دادیم. در حال حاضر قدرت عمل بسیج در منطقه ما در حدی است که تقریبا هیچ طرح و پروژه موثری را نمی توان بدون یاری نیروهای بسیجی و مخلص به ثمر رساند.   *بین فعالیت هایتان در خارج و داخل منزل چطور تعادل و هماهنگی برقرار می کنید؟   بین مسئولیت های خارج خانه و داخل آن با برنامه ریزی درست و راهکارهای مناسب تعادل برقرار کردم. شعارم این است که کار خانه اعم از همسرداری و فرزند داری برای خانه و کار بیرون برای بیرون است. نباید این دو به تداخل برسند. سعی کرده ام نه به مسئولیت هایم در بیرون خانه لطمه ای وارد شود و نه به فضای خانه و خانواده ام ضربه بخورد. می شود با برنامه ریزی درست وهم فکری اعضای خانواده، می توان کارها را به نحو احسن به پیش برد. همسرم-خدا رحمتش کند- بسیار یاریگر من بودند تا من بتوانم در بیرون از خانه به فعالیت های اجتماعی ام ادامه دهم.   *سیستان یکی از مراکز هنر سوزن دوزی محسوب می شود، از این پتانسیل های هنری منطقه در برنامه ریزی برای کارآفرینی بانوان توسط بسیج جامعه زنان تا چه حد بهره برده اید؟   برای بانوانی که سوزن دوزی را حرفه ای بلد بودند، گواهینامه صادر کردیم تا بتوانند وام بگیرند و اشتغالزایی داشته باشند. ما حتی به جوانان در زمینه هنرهای بومی منطقه آموزش می دهیم تا به خود کفایی برسند و برای خودشان شغلی تدارک ببینند. تاکید کرده ایم که ما هنر دست داریم، پس با هنردست می توان اقتصاد خانواده و اقتصاد کشورمان را رونق ببخشیم. وقتی خانم ها در خانه به هنر سوزن دوزی می پردازند، پس هنرشان کمک خرج خانواده می شود.   کلاس های آموزشی ما در حوزه و بسیج خواهران -برای آموزش هنر سوزن دوزی به خواهران- کاملا رایگان بوده و حتی به آنان پس از اتمام دوره گواهینامه اعطا می گردد.   *در میان حجم کار روزانه چه قدر زمان برای خود اختصاص می دهید؟   زمان کمتری به خودم اختصاص می دهم، چون احساس می کنم که امروز جامعه من، به حضور و فعالیت های بانوان بیشتر نیاز دارد. بیشتر وقتم را در اختیار جامعه و بسیج هستم، چون می خواهم خوب و مفید باشم و خوب استفاده کنم.   *مطالعه روزانه جایگاهش در برنامه شما کجاست؟   هر روز در کتابخانه حوزه علمیه نیم تا یک ساعت مطالعه دارم. بدون مطالعه نمی توانیم حرف نویی برای سخنرانی داشته باشیم.   *در سخنرانی هایتان جهت وحدت بخشی بر چه نکاتی تاکید دارید؟   در سخنرانی بین خانواده ها بیشتر بر محور وحدت تاکید داریم و به آیه اِعْتَصِمُوا بِحَبْلِ اللّه جَمِیعاً وَلاَ تَفَرَّقُوا بسیار سفارش می کنیم. لباس هر ملت سرزمین اوست. اگر وحدت نداشته باشیم، پس این لباس را دشمن ازما می گیرد. باید وحدت داشته باشیم تا دشمن نتواند از ما سو استفاده کند.   با سپاس از وقتی که در اختیارمان قرار می دهید.</p>
    </article>
  </body>
</html>