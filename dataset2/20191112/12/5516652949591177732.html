<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425611/asteras-pastidas-mia-omada-poy-bgazei-ygeia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T12:45:02+00:00"/>
    <meta property="og:title" content="Αστέρας Παστίδας: Μια ομάδα που… «βγάζει» υγεία!"/>
    <meta property="og:description" content="Ομάδα που διεκδικεί το πρωτάθλημα είναι ο φετινός Αστέρας Παστίδας!"/>
  </head>
  <body>
    <article>
      <h1>Αστέρας Παστίδας: Μια ομάδα που… «βγάζει» υγεία!</h1>
      <h2>Κάνει τον φίλαθλο κόσμο της Δωδεκανήσου να …τρίβει τα μάτια του - Χάσταλης: «Θέλουμε να το ευχαριστηθούμε»</h2>
      <address>
        <time datetime="2019-11-12T12:45:02+00:00">12 Nov 2019, 12:45</time>
      </address>
      <p>
        <b>Ομάδα που διεκδικεί το πρωτάθλημα είναι ο φετινός Αστέρας Παστίδας!</b>
      </p>
      <p>Αυτό είναι το συμπέρασμα που μπορεί να βγάλει κάποιος παρακολουθώντας την πορεία του συλλόγου στις πρώτες εννέα αγωνιστικές. Δεν έχει να ζηλέψει απολύτως τίποτα από μια ομάδα που «φτιάχτηκε» για να διεκδικήσει τον φετινό τίτλο.</p>
      <p>Οι πιτσιρικάδες του Χρυσόστομου Χάσταλη, «σμπαράλιασαν» τον ΑΕΡΑ στο προχθεσινό ντέρμπι και δεν είναι μόνο το ότι κέρδισαν με το επιβλητικό 4 – 1.</p>
      <p>Είναι και το ότι πραγματοποίησαν, ειδικά στο δεύτερο ημίχρονο μια αξιοζήλευτη και παράλληλα εντυπωσιακή εμφάνιση, μην αφήνοντας κανένα περιθώριο αντίδρασης στους αντιπάλους τους.<br/>Άριστο το κλίμα, με αυτοπεποίθηση η συνέχεια</p>
      <p>Η μέχρι τώρα παρουσία της ομάδας στο πρωτάθλημα και η υψηλή θέση που κατέχει στη βαθμολογία (βρίσκεται μόλις ένα βαθμό πίσω από την κορυφή), έχουν δημιουργήσει ένα κλίμα ευφορίας στις τάξεις της ομάδας και αυτό όπως μπορεί να αντιληφθεί κάποιος είναι απόλυτα φυσιολογικό.</p>
      <p>Η καλή ψυχολογία είναι ένα από τα σημαντικά «όπλα» των Παστιδενών που έχουν γεμίσει με αυτοπεποίθηση ενόψει της συνέχειας και είναι πανέτοιμοι να κάνουν και άλλες εκπλήξεις, προς τέρψη των υγιών σκεπτόμενων φιλάθλων του νησιού μας που αρέσκονται στο να βλέπουν μια ομάδα να έχει ένα νεανικό ρόστερ το οποίος …”βγάζει” υγεία.</p>
      <p><b>«Θέλουμε να το ευχαριστηθούμε, χωρίς άγχος»</b><br/>Ο προπονητής Χρυσόστομος Χάσταλης σπεύδει πάντως για μια ακόμα φορά να χαμηλώσει τους τόνους, τονίζοντας ότι η ομάδα δεν θα παρεκκλίνει από τον στόχο της και δεν έχει καθόλου άγχος ενόψει της συνέχειας.</p>
      <p>Μιλώντας μετά το νικηφόρο παιχνίδι με τον ΑΕΡΑ, τόνισε τα ακόλουθα:<br/>«Ήταν μια πολύ μεγάλη νίκη. Κάναμε το καλύτερο φετινό μας παιχνίδι. Κερδίσαμε απόλυτα δίκαια. Είμαι πολύ υπερήφανος για τους παίκτες μου. Οι στόχοι δεν πρόκειται να αλλάξουν. Θέλουμε να παραμείνουμε στην κατηγορία. Φυσικά η μέχρι τώρα παρουσία μας δείχνει ότι έχουμε τη δυναμική να το επιτύχουμε. Πάμε παιχνίδι με παιχνίδι για να το ευχαριστηθούμε και χωρίς να έχουμε κανένα απολύτως άγχος».</p>
    </article>
  </body>
</html>