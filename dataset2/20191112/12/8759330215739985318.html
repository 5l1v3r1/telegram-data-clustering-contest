<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903490/geen-twijfel-over-de-ligt-binnenkort-de-nummer-n-van-de-wereld-in-zijn-rol-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T12:34:00+00:00"/>
    <meta property="og:title" content="Geen twijfel over de Ligt: 'Binnenkort de nummer één van de wereld in zijn rol'"/>
    <meta property="og:description" content="Erik ten Hag kent geen enkele twijfel: Matthijs de Ligt wordt de beste verdediger ter wereld op zijn positie. De Ajax-coach volgt waar mogelijk de wedstrijden van De Ligt voor Juventus en is trots op zijn oud-pupil."/>
  </head>
  <body>
    <article>
      <h1>Geen twijfel over de Ligt: 'Binnenkort de nummer één van de wereld in zijn rol'</h1>
      <address>
        <time datetime="2019-11-12T12:34:00+00:00">12 Nov 2019, 12:34</time>
      </address>
      <p>
        <b>Erik ten Hag kent geen enkele twijfel: Matthijs de Ligt wordt de beste verdediger ter wereld op zijn positie. De Ajax-coach volgt waar mogelijk de wedstrijden van De Ligt voor Juventus en is trots op zijn oud-pupil.</b>
      </p>
      <p>"Ik probeer de verrichtingen van Matthijs altijd te volgen, net zoals ik ook bij andere spelers doe die ik heb gecoacht", begint de Ajax-coach tegenover het Italiaanse <a href="https://www.tuttosport.com/news/calcio/serie-a/juventus/2019/11/12-63311119/ten_hag_juve_de_ligt_sar_il_numero_uno/"><i>Tuttosport</i></a>. "Ik ben trots op wat hij in de eerste paar maanden bij Juventus heeft laten zien en ben ervan overtuigd dat hij nog verder zal groeien. Ik weet niet of De Ligt nu op 60, 70 of 80 procent van zijn potentieel speelt, maar we hebben het over een van de beste verdedigers van Europa en ik twijfel er niet aan dat hij binnenkort de nummer één van de wereld zal worden in zijn rol."</p>
      <p>Ten Hag moet lachen om het feit dat iedereen zich druk maakt over de handsballen van De Ligt en ziet dat hij nog veel kan leren. "Hij speelt al op een zeer hoog niveau en het is zijn eerste ervaring in het buitenland. Hij is twintig jaar, dat is nog jong."</p>
      <p><b>UEFA Elite Coaches' Forum</b><br/>Ten Hag sprak in Nyon maandag onder meer met Juventus-coach Maurizio Sarri en een aantal andere coaches van Europese topclubs over mogelijke innovaties in de voetbalwereld. Tijdens de 21e editie van het UEFA Elite Coaches' Forum bespraken trainers uit meerdere Europese competities actuele zaken en wisselden ze ideeën uit.</p>
    </article>
  </body>
</html>