<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/kovacic-ustavnega-sodnika-accetta-ovadil-zaradi-do"/>
    <meta property="og:site_name" content="Primorske novice"/>
    <meta property="article:published_time" content="2019-11-12T12:17:17+00:00"/>
    <meta property="og:title" content="Kovačič ustavnega sodnika Accetta ovadil zaradi domnevno krivičnega sojenja"/>
    <meta property="og:description" content="Pobudnik referenduma o drugem tiru Vili Kovačič je danes na tožilstvo vložil ovadbo zoper ustavnega sodnika Mateja Accetta. Kot je pojasnil po vložitvi, mu očita krivično sojenje v več zadevah. Napovedal je, da bo prihodnji teden ovadbo dopolnil še z očitki glede Accettovega ravnanja pri ustavni pritožbi na izid županskih volitev v Občini Mengeš."/>
  </head>
  <body>
    <article>
      <h1>Kovačič ustavnega sodnika Accetta ovadil zaradi domnevno krivičnega sojenja</h1>
      <address><time datetime="2019-11-12T12:17:17+00:00">12 Nov 2019, 12:17</time> by <a rel="author">STA</a></address>
      <p>
        <b>Pobudnik referenduma o drugem tiru Vili Kovačič je danes na tožilstvo vložil ovadbo zoper ustavnega sodnika Mateja Accetta. Kot je pojasnil po vložitvi, mu očita krivično sojenje v več zadevah. Napovedal je, da bo prihodnji teden ovadbo dopolnil še z očitki glede Accettovega ravnanja pri ustavni pritožbi na izid županskih volitev v Občini Mengeš.</b>
      </p>
      <figure>
        <img src="https://static.primorske.si/foto/highres/gnweb/719410_260-kovacic.jpg"/>
        <figcaption>Pobudnik referenduma o drugem tiru Vili Kovačič (na fotografiji) je na tožilstvo vložil ovadbo zoper ustavnega sodnika Mateja Accetta. Foto: STA</figcaption>
      </figure>
      <p><b>LJUBLJANA</b> &gt; <b>Vili Kovačič</b> v ovadbi ustavnemu sodniku očita kršitev 288. člena kazenskega zakonika, ki govori o kaznivem dejanju protizakonitega, pristranskega in krivičnega sojenja. Očita mu "najmanj 22 kršitev načela nepristranosti", ker naj bi zatajil stopnjo svojega poznanstva z nekdanjim predsednikom vlade <b>Mirom Cerarjem</b>, skupino oblikovalcev programa stranke SMC, sodelovanje s to skupino ter obljubo o tihi podpori skupini Cerarja in <b>Milana Brgleza</b>.</p>
      <p>To naj bi <b>Matej Accetto</b> storil zato, da je lahko kot sodnik odločal v najmanj 22 sporih, povezanih s stranko SMC in Cerarjem. Po navedbah Kovačiča gre za spore, kjer so bili predmet odločanja kandidati SMC ali liste kandidatov SMC, protikandidati SMC ali volitve, na katerih je nastopila SMC oziroma je šlo za projekt SMC o drugem tiru.</p>
      <p>V ovadbi Kovačič izpostavlja tudi zadevo v primeru liste kandidata SMC za župana Maribora, kjer da je Accetto "tri ustavne pritožbe pred volitvami zavrgel, ker naj bi bila prava pritožbena pot po volitvah, pritožbo po volitvah pa kot poročevalec zavrgel, ker naj bi bila prava pritožbena pot pred volitvami".</p>
      <p>S tem je Accetto po mnenju Kovačiča zavestno kršil zakon ali izkrivljal pravo, da bi v postopkih vlagateljem škodoval ali s tem neupravičeno dal prednost nasprotni stranki, to je SMC, županskemu kandidatu SMC, njegovi listi ali projektom SMC, oziroma da bi tako vplival na uspeh referenduma o drugem tiru.</p>
      <p>"Naj tožilstvo to razišče, potem se bo pa kvalificirala obtožnica. Dovolj je tega, da z nami delajo, kar hočejo, to je navadna barabija," je dodal Kovačič.</p>
      <p>Predlagal je tudi, da se v kazenski zakonik doda kaznivo dejanje krivičnega sojenja, "tako da sodniki odgovarjajo za svoje odločitve. Danes lahko sprožiš zoper sodnika le postopek zaradi nevestnega dela". Ob tem je izpostavil primer Nemčije, kjer so lahko obsojeni tudi sodniki.</p>
    </article>
  </body>
</html>