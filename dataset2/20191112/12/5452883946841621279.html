<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/auto-ibrida-dotazione-carabinieri-12-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-12T12:52:00+00:00"/>
    <meta property="og:title" content="Auto ibrida &quot;arruolata&quot; nell'Arma: nuova dotazione per i Carabinieri di Avellino"/>
    <meta property="og:description" content="L’obiettivo è coniugare l’efficienza del servizio al cittadino con il rispetto dell’ambiente"/>
  </head>
  <body>
    <article>
      <h1>Auto ibrida "arruolata" nell'Arma: nuova dotazione per i Carabinieri di Avellino</h1>
      <h2>L’obiettivo è coniugare l’efficienza del servizio al cittadino con il rispetto dell’ambiente</h2>
      <address><time datetime="2019-11-12T12:52:00+00:00">12 Nov 2019, 12:52</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>È stata consegnata al Comando Provinciale di Avellino una delle vetture della flotta di 250 Toyota Yaris Hybrid con livrea dell’Arma, per l’impiego quotidiano nei servizi istituzionali. La nuova autovettura, che risponde pienamente alle esigenze strategiche di mobilità sostenibile, è stata destinata al Comando Stazione Carabinieri di Avellino. L’Arma dei Carabinieri ha così dimostrato nei fatti l’attenzione verso la problematica del cambiamento climatico, muovendo dei passi importanti nella direzione del progressivo abbattimento delle emissioni nocive intraprendendo la strada della mobilità eco-sostenibile.</p>
      <p>La Toyota Yaris Hybrid in uso all’Arma è equipaggiata con tecnologia Full Hybrid Electric, in grado di erogare una potenza di 100 CV, che consente di viaggiare in città per oltre il 50% del tempo in modalità elettrica. Il sistema ibrido garantisce emissioni inferiori del 92% rispetto al limite previsto dalla normativa vigente per l’omologazione dei veicoli. Guardando poi agli equipaggiamenti, la vettura si contraddistingue per la classica livrea blu con strisce rosse, disegnata seguendo il nuovo corso stilistico delle vetture dell’Arma: immancabile la coppia di lampeggianti blu nonché i segnalatori luminosi miniaturizzati a LED, che assicurano ai militari la possibilità di avere la massima visibilità anche in condizioni di emergenza. Inoltre, fra i lampeggianti, è presente un faro di ricerca a luce LED.</p>
      <p>All’interno dell’abitacolo, tra i numerosi apparati presenti, una particolare menzione merita il sistema di comunicazione ODINO che contempla funzionalità in grado di elevare i livelli di sicurezza ed efficienza, quali la geolocalizzazione e navigazione cartografica, la consultazione on line di diverse Banche Dati in uso alle Forze dell’Ordine, nonché la registrazione di video condivisibili in tempo reale con la Centrale Operativa. Nella cappelliera posteriore è stato inoltre ricavato uno scrittoio per la redazione degli atti durante le attività, mentre nel bagagliaio sono presenti differenti vani per riporre in sicurezza e ordine tutte le dotazioni tecniche. Un’autovettura funzionale, che nulla ha da invidiare a quelle di “vecchia generazione”. L’obiettivo è stato dunque raggiunto: coniugare l’efficienza del servizio al cittadino con il rispetto dell’ambiente.</p>
    </article>
  </body>
</html>