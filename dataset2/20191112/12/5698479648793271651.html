<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/uber-ceo-said-i-was-wrong-to-call-slaying-of-jamal-khashoggi-a-mistake?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-12T12:08:37+00:00"/>
    <meta property="og:title" content="مدیر شرکت اوبر که قتل خاشقچی را «یک اشتباه» خوانده بود، عذرخواهی کرد"/>
    <meta property="og:description" content="دارا خسروشاهی، مدیر ایرانی‌تبار شرکت اوبر: «آنچه برای جمال خاشقچی اتفاق افتاد را نه می‌توان فراموش کرد و نه بخشید. من اشتباه کردم که آن را &quot;اشتباه&quot; خواندم.»"/>
  </head>
  <body>
    <article>
      <h1>مدیر شرکت اوبر که قتل خاشقچی را «یک اشتباه» خوانده بود، عذرخواهی کرد</h1>
      <address><time datetime="2019-11-12T12:08:37+00:00">12 Nov 2019, 12:08</time> by <a rel="author">یورونیوز فارسی </a></address>
      <p>دارا خسروشاهی، مدیر ایرانی‌تبار شرکت اوبر که در اظهاراتی قتل جمال خاشقچی روزنامه‌نگار منتقد دولت ریاض را «یک اشتباه» خوانده بود، با انتشار توئیتی از اظهاراتش عذرخواهی کرد.</p>
      <p>مدیر اوبر در مصاحبه‌ای با شبکه «اچ‌بی‌او» درباره قتل جمال خاشقچی توسط نیروهای امنیتی ریاض گفته بود: «یک اشتباه جدی است. ما هم در جریان استفاده از خودروهای بدون راننده دچار اشتباه شدیم. بنابرین من فکر می‌کنم که همه مردم دچار اشتباه می‌شوند اما معنایش این نیست که هرگز بخشیده نشوند.»</p>
      <p>اشاره مدیر اوبر به تصادف یکی از خودروهای بدون سرنشین این شرکت است که در جریان استفاده آزمایشی آن با یک زن تصادف کرد که منجر به مرگ این زن شد. اوبر پس از این اتفاق، آزمایش این خودروها را در سطح جاده‌ها متوقف کرد.</p>
      <figure>
        <iframe data-src="https://twitter.com/euronewses/status/1193698590641860608" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>بعد از بالا گرفتن انتقادها از اظهارات دارا خسروشاهی، او با انتشار توئیتی نوشت: «آنچه برای جمال خاشقچی اتفاق افتاد را نه می‌توان فراموش کرد و نه بخشید. من اشتباه کردم که آن را "اشتباه" خواندم.»</p>
      <p>با این حال اوبر، برای اظهارات مدیرش همچنان زیر حملۀ منتقدان قرار دارد و به همین دلیل نیز هشتگ «بایکوت اوبر» روز دوشنبه در توئیتر ترند شد. برخی از منتقدان می‌گویند که اوبر با تقلیل قتل خاشقچی به یک اشتباه تلاش دارد تا سهامدار بودن ریاض را در این شرکت عادی جلوه دهد و از فشارها بکاهد.</p>
      <figure>
        <iframe data-src="https://twitter.com/euronewses/status/1193889281846067200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>حامیان بایکوت اوبر استدلال کرده‌اند که با وجود سهامداری عربستان سعودی در اوبر، هر بار که از اوبر استفاده می‌کنید بخشی از پول شما به حساب کسانی ریخته می‌شود که مسئول قتل خاشقچی هستند.</p>
      <p>صندوق سرمایه‌گذاری عمومی عربستان حدود ۱.۹ میلیارد دلار در اوبر سرمایه‌گذاری کرده است و به‌عنوان پنجمین سهامدار عمده اوبر شناخته می‌شود و یاسرالرمیان، رئیس این صندوق در هیات مدیر اوبر عضو است.</p>
      <p>جمال خاشقچی، روزنامه‌نگار منتقد عربستان سعودی در اکتبر سال ۲۰۱۸ میلادی هنگامی که برای دریافت مدارکش به کنسولگری عربستان سعودی در استانبول مراجعه کرده بود به طرز فجیعی توسط نیروهای امنیتی ریاض به قتل رسید.</p>
      <p>مقامات آمریکایی و سازمان ملل این ظن را مطرح کرده‌اند که محمد‌ بن سلمان، ولیعهد عربستان سعودی نقش مهمی در قتل خاشقچی داشته است با این حال ریاض نقش ولیعهد را در این ماجرا انکار کرده است و می‌گوید که نیروهای خودسر دست به این کار زده‌اند.</p>
    </article>
  </body>
</html>