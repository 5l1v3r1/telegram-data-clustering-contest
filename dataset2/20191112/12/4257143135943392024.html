<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/fekete-gyor-andras-remelem-hogy-a-dk-eszhez-ter"/>
    <meta property="og:site_name" content="infostart"/>
    <meta property="article:published_time" content="2019-11-12T12:15:00+00:00"/>
    <meta property="og:title" content="Fekete-Győr András: remélem, hogy a DK észhez tér"/>
    <meta property="og:description" content="Erzsébetváros és Újbuda DK-s polgármestere is szerződést kötött annak az ugyancsak DK-s Czeglédy Csabának az ügyvédi irodájával, aki ellen büntetőügy zajlik. A Momentum elnök szerint most tanulják az együttműködést az ellenzéki pártok."/>
  </head>
  <body>
    <article>
      <h1>Fekete-Győr András: remélem, hogy a DK észhez tér</h1>
      <address><time datetime="2019-11-12T12:15:00+00:00">12 Nov 2019, 12:15</time> by <a rel="author">Infostart / InfoRádió - Varga Mónika</a></address>
      <h3>Erzsébetváros és Újbuda DK-s polgármestere is szerződést kötött annak az ugyancsak DK-s Czeglédy Csabának az ügyvédi irodájával, aki ellen büntetőügy zajlik. A Momentum elnök szerint most tanulják az együttműködést az ellenzéki pártok.</h3>
      <p>A Momentum alpolgármesterei informálva lettek arról, hogy Czeglédy Csaba ügyvédi irodája végezheti Erzsébetváros és Újbuda átvilágítását, de nem lett kikérve a véleményük. A momentumos politikusok írásban jelezték a két kerület DK-s polgármesterének, hogy nem tudják támogatni a döntést. Az ennek ellenére megszületett, így lett az ügyből nyilvánosság előtt zajló vita – foglalta össze a helyzetet a Momentum elnöke.</p>
      <p>„Nem szeretnék ezt az eljárást folytatni a jövőben, de</p>
      <blockquote>azt sem szeretnék, hogy egy jogerősen adócsalásért, magánokirat-hamisításért elítélt embernek a cége világítson át önkormányzatokat”</blockquote>
      <p>- emelte ki Fekete-Győr András.</p>
      <p>A pártelnök bízik abban, hogy a DK észhez tér. Ha nem, akkor nem tudja, mi lesz a következő lépés, de még nem tart ott ez az ügy.</p>
      <blockquote>„Remélem, hogy a nyilvánosság ereje kijózanítóan hat rájuk”</blockquote>
      <p>- tette hozzá.</p>
      <p>A Momentum elnöke szerint mindez azonban nem azt jelenti, hogy válságban lenne az ellenzéki együttműködés.</p>
      <p>„Ameddig betartjuk annak a Magyarországnak ígéretét, amelyért állítólag mindannyian dolgozunk, az átláthatóság követelményeit, az antikorrupciós programokat, addig nem lesz probléma. Vannak problémák néhol, de az ország legtöbb pontjáról nem hallunk semmit, mert jól működik az együttműködés.”</p>
      <p>Fekete-Győr András szerint most tanulják az együttműködést az ellenzéki pártok. Ehhez jó tanulópénz a Czeglédy-ügy, valamint a zuglói helyzet is, ahol a Momentum lépett fel Horváth Csaba tervezett SZMSZ-módosítása ellen.</p>
      <p>„Változniuk kell ahhoz, hogy közösen tudjunk majd adott esetben egy országot kormányozni. Ha ez nem fog menni, akkor nem fogunk tudni közösen kormányozni.”</p>
      <h4>További vélemények</h4>
      <p>Niedermüller Péter, Erzsébetváros polgármestere hétfői közleményében azt írta, ahogy a DK ígérte, megállítja a pazarlást és átláthatóvá teszi az önkormányzatok működését, és ebben segítségére lesz Czeglédy Csaba ügyvéd is.</p>
      <p>Ungár Péter, az LMP parlamenti képviselője azt közölte, a választók már döntöttek arról, hogy Czeglédy Csaba közbizalmat érdemel-e, azt pedig az idő fogja eldönteni, hogy irodája alkalmas-e a rá bízott feladatra. Az LMP budapesti elnöksége korábban azt írta közleményében, nem elég becsületesnek lenni, hanem annak is kell látszani. Ezért elfogadhatatlannak tartja, hogy egy korábban jogerősen elítélt, jelenleg pedig büntetőeljárás hatálya alatt álló személy irodája kapjon önkormányzati megbízásokat.</p>
      <p>A Jobbik szóvivője, Szilágyi György azt mondta egy kérdésre: ha visszaélést észlelnek majd, megteszik a szükséges lépéseket.</p>
      <p>
        <i>Nyitókép: Marjai János</i>
      </p>
      <p>
        <b>Kapcsolódó hang</b>
      </p>
      <p>Fekete-Győr András</p>
      <figure>
        <audio src="https://infostart.hu/audio/00005/0000509fb.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/09/elitelt-mszp-s-cegevel-vilagittatnak-at-a-megszerzett-onkormanyzatokat"/>
        <a href="https://infostart.hu/belfold/2019/10/25/decemberben-hallgathatjak-meg-czegledy-csabat"/>
        <a href="https://infostart.hu/belfold/2019/10/21/tagadtak-bunosseguket-a-human-operator-ugy-vadlottai"/>
        <a href="https://infostart.hu/belfold/2019/10/21/ujra-birosag-ele-kell-allnia-czegledy-csabanak"/>
      </related>
    </article>
  </body>
</html>