<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/12/polsha-se-iadosa-na-netflix-zaradi-film-za-lagerite-na-smyrtta.429342"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T12:42:00+00:00"/>
    <meta property="og:title" content="Полша се ядоса на Netflix заради филм за Лагерите на смъртта"/>
    <meta property="og:description" content="Премиерът на страната поиска да бъдат направени корекции | Dnes.bg"/>
  </head>
  <body>
    <article>
      <h1>Полша се ядоса на Netflix заради филм за Лагерите на смъртта</h1>
      <h2>Премиерът на страната поиска да бъдат направени корекции</h2>
      <address><time datetime="2019-11-12T12:42:00+00:00">12 Nov 2019, 12:42</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Стрийминг платформата Netflix ще предостави на зрителите си нов документален филм за Лагерите на смъртта. Но някои исторически факти в него ядосаха толкова Полша, че външният им министър изпрати писмо до изпълнителния директор на компанията.</p>
      <p>В "Дяволът в съседство“ е показана карта, на която лагерите са поставени в границите на съвременна Полша. Според премиера Матеуш Моравецки това създава грешното впечатление, че родината му е отговорна за смъртта на толкова много хора.</p>
      <p>"По това време територията на Полша беше окупирана, а нацистка Германия е отговорна за създаването на лагерите“, пише той.</p>
      <p>Нацистка Германия окупира Полша през 1939 година. След това германците построяват лагерите, включително и Аушвиц, където убиват милиони.</p>
      <p>"Важно е да съхраним паметта и да запазим истината за Втората световна война и Холокоста“, допълва Моравецки. Той обвинява стрийминг платформата в "пренаписване на историята“ и в представяне на "изключително невярна информация“. Премиерът също така публикува и карта, с която да покаже къде лентата греши.</p>
      <p>Пред Reuters от Netflix споделят, че са наясно с притесненията, които документалният филм поражда. <br/>Въпреки обвиненията, Моравецки вярва, че тази "ужасна грешка е направена несъзнателно“, но настоява компанията да направи промени по филма.</p>
      <p>Миналата година в Полша бе приет закон, който криминализира твърденията, че страната е имала нещо общо с Холокоста и убийствата на евреите.</p>
      <p>По-голямата част от еврейската общност е заличена по време на окупацията.</p>
      <figure>
        <iframe data-src="https://twitter.com/PolandMFA/status/1193591732795052033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>