<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lyzarsky-areal-moninec-u-sedlce-prcice-zahaji-v-sobotu-sezonu/1820083?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:59:00+00:00"/>
    <meta property="og:title" content="Lyžařský areál Monínec u Sedlce-Prčice zahájí v sobotu sezonu"/>
    <meta property="og:description" content="Sedlec-Prčice (Příbramsko) - Lyžařský areál Monínec u Sedlce-Prčice na Příbramsku zahájí v sobotu novou sezonu. Lyžovat se bude na horní části hlavní červené sjezdovky, kterou obsluhuje vlek kotva. Zpočátku bude areál pro lyžaře a snowboardisty otevřený vždy od pátku do neděle a současně i večer od úterý do soboty, informoval dnes ČTK mluvčí střediska Radek Polák."/>
  </head>
  <body>
    <article>
      <h1>Lyžařský areál Monínec u Sedlce-Prčice zahájí v sobotu sezonu</h1>
      <address><time datetime="2019-11-12T12:59:00+00:00">12 Nov 2019, 12:59</time> by <a rel="author" href="http://www.ctk.cz/" target="_blank">ČTK</a></address>
      <p>Sedlec-Prčice (Příbramsko) - Lyžařský areál Monínec u Sedlce-Prčice na Příbramsku zahájí v sobotu novou sezonu. Lyžovat se bude na horní části hlavní červené sjezdovky, kterou obsluhuje vlek kotva. Zpočátku bude areál pro lyžaře a snowboardisty otevřený vždy od pátku do neděle a současně i večer od úterý do soboty, informoval dnes ČTK mluvčí střediska Radek Polák.</p>
      <p>Zasněžování zajišťuje technologie umožňující výrobu sněhu i při teplotách nad nulou, sníh se v areálu vyrábí už od začátku října. Lyžovat se od víkendu bude na půlkilometrové trati, a to od pátku do neděle od 09:00 do 16:00 nebo od úterý do soboty od 18:00 do 21:00.</p>
      <p>"Na Monínci se na lyžařskou sezonu připravujeme již od léta, hlavní práce ale probíhají zhruba poslední měsíc. V sobotu ráno budeme mít již vše pro první návštěvníky přichystáno," uvedl výkonný ředitel areálu Jaroslav Krejčí.</p>
      <p>S plným provozem areálu, který nabídne 1,2 kilometru dlouhou hlavní sjezdovku, hotelovou sjezdovku měřící 170 metrů nebo školní skipark vybavený jezdícím pásem, vlekem poma a půjčovnou lyžařského vybavení, se počítá zhruba od vánočních svátků.</p>
      <p>Celodenní lyžování pro dospělého stojí v předsezoně 480 korun a pro dítě 385 Kč, pokud si zájemce pořídí skipas přes e-shop. Na pokladně přímo v moníneckém areálu dospělý zaplatí 515 a dítě 385 korun. Využít lze i levnější dvou- a čtyřhodinové tarify.</p>
    </article>
  </body>
</html>