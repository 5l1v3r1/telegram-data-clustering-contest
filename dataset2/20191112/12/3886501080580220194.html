<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119206-generalni-sekretar-un-unesko-ima-centralnu-ulogu-u-odbrani-multilateralizma?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T12:50:11+00:00"/>
    <meta property="og:title" content="Generalni sekretar UN: UNESKO ima 'centralnu' ulogu u odbrani multilateralizma"/>
    <meta property="og:description" content="Generalni sekretar UN Antonio Gutereš pohvalio je danas u Parizu ulogu UNESKO-a u odbrani multilateralizma u svetu koji se, prema njegovim rečima, suočava s pet glavnih &quot;raseda&quot;, počev od kinesko-američke napetosti.&quot;Svet pukotina i linija loma nije održiv. U tom kontekstu uloga UNESKO-a centralna za približavanje sveta&quot;, rekao je Gutereš na otvaranju 40. Generalne konferencije Organizacije Ujedinjenih nacija za obrazovanje, nauku i kulturu.Na skupu 193 zemlje-članice UNESKO-a više nisu Sjedinjene Države i Izrael. Vašington, optužujući tu organizaciju UN da je &quot;anti-izraelska&quot;, najavio je odlazak tokom prethodne generalne konferencije, 2017, a Izrael je ubrzo to sledio.Gutereš je objasnio je da je dan ranije, pred učesnicima Pariskog foruma za mir, nabrojao &quot;pet raseda, pet posebnih opasnosti koje prolaze kroz ceo svet&quot;. Prvi je &quot;rased ekonomskog i geopolitičkog poretka&quot;.&quot;Rizikujemo da se svet podeli na dva dela, da dve najveće ekonomije na planeti naprave dva odvojena i konkurentna sveta&quot;, rekao je i ukazao…"/>
  </head>
  <body>
    <article>
      <h1>Generalni sekretar UN: UNESKO ima 'centralnu' ulogu u odbrani multilateralizma</h1>
      <address>
        <time datetime="2019-11-12T12:50:11+00:00">12 Nov 2019, 12:50</time>
      </address>
      <p>Generalni sekretar UN Antonio Gutereš pohvalio je danas u Parizu ulogu UNESKO-a u odbrani multilateralizma u svetu koji se, prema njegovim rečima, suočava s pet glavnih "raseda", počev od kinesko-američke napetosti."Svet pukotina i linija loma nije održiv. U tom kontekstu uloga UNESKO-a centralna za približavanje sveta", rekao je Gutereš na otvaranju 40. Generalne konferencije Organizacije Ujedinjenih nacija za obrazovanje, nauku i kulturu.<br/><br/>Na skupu 193 zemlje-članice UNESKO-a više nisu Sjedinjene Države i Izrael. Vašington, optužujući tu organizaciju UN da je "anti-izraelska", najavio je odlazak tokom prethodne generalne konferencije, 2017, a Izrael je ubrzo to sledio.<br/><br/>Gutereš je objasnio je da je dan ranije, pred učesnicima Pariskog foruma za mir, nabrojao "pet raseda, pet posebnih opasnosti koje prolaze kroz ceo svet". Prvi je "rased ekonomskog i geopolitičkog poretka".<br/><br/>"Rizikujemo da se svet podeli na dva dela, da dve najveće ekonomije na planeti naprave dva odvojena i konkurentna sveta", rekao je i ukazao da se "sve mora učiniti da se održi univerzalni sistem i očuva multipolarnost sveta".<br/><br/>Generalni sekretar UN je ranije već izrazio zabrinutost zbog "fragmentacije" sveta. Posebno zbog napetosti između tri najveće svetske sile, Sjedinjenih Država, Rusije i Kine, kako je rekao u januaru u Davosu, u Švajcarskoj.<br/><br/>Ostala pitanja koja ga zabrinjavaju su raspad društvenog ugovora, porast diskriminacije i širenje govora mržnje, pad solidarnosti sa izbeglicama, klimatska vanredna situacija i, peti, "nove opasnosti", povezane s napretkom tehnologije.<br/><br/>UNESKO je sa svojim radom na obrazovanju, mladima i nauci u središtu tih pitanja, rekao je on.<br/><br/>"Ulažete vitalne napore da pomognete svetu u rešavanju etičkih problema u nauci i tehnologiji, da delite prednosti znanja", rekao je Gutereš.<br/><br/>Na primer, etika u oblasti veštačke inteligencije biće na dnevnom redu Generalne konferencije UNESKO sledeće nedelje. Zemlje članice će razmotriti poželjnost uspostavljanja normativnog instrumenta o etici AI (veštačke inteligencije) u narednih 18 do 24 meseca.<br/><br/>Generalna direktorka UNESKO-a, Odri Azule, brani ulogu svoje organizacije da obavi taj posao, čak i sve do promocije besplatnih alata za slobodan pristup IA.<br/><br/>Generalna konferencija koja se priredjuje svake druge godine, održava se u Parizu, gde je sedište UNESKO-a, i trajaće do 27. novembra, uu učešće delegata zemalja-članica, uključujući petnaest šefova država i vlada čiji se dolazak očekuje. Desetak lidera bi trebalo da je danas na tom skupu, a većina učestvuje i na državnom Mirovnom forumu koji do srede traje u glavnom gradu Francuske.</p>
    </article>
  </body>
</html>