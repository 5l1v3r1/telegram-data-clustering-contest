<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231732/"/>
    <meta property="og:site_name" content="Українська правда"/>
    <meta property="article:published_time" content="2019-11-12T12:01:44+00:00"/>
    <meta property="og:title" content="Арахамія про фракцію: Краще всередині трахатись і голосувати, ніж &quot;договорняки&quot;"/>
    <meta property="og:description" content="Глава фракції “Слуга народу” Давид Арахамія визнає наявність груп впливу у фракції, але запевняє, що політсила зараз “єдина як ніколи”."/>
  </head>
  <body>
    <article>
      <h1>Арахамія про фракцію: Краще всередині трахатись і голосувати, ніж "договорняки"</h1>
      <address>
        <time datetime="2019-11-12T12:01:44+00:00">12 Nov 2019, 12:01</time>
      </address>
      <p>Глава фракції "Слуга народу" Давид Арахамія визнає наявність груп впливу у фракції, але запевняє, що політсила зараз "єдина як ніколи".</p>
      <p><b>Джерело:</b> інтерв'ю <a href="https://www.liga.net/politics/interview/stenu-na-donbasse-zelenskomu-nikogda-ne-prostyat-intervyu-s-davidom-arahamiey">Liga.net</a></p>
      <p><b>Пряма мова:</b> "Ми намагаємося вирулювати. Якби два тижні тому під час якогось скандалу ви сказали мені, що треба когось виводити з фракції, то сьогодні я скажу, що у нас фракція єдина як ніколи".</p>
      <p><b>Деталі:</b> Арахамія визнає, що питання про виключення людей з фракції постійно витає в повітрі, але в ситуації, коли потрібно приймати сотню законів в рамках програми економічного зростання, за його словами, легше домовитися зі своїми людьми всередині фракції, ніж шукати "договорняків" з іншими політсилами, тому що "хотєлки, які озвучують ці люди в Раді, страшно чути".</p>
      <p>Він зазначив, що обговорює з президентом Володимиром Зеленським ситуацію у фракції і присутність в політсилі людей, які часто йдуть проти лінії партії.</p>
      <p><b>Пряма мова:</b> "Президент все розуміє і питає мене постійно, які можуть бути варіанти вирішення. Я кажу, що, якщо ставити на карту розмову з п'ятьма депутатами зовні або з п'ятьма нашими – я завжди вибираю шлях розмовляти всередині.</p>
      <p>Так, можливо, це десь знижує рейтинг нашої партії, тому що люди хочуть сильну руку. Але люди не настільки глибоко залучені у внутрішні процеси. Сьогодні їм подобається сильна рука, а завтра вони будуть говорити, що ми імпотенти і не можемо прийняти нормальний закон. Краще всередині трахатись щодо всіх можливих питань, але в кінці виходити в зал і голосувати, ніж зараз відрізати всіх, хто проти, і залишити бутікову фракцію в 180 осіб, а потім бігати і думати, де взяти ще 46 голосів".</p>
      <p><b>Додатково:</b> На питання, чому з фракції не вигнали кнопкодавів, адже вони підписували меморандум перед виборами, Арахамія зазначив, що це було випадкове "кнопкодавство по дурості". За його словами, другий раз вже не може бути по дурості, тоді буде видалення з фракції.</p>
      <related>
        <a href="https://www.pravda.com.ua/news/2019/11/12/7231711/"/>
        <a href="https://www.pravda.com.ua/news/2019/11/12/7231670/"/>
        <a href="https://www.pravda.com.ua/news/2019/11/11/7231669/"/>
      </related>
    </article>
  </body>
</html>