<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/google-stadia-meglio-pc-console/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T12:48:00+00:00"/>
    <meta property="og:title" content="Google Stadia è il “meglio del mondo PC e console” in un colpo solo"/>
    <meta property="og:description" content="Google Stadia sarà disponibile a breve e, secondo gli sviluppatori, è il meglio del mondo PC e console riunito in un sol colpo. Ecco i dettagli."/>
  </head>
  <body>
    <article>
      <h1>Google Stadia è il “meglio del mondo PC e console” in un colpo solo</h1>
      <address><time datetime="2019-11-12T12:48:00+00:00">12 Nov 2019, 12:48</time> by <a rel="author">Nicola Armondi</a></address>
      <p><a href="http://www.tomshw.it/videogioco/google-stadia/">Google Stadia</a> sarà disponibile in Italia e negli altri Paesi supportati <b>a partire dal 19 novembre 2019</b>. Dovremo attendere che arrivi il nostro pacchetto preordine e il codice di attivazione, ma per certo entro la fine del mese tutti coloro i quali hanno preordinato la Founder’s Edition o la Premier Edition potranno giocare con la line up da poco svelata.</p>
      <p>Recentemente, inoltre, GamesRadar è riuscito a intervistare alcuni sviluppatori dei giochi D1 di Google Stadia, come <b>Gwen Frey, sviluppatrice di Kine</b>, che ha ricevuto fondi sia da Google che da Epic Games per la realizzazione del proprio gioco. La donna ha spiegato che, a suo modo di vedere, Google Stadia “<i>è il meglio del mondo PC e il meglio del mondo console. Si ha accesso uno specifico hardware, senza però essere limitati da una specifica scatola. Le console sono una rottura.</i>”</p>
      <figure>
        <img src="https://www.tomshw.it/images/images/2019/07/google-stadia-43440.jpg"/>
      </figure>
      <p>Anche <b>Tequila Works</b>, già noto per RiME e The Sexy Brutale, ha commentato Google Stadia, affermando: “<i>Eri abituato ad avere risorse predefinite per l’IA e la fisica, ma ora non è più così. È come se all’improvviso non avessi più un corpo. Il potere non è più una cosa rilevante. Per gli sviluppatori, è veramente positivo.</i>” Anche <b>David Canela, Project Lead di GYLT</b>, ha spiegato che grazie allo streaming dai data center il lag nei giochi online è estremamente inferiore.</p>
      <p>Oltre ai giochi indie, avremo accesso anche a grandi nomi come la trilogia di Tomb Raider, Just Dance 2020, Assassin’s Creed Odyssey, Destiny 2 La collezione (gratis a novembre) e Red Dead Redemption 2, da poco uscito su PC.  <b>Diteci, cosa ne pensate di Google Stadia?</b> Sembra veramente il meglio dei due mondi riuniti?</p>
      <blockquote>Se tutto ciò che vi interessa è Red Dead Redemption 2, potete acquistarlo già ora su Amazon a un prezzo interessante, precisamente a <a href="https://toms.it/cdJyY">questo indirizzo</a>.</blockquote>
    </article>
  </body>
</html>