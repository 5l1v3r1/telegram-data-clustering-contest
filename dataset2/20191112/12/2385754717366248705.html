<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596963/erntogan-ei-europi-oi-pyles-mas-tha-anoiksoun"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T12:46:00+00:00"/>
    <meta property="og:title" content="Ερντογάν: Έι Ευρώπη, οι πύλες μας θα ανοίξουν!"/>
    <meta property="og:description" content="Λάβρος κατά της Ευρώπης παρουσιάστηκε ο Τούρκος πρόεδρος Ερντογάν μία ημέρα μετά την απόφαση του Συμβουλίου Εξωτερικών Υποθέσεων να επιβληθούν στοχευμένες..."/>
  </head>
  <body>
    <article>
      <h1>Ερντογάν: Έι Ευρώπη, οι πύλες μας θα ανοίξουν!</h1>
      <address><time datetime="2019-11-12T12:46:00+00:00">12 Nov 2019, 12:46</time> by <a rel="author">SigmaLive</a></address>
      <p>Λάβρος κατά της Ευρώπης παρουσιάστηκε ο Τούρκος πρόεδρος Ερντογάν μία ημέρα μετά την απόφαση του Συμβουλίου Εξωτερικών Υποθέσεων να επιβληθούν στοχευμένες κυρώσεις κατά της Άγκυρας, λόγω των γεωτρήσεών της στην ανατολική Μεσόγειο.</p>
      <p>Όπως μεταδίδει η ανταποκρίτρια του ΣΙΓΜΑ στην Κωνσταντινούπολη, ο Ρετζέπ Ταγίπ Ερντογάν προειδοποίησε ακόμη και για διακοπή των ενταξιακών διαπραγματεύσεων με την Ε.Ε., ενώ επανέλαβε ότι θα ανοίξει τις πύλες προς την Ευρώπη για τους πρόσφυγες.</p>
      <p>«Έι Ευρώπη! Μάθε ότι η Τουρκία δεν είναι σαν τις χώρες που γνωρίζεις. Τώρα είναι μια χώρα που κάθεται στο τραπέζι μαζί σας. Δεν μας δεσμεύει τίποτα επειδή βρισκόμαστε στο τραπέζι των διαπραγματεύσεων. Και θέλουμε να το μάθετε κι αυτό. Αυτές οι διαπραγματεύσεις μπορεί να τερματιστούν ανά πάσα στιγμή. Μάθετε καλά πώς να συμπεριφέρεστε στην Τουρκία που φιλοξενεί αυτή τη στιγμή 4 εκατ. πρόσφυγες. Ξανασκεφτείτε καλά τη συμπεριφορά σας απέναντι στην Τουρκία που κρατά στις φυλακές της τόσους τζιχαντιστές και που ελέγχει άλλους τόσους στις φυλακές της Συρίας.</p>
      <p>Το έχω ξαναπεί. Εσείς μπορεί να το έχετε πάρει ελαφρά, αλλά αυτές οι πύλες θα ανοίξουν. Αρχίσαμε ήδη να σας επιστρέφουμε πίσω τους τζιχαντιστές. Τώρα σκεφτείτε εσείς τι θα κάνετε», υπογράμμισε ο Τούρκος πρόεδρος, ενώ στη συνέχεια προειδοποίησε την Ευρώπη να σταματήσει τις πολιτικές εκφοβισμού κατά της Τουρκίας, διότι ακολουθεί τον δρόμο της.</p>
      <p>«Μην τολμήσετε να μας απειλήσετε με την Κύπρο», δήλωσε χαρακτηριστικά. «Εμείς δεν κολλάμε σε αυτά, συνεχίζουμε τον δρόμο μας», τόνισε, ενώ αποποιήθηκε οποιαδήποτε επιβολή κυρώσεων, λέγοντας ότι η Τουρκία ασκεί τα δικαιώματά της στη Μεσόγειο με βάση το διεθνές δίκαιο.</p>
      <p>«Πρώτα από όλα, εμείς είμαστε εγγυήτρια χώρα στην Κύπρο. Το ίδιο και η Ελλάδα και η Αγγλία. Έχουμε δικαιώματα εμείς εδώ. Ένα αυτό. Δεύτερο, σε αυτό που αποκαλείται ΑΟΖ έχουμε κι εμείς δικαιώματα. Δικαιώματα που απορρέουν από το διεθνές δίκαιο. Χώρες όμως, που το διεθνές δίκαιο δεν τους έχει παραχωρήσει δικαιώματα, έρχονται και τα παίρνουν από μόνες τους για να προβούν σε ενέργειες. Κάποιες είναι χώρες της Ε.Ε.» είπε με νόημα δείχνοντας ουσιαστικά την Κυπριακή Δημοκρατία.</p>
      <p>Ο Ταγίπ Ερντογάν κατηγόρησε την Ευρώπη για αθέτηση υποσχέσεων και για συνεχή αρνητική στάση κατά της Τουρκίας.</p>
      <p>«Αλλά όταν πρόκειται για την Τουρκία, λένε "δεν έχει δικαίωμα να μπει εδώ η Τουρκία", "όχι, θα επιβάλλουμε κυρώσεις!". Εσείς άλλωστε από το 1959 κυρώσεις εφαρμόζετε εναντίον μας. Από το 1963 εφαρμόζετε κυρώσεις. Συνέχεια λέτε "θα σας εντάξουμε, δεν θα σας εντάξουμε. Θα σας εντάξουμε, δεν θα σας εντάξουμε. Όλο καθυστερείτε την Τουρκία. Όσες χώρες ήρθαν, πέρασαν, εσείς τις κάνατε μέλη της Ε.Ε. Δεν κρατήσατε τις υποσχέσεις που δώσατε στην Τουρκία. Και μετά εμείς γινόμαστε κακοί όταν χρησιμοποιούμε σκληρές εκφράσεις», δήλωσε.</p>
      <p>
        <b>Ομιχλώδεις οι σχέσεις με τις ΗΠΑ</b>
      </p>
      <p>Ο Τούρκος πρόεδρος αναφέρθηκε διεξοδικά στην ατζέντα της επίσκεψής του στις ΗΠΑ και παραδέχθηκε «ομίχλη» στις σχέσεις Τουρκίας – ΗΠΑ, ωστόσο ελπίζει σε επίλυση των ζητημάτων και ανάπτυξη των σχέσεων με τον ομόλογό του Ντόναλντ Τραμπ.</p>
      <p>Όπως είπε, ένα από τα βασικά θέματα συζήτησης θα είναι οργάνωση FETÖ, για την οποία θα ζητήσει την έκδοση του επικεφαλής της, ιμάμη Φετουλάχ Γκιουλέν, καθώς επίσης και για τον Μαζλούμ Κομπάνι (Φερχάτ Αμπντί Σαχίν), τον ηγέτη της στρατιωτικής πτέρυγας των Κούρδων της Συρίας, YPG. Χαρακτήρισε «λάθος» οι ΗΠΑ να έχουν επαφές με έναν τρομοκράτη και θα το αναφέρει στον ομόλογό του.</p>
      <p>Ο Τούρκος πρόεδρος παραπονέθηκε εντόνως, πάντως, ότι η εκκαθάριση των Κούρδων από τη βόρεια Συρία δεν έχει επιτευχθεί ούτε από τη Ρωσία, ούτε από τις ΗΠΑ, παρά τις συμφωνίες, και οι αιματηρές συγκρούσεις συνεχίζονται καθημερινά.</p>
      <p>Θα συζητήσει και το θέμα αυτό με τον Ντόναλντ Τραμπ στην Ουάσιγκτον και κατά την επιστροφή του στην Τουρκία θα συνομιλήσει τηλεφωνικώς και με τον Ρώσο πρόεδρο, Βλαντιμίρ Πούτιν.</p>
    </article>
  </body>
</html>