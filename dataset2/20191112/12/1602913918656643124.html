<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/din-culisele-falimentului-radet-datoreaza-elcen-3-66-miliarde-lei-18572322"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T12:44:44+00:00"/>
    <meta property="og:title" content="Din culisele falimentului: RADET datorează ELCEN 3,66 miliarde lei"/>
    <meta property="og:description" content="Datoriile RADET către ELCEN la data intrării în insolvenţă şi înscrise la masa credală sunt în valoare totală de 3,66 miliarde de lei, adică peste 760 de milioane de euro."/>
  </head>
  <body>
    <article>
      <h1>Din culisele falimentului: RADET datorează ELCEN 3,66 miliarde lei</h1>
      <address><time datetime="2019-11-12T12:44:44+00:00">12 Nov 2019, 12:44</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Datoriile RADET către ELCEN la data intrării în insolvenţă şi înscrise la masa credală sunt în valoare totală de 3,66 miliarde de lei, adică peste 760 de milioane de euro.</p>
      <p>Valoarea datoriilor curente către producătorul de energie termică ELCEN este de 305,3 milioane de lei, din care restanţe de 155,1 milioane de lei, iar 120,3 milioane de lei sunt obligaţii în termenul scadent, potrivit unui anunţ de pe site-ul ELCEN.</p>
      <p>La această sumă se adaugă valoarea energiei livrate până la 10 noiembrie, estimată de ELCEN la 30 milioane de lei. Aceste datorii ale RADET faţă de ELCEN au fost înregistrate în intervalul aprilie-octombrie 2019.</p>
      <p>Luni, magistraţii de la Curtea de Apel Bucureşti au decis definitiv, intrarea în faliment a RADET, fiind menţinută, astfel, decizia din primă instanţă a Tribunalului Bucureşti.</p>
      <p>La scurt timp înainte de a fi pronunţată soluţia, primarul general al Bucureştilor Gabriela Firea a precizat că, indiferent dacă instanţa decide sau nu falimentul RADET, bucureştenii vor avea în continuare apă caldă şi căldură, deoarece Primăria a luat măsuri pentru a putea furniza agent termic.</p>
      <p>Într-un răspuns la o solicitare MEDIAFAX, ELCEN spune că declaraţia Gabrielei Firea este una caracteristică, fără corespondent în natură. "Singura măsură luată de doamna Firea a fost să forţeze ELCEN să livreze apă caldă, fără a plăti, ştiind că nu vom lăsa oamenii să îngheţe în casă. Cu noi nu a vorbit (n.r. Gabriela Firea). Nu avem nici panseluţe de vânzare, nici vouchere pentru biciclete şi nu organizăm nici concerte. Dacă aveam ceva inutil de vânzare pe care să cheltuiască banii datoraţi de fapt către ELCEN, cu siguranţă am fi vorbit foarte des", spun reprezentanţii ELCEN, respectiv administratorul judiciar al companiei, Sierra Quadrant.</p>
      <p>ELCEN a transmis MEDIAFAX că societatea "nu poate lăsă cetăţenii fără căldură iarna" şi o acuză pe Gabriela Firea de "o formă incipientă de şantaj" în condiţiile în care Firea ar fi refuzat plata datoriilor curente şi istorice mizând pe responsabilitatea ELCEN faţă de locuitorii capitalei.</p>
      <p>"Această formă incipientă de şantaj - tu dă-mi pe gratis, că altfel rămân oamenii în frig, iar apoi eu mă laud că încălzesc Capitala prin măsurile luate de mine - a funcţionat. Deşi ne afectează foarte mult situaţia economică, vom livra în continuare agent termic. Asta nu înseamnă că nu vor fi probleme în această iarnă. Însă acestea vor apărea din cauza stării deplorabile a reţelei de distribuţie", spune ELCEN.</p>
      <p>Întrebaţi cum vor recupera datoriile de la RADET, reprezentanţii administratorului judiciar al ELCEN Sierra Quadrant au transmis următoarele: "Am demarat acţiunile necesare pentru recuperarea datoriei istorice în instanţă. Nu există nicio discuţie legată de preluarea activelor RADET de către ELCEN. În prezent, în calitate de administrator judiciar, căutăm o soluţie legală care să o oprească pe doamna Firea să ne mai poată forţa mână să livrăm apă pe gratis în viitor. O variantă ar fi ca ANRE, înainte de avizarea contractului cadru dintre ELCEN şi PMB, să oblige Primăria să plătească serviciul de livrare în avans. Vom anunţa pe măsură ce identificăm măsurile potrivite pentru a opri PMB să falimenteze şi ELCEN. Din păcate, nu mai este suficient să mizăm pe respectarea legii de către cei de la Primărie şi nici pe responsabilitatea lor civică şi morală".</p>
      <p>ELCEN se află în procedură de reorganizare judiciară la momentul de faţă şi poate să asigure alimentarea cu energie termică şi apă caldă a bucureştenilor atât timp cât plata acestor servicii este asigurată, inclusiv prin achitarea subvenţiei de către PMB, mai spunea luni compania.</p>
    </article>
  </body>
</html>