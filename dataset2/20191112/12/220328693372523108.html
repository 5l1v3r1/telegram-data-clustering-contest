<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/vremenna-komisiya-shche-nishchi-izborniya-kodeks-406528.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T12:49:57+00:00"/>
    <meta property="og:title" content="Временна комисия ще нищи Изборния кодекс"/>
    <meta property="og:description" content="На срещата, инициирана от БСП, присъстваха депутати от всички парламентарни групи, освен от ГЕРБ"/>
  </head>
  <body>
    <article>
      <h1>Временна комисия ще нищи Изборния кодекс</h1>
      <address>
        <time datetime="2019-11-12T12:49:57+00:00">12 Nov 2019, 12:49</time>
      </address>
      <p>Временна анкетна комисия в парламента да нищи проблемите в изборния процес и депутатите да излязат с общи законови промени в Изборния кодекс. Около това се обединиха представители от БСП, ДПС, "Воля" и "Обединени патриоти" след срещата, инициирана от БСП за подобряване на изборното законодателство.</p>
      <p>На дебата присъстваха депутати от всички парламентарни групи, с изключение на ГЕРБ. Въпреки това соцлидерката Корнелия Нинова подчерта, че ще търси и тяхната подкрепа за създаването на анкетната комисия, която да започне работата по поправките в Изборния кодекс.</p>
      <figure>
        <img src="https://m.netinfo.bg/media/images/40984/40984388/991-ratio-bsp-dps-volia.jpg"/>
      </figure>
      <p>DarikNews.bg</p>
      <p>Тя уточни и че не са обсъждани в конкретика текстове, но парламентарните групи са се обединили около създаването на временната комисия, тъй като са се съгласили, че има проблеми в изборния процес.</p>
      <p>"Всяка парламентарна група направи своята оценка, направи конкретни предложения и излизаме с общото предложение - заедно, на паритетен принцип, да излъчим свои представители и да предложим в залата да се създаде временна комисия и да има експертно обсъждане. Тази комисия ще направи предложения за решенвия, които да влязат в залата като общи предложения за промени в Изборния кодекс. Обединихме се, че не бива да се променя сега действащата норма за 100% машинно гласуване, да търсим вариант за машинно преброяване и начини за изчиставне на списъците. Ще предложим и на ГЕРБ заедно в една комисия да решаваме проблемите", добави Корнелия Нинова.</p>
      <figure>
        <img src="https://m.netinfo.bg/media/images/40984/40984390/991-ratio-bsp-dps-volia.jpg"/>
      </figure>
      <p>DarikNews.bg</p>
      <p>Йордан Цонев от ДПС също подчерта, че не са били обсъждани конкретни предложения, а само начинът, по който да тръгнат промените.</p>
      <p>"Всяка група изтъкна своето виждане и се обединихме, че има два механизма - през постоянната правна комисия или да създадем нарочна комисия, каквато имаше при създаването на този Кодекс. Но не сме се обединявали около нищо, освен около това да тръгнем по пътя за решаването на въпросите", уточни той.</p>
    </article>
  </body>
</html>