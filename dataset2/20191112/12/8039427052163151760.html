<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=953053"/>
    <meta property="og:site_name" content="Andhrajyothy"/>
    <meta property="article:published_time" content="2019-11-12T12:14:23+00:00"/>
    <meta property="og:title" content="మరోసారి ఉప్పల్‌ భగాయత్‌ ఈ-వేలం"/>
    <meta property="og:description" content="ADVT"/>
  </head>
  <body>
    <article>
      <h1>మరోసారి ఉప్పల్‌ భగాయత్‌ ఈ-వేలం</h1>
      <address>
        <time datetime="2019-11-12T12:14:23+00:00">12 Nov 2019, 12:14</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b> విక్రయానికి కమర్షియల్‌, రెసిడెన్షియల్‌ ప్లాట్లు</b>
        </li>
        <li>
          <b> త్వరలోనే హెచ్‌ఎండీఏ నోటిఫికేషన్‌</b>
        </li>
      </ul>
      <p><b>హైదరాబాద్‌ (ఆంధ్రజ్యోతి):</b> హైదరాబాద్‌ తూర్పున రియల్‌ ఎస్టేట్‌ రంగానికి తలమానికంగా నిలుస్తున్న ఉప్పల్‌ భగాయత్‌ మరోసారి తెరపైకి వచ్చింది. ఆరు నెలల క్రితం ఉప్పల్‌ భగాయత్‌లోని మల్టీపర్పస్‌ జోన్‌లోని 67ప్లాట్లను ఈ-వేలం ద్వారా చదరపు గజం అత్యధికంగా రూ.73,900లకు, సగటున చదరపు గజాన్ని రూ.51వేలకు హెచ్‌ఎండీఏ విక్రయించి రూ.677కోట్ల ఆదాయం పొందిన విషయం విధితమే. ఉప్పల్‌ భగాయత్‌లోని ప్లాట్ల ఈ-వేలంతో నగరానికి తూర్పున రియల్‌ ఎస్టేట్‌ రంగానికి రెక్కలు వచ్చాయి. ప్రస్తుతం ఆర్థిక మాంద్య పరిస్థితుల నేపథ్యంలో ఉప్పల్‌ భగాయత్‌లోని రెసిడెన్షియల్‌ జోన్‌లో గల ఫేజ్‌-1 లేఅవుట్‌లో హెచ్‌ఎండీఏ ప్లాట్లను, మల్టీపర్పస్‌ జోన్‌లోని ఫేజ్‌-2 లేఅవుట్‌లో మిగిలిన ప్లాట్లను విక్రయించడానికి అధికారులు కసరత్తు చేస్తున్నారు. ప్లాట్ల విక్రయానికి హెచ్‌ఎండీఏ అధికారులు ఇటీవలే ప్రభుత్వానికి ప్రతిపాదనలు చేశారు. ప్రభుత్వ ఆమోదం పొందగానే విక్రయించడానికి వెంటనే నోటిఫికేషన్‌ ఇచ్చే అవకాశాలున్నాయి.</p>
      <p> </p>
      <p>  ఉప్పల్‌ భగాయత్‌లో 2005లో రైతుల నుంచి 733 ఎకరాల భూములను హెచ్‌ఎండీఏ సేకరించింది. ఇందులో 143 ఎకరాలను మెట్రో రైలు నిర్మాణం కోసం, మరో 100 ఎకరాలు వాటర్‌బోర్డుకు కేటాయించింది. అయితే ఫేజ్‌-1 కింద 413 ఎకరాల్లో భారీ లేఅవుట్‌ను హెచ్‌ఎండీఏ అభివృద్ధి చేసింది. రెసిడెన్షియల్‌ జోన్‌లోని ఈ భారీ లేఅవుట్‌ను 100, 80, 60, 40 అడుగులతో రోడ్లను అద్భుతంగా తీర్చిదిద్దారు. వివిధ మౌలిక వసతులతో అభివృద్ధి చేసిన ఫేజ్‌-1 లేఅవుట్‌లోనే హెచ్‌ఎండీఏకు భూములను అందజేసిన రైతులకు ప్లాట్లను పంపిణీ చేశారు. ఇంకా కొన్ని ప్లాట్లు మిగిలిపోయాయి. అదేవిధంగా ఉప్పల్‌ భగాయత్‌లోనే మల్టీపర్ప్‌సజోన్‌లో గల 70.11 ఎకరాలను ఫేజ్‌-2 లేఅవుట్‌గా అభివృద్ధి చేశారు. ఇందులోని 67ప్లాట్లను విక్రయించగా, మరో నాలుగైదు ప్లాట్ల వరకు మిగిలిపోయాయి. ఉప్పల్‌ భగాయత్‌ ఫేజ్‌-1, ఫేజ్‌-2 లేఅవుట్‌లో హెచ్‌ఎండీఏకు మిగిలిపోయిన ప్లాట్లను విక్రయించడానికి తాజాగా హెచ్‌ఎండీఏ ప్రతిపాదనలు చేసింది.</p>
      <p>
        <b>1.70లక్షల చదరపు గజాల్లోని 130ప్లాట్లు</b>
      </p>
      <p>ఉప్పల్‌ భగాయత్‌లోని ఫేజ్‌-1, ఫేజ్‌-2 లేఅవుట్‌లలో హెచ్‌ఎండీఏకు గల 130 ప్లాట్లను విక్రయించడానికి నిర్ణయించారు. ఈ 130 ప్లాట్లు ఒక్కొక్కటి 200ల చదరపు గజాల నుంచి మూడున్నర ఎకరాల విసీర్ణం వరకు ఉన్నాయి. 130ప్లాట్ల విస్తీర్ణం సుమారు 1.70లక్షల చదరపు గజాల వరకు ఉంటుందని అధికారులు చెబుతున్నారు. ఈ 130ప్లాట్లు కమర్షియల్‌, రెసిడెన్షియల్‌ ప్లాట్లు కావడంతో డెవలపర్ల నుంచి మంచి స్పందన వచ్చే అవకాశముందని అధికారులు భావిస్తున్నారు. ఈ ప్లాట్ల విక్రయం ద్వారా హెచ్‌ఎండీఏకు సుమారు రూ.800కోట్ల ఆదాయం వచ్చే అవకాశాలున్నాయి. ఆరు నెలల క్రితం ప్లాట్ల ఈ-వేలం సందర్భంగా ఎలాంటి జాగ్రత్తలు తీసుకున్నారో.. అదేవిధంగా మరోసారి ఉప్పల్‌ భగాయత్‌లోని ఫేజ్‌-1, ఫేజ్‌-2 లేఅవుట్‌లోని ప్లాట్లను విక్రయించడానికి హెచ్‌ఎండీఏ అధికారులు ప్రణాళికలు సిద్ధం చేశారు. ప్లాట్ల ఈ-వేలానికి సంబంధించి రాష్ట్ర ప్రభుత్వం నుంచి అనుమతులు రాగానే వెంటనే నోటిఫికేషన్‌ విడుదల చేసే అవకాశాలున్నాయి.</p>
    </article>
  </body>
</html>