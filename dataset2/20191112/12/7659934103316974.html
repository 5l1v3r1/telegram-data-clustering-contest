<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988316/%E2%80%8Bpyd%E2%80%99den-esed%E2%80%99-%E2%80%98abd-ajan%C4%B1%E2%80%99-a%C3%A7%C4%B1klamas%C4%B1na-tepki-%C5%9Feref-madalyas%C4%B1-takmas%C4%B1-gerek"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T12:45:00+00:00"/>
    <meta property="og:title" content="​PYD’den, Esed’in ‘ABD ajanı’ açıklamasına tepki: Şeref madalyası takması gerek"/>
    <meta property="og:description" content="Demokratik Birlik Partisi (PYD), Suriye Devlet Başkanı Beşşar Esed’in “PYD unsurlarının çoğu ABD ajanı” açıklamasına tepki gösterdi. Dün, Russia Today’e verdiği röportajda, “şovenist konuşmanın Suriye’nin bu duruma gelmesinin ana sebeplerden biri” ol"/>
  </head>
  <body>
    <article>
      <h1>​PYD’den, Esed’in ‘ABD ajanı’ açıklamasına tepki: Şeref madalyası takması gerek</h1>
      <address>
        <time datetime="2019-11-12T12:45:00+00:00">12 Nov 2019, 12:45</time>
      </address>
      <p>Demokratik Birlik Partisi (PYD), Suriye Devlet Başkanı Beşşar Esed’in “PYD unsurlarının çoğu ABD ajanı” açıklamasına tepki gösterdi.<br/><br/>Dün, Russia Today’e verdiği röportajda, “şovenist konuşmanın Suriye’nin bu duruma gelmesinin ana sebeplerden biri” olduğuna değinen Esed, bu konuşmanın Suriye’nin birliğine ve çözümüne hizmet etmediğini belirtti. Rejim lideri, “Aksine Suriye’nin düşmanlarına hizmet ediyor, dışarıdan müdahale sağlıyor ve yaşadığımız parçalanmışlığı destekliyor. Bu ihanet dili, Suriye’yi yok etti, egemenliğini ve saygınlığını yitirmesine sebep oldu” dedi.<br/><br/>Suriye Demokratik Güçleri (SDG) ile aralarındaki ilişkinin ‘geçiş aşamasında’ olduğunu söyleyerek, Suriye’deki sorunun Katar fonları ülkeye aktığında başladığını iddia eden Esed, PYD unsurlarının çoğunun apaçık bir şekilde ‘ABD ajanı’ olduğunu dile getirdi.<br/><br/>Esed’in bu açıklamasının ardından Alman haber ajansının bir nüshasına ulaştığı PYD açıklamasında, “Suriye hükümetinin vatandaşlarını ve topraklarını radikal örgütlerden koruması ve bunu başarmak için Suriye halkı ile gücünü birleştirmesi daha iyi olurdu. Ancak, DEAŞ tarafından yok edilmeye maruz kalınırken sessiz kalındı” ifadeleri kullanıldı.<br/><br/>Açıklamada, Esed rejiminin, Suriye’nin kuzey ve doğusunda terör örgütlerine karşı savaşan SDG ve siyasi güçlere şeref madalyası takması gerektiği belirtilerek, Suriye’de akan Kürt, Arap, Süryani ve Türkmen kanlarının durması gerektiği ifade edildi. Açıklamada, Suriye rejiminin bunun aksine demokratik ve ulusal güçlerin çoğunluğunu “ajan” olarak suçladığı aktarıldı.<br/><br/>Suriye Devlet Başkanı röportajında, PYD unsurlarından çoğunun apaçık şekilde ‘ABD ajanı’ olduğunu dile getirerek, Kürtlerin çoğunun hükümetle iyi ilişkilere sahip olduğunu ifade etti. Esed ayrıca, PYD’nin ABD tarafından aleni biçimde silah ve parayla desteklendiğini ve Suriye petrolünü birlikte kaçırdıklarını savundu.<br/><br/><a href="https://aawsat.com/turkish/home/article/1986746/%E2%80%8Besed-pyd-unsurlar%C4%B1n%C4%B1n-%C3%A7o%C4%9Fu-abd-ajan%C4%B1"><b>Esed: PYD unsurlarının çoğu ABD ajanı</b></a></p>
    </article>
  </body>
</html>