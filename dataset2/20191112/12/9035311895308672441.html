<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/hong-kong-da-son-bes-ayin-en-siddetli-gunu-gosterileri-universitelere-de-sicradi"/>
    <meta property="og:site_name" content="euronews"/>
    <meta property="article:published_time" content="2019-11-12T12:58:58+00:00"/>
    <meta property="og:title" content="Hong Kong'da gösterilerin yeni merkezi üniversiteler"/>
    <meta property="og:description" content="Hong Kong'da yaz başından bu yana şiddetini artırarak devam eden protestolar üniversite kampüslerine de sıçradı."/>
  </head>
  <body>
    <article>
      <h1>Hong Kong'da gösterilerin yeni merkezi üniversiteler</h1>
      <address><time datetime="2019-11-12T12:58:58+00:00">12 Nov 2019, 12:58</time> by <a rel="author">Melis Ozoglu</a></address>
      <p>Hong Kong'da yaz başından bu yana şiddetini artırarak devam eden protestolar üniversite kampüslerine de sıçradı.</p>
      <p>Geçtiğimiz gün bir eylemcinin gerçek mermiyle yaralandığı gösterilerin ardından bugün ise kampüslerinde barikat kuran üniversite öğrencileri polisle karşı karşıya geldi. Yetkililer beş aydır devam eden protestolardaki en yoğun şiddet olaylarının dün ve bugün yaşandığı açıkladı.</p>
      <p>Dünkü gösterilerde bir polis memuru ilk defa gerçek mermi kullanarak <a href="https://tr.euronews.com/2019/11/11/hong-kong-da-polisin-eylemciyi-gercek-mermiyle-yaraladigi-an-kamerada">bir göstericiyi yaraladı.</a> Tedavi altına alınan kişinin durumunun kritik olduğu söyleniyor.</p>
      <h3>Kampüslerde eylem: Özgürlük için Hong Kong için savaş</h3>
      <p>Sha Tin semtindeki Chinese Üniversitesi kampüsünde, polis ile protestocu öğrenciler arasında çatışma çıktı. Çatışmalar sırasında öğrenciler bir aracı ateşe verdi.</p>
      <p>Kowloon Tong semtindeki City Üniversitesi kampüsünde ise protestocu öğrenciler polis müdahalesiyle karşılaştı. Polis, yurtlar çevresinde barikat kuran göstericilere göz yaşartıcı gazla müdahale etti.</p>
      <p>Batı yakasındaki Hong Kong Üniversitesinde de olaylar çıktı. Burada da barikat kuran öğrenciler sonrasında okul kampüsü ile tren istasyonu arasındaki köprüyü işgal etti.</p>
      <p>Hung Hom semtindeki Polytechnical Üniversitesinde ise protestocular Chatham Güney Bulvarı'na taş ve tuğlalar, tren istasyonuna ise molotof kokteylleri fırlatarak trafiğinin aksamasına yol açtı.</p>
      <p>Bu sırada tüm üniversitelerde öğrencilerin kent merkezlerindeki gösterilerde olduğu gibi "Özgürlük için Hong Kong için savaş" yazılı pankartlar taşıdığı belirtildi.</p>
      <h3>Yollar kapalı, tren ve metro seferleri iptal</h3>
      <p>Ayrıca kentin farklı bölgelerine yayılan olaylar nedeniyle çok sayıda yol ulaşıma kapatıldı, tren ve metro seferleri de iptal edildi.</p>
      <p>Hong Kong'da dün protestocular ile polis arasındaki çatışmalarda 260'dan fazla kişi gözaltına alındı.</p>
      <h3>Yasa tasarısı iptal edildi ama protestolar sürüyor</h3>
      <p>23'üncü haftasına giren gösterilerde çoğunluğu gençlerden oluşan eylemciler önce "şüphelilerin Çin'e iadesi yasa tasarısını" protesto etmiş, daha sonra aşırı güç kullandığı gerekçesiyle polisin özür dilemesi gerektiğini açıklayarak bazı haklar talep etti.</p>
      <p>Tasarının Hong Kong'un özerk yönetim yapısını ve yargı bağımsızlığını zedeleyerek kenti Çin merkezi yönetiminin güdümüne sokacağını düşünen muhalefet, haziran ayı başında kentte büyük kitle protestoları başlattı.</p>
      <p>Protestoların gittikçe şiddetlenmesi üzerine Hong Kong Baş Yöneticisi Carrie Lam, temmuzda tasarının "öldüğünü" açıklamış, gösterilerin kesilmemesi üzerine 4 Eylül'de tasarının geri çekileceğini duyurmuştu. Tasarı 23 Ekim'de resmen geri çekildi.</p>
      <p>
        <a href="https://tr.euronews.com/2019/11/08/hong-kong-da-gosteriler-sirasinda-agir-yaralanan-universite-ogrencisi-hayatini-kaybetti">Hong Kong’da gösteriler sırasında ağır yaralanan üniversite öğrencisi hayatını kaybetti</a>
      </p>
      <p>Protestolar ekonomiyi de vurdu</p>
      <p>Bugüne dek 3 binden fazla kişinin gözaltına alındığı protestolar nedeniyle Hong Kong ekonomisi yılın ikinci ve üçüncü çeyreğinde küçülerek, kentin son 10 yılda ilk defa ekonomik durgunluk yaşamasına yol açtı.</p>
      <ul>
        <li>
          <a href="https://tr.euronews.com/2019/07/02/hong-kong-gosterileri-hakkinda-bilmeniz-gereken-her-sey">Hong Kong: Sistem nasıl işliyor, protestolar neden başladı?</a>
        </li>
        <li>
          <a href="https://tr.euronews.com/2019/10/31/kuresel-protestolardaki-yeni-akim-joker-makyaji-dunyayi-kurtarir-mi">Küresel protestolardaki yeni akım 'Joker' makyajı dünyayı kurtarır mı?</a>
        </li>
      </ul>
      <p>Ek kaynaklar<b> • AA, Reuteres, AFP</b></p>
    </article>
  </body>
</html>