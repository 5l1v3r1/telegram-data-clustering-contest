<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-vprovadzhuye-odin-z-riznovidiv-zagalnoobov-yazkovogo-solidarnogo-medichnogo-strahuvannya-golova-nszu-329337_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T12:41:00+00:00"/>
    <meta property="og:title" content="Україна впроваджує один з різновидів загальнообов'язкового солідарного медичного страхування"/>
    <meta property="og:description" content="Якщо людина має паспорт України або посвідку на проживання, вже засвідчує, що вона застрахована і має право на гарантований пакет медичних послуг. "/>
  </head>
  <body>
    <article>
      <h1>Україна впроваджує один з різновидів загальнообов'язкового солідарного медичного страхування</h1>
      <h2>Якщо людина має паспорт України або посвідку на проживання, вже засвідчує, що вона застрахована і має право на гарантований пакет медичних послуг. </h2>
      <address>
        <time datetime="2019-11-12T12:41:00+00:00">12 Nov 2019, 12:41</time>
      </address>
      <p>Модель, що реалізується нині в Україні згідно із Законом про державні фінансові гарантії, це один з різновидів загальнообов'язкового солідарного медичного страхування, коли застраховані всі громадяни країни і особи без громадянства, які прирівняні до них у правах. Будь-яке страхування передбачає три основні етапи: збір коштів (collection), об'єднання (pulling) і їх розподіл (distribution). Соціальне загальнообов'язкове страхування, як вид, передбачає податок на фонд оплати праці, і такий податок сплачує і працівник, і роботодавець.</p>
      <p>Про це у інтерв'ю для <a href="https://dt.ua/">DT.UA</a>  заявив голова Національної служби здоров'я України (НСЗУ) Олег Петренко. Але в нас, як добре відомо, поширена практика оплати праці в конвертах, тобто це "тіньові" гроші, і вони не оподатковуються. НСЗУ отримує гроші з бюджету. Тож відмінність між соціальним і солідарним принципом страхування, за його словами, тільки в тому, як саме надходять кошти.</p>
      <p>"Коли Україна матиме високий рівень економіки, буде й культура сплати податків. Можливо, колись це буде загальнообов'язкове соціальне страхування. Але я думаю, що не буде. Тому що соціальне страхування в тому вигляді, в якому воно працює в деяких країнах (наприклад у Німеччині створювалося наприкінці ХІХ століття, коли переважали гострі хвороби чи травми, а зараз хронічні хвороби), вже зжило себе. Втім, медичне страхування — то окрема цікава тема", — зазначив голова НСЗУ. </p>
      <p>Те, що реалізується зараз, за його словами, з погляду класичної економіки охорони здоров'я — це один з різновидів загальнообов'язкового солідарного страхування. При цьому страховий поліс не потрібен. Якщо людина має паспорт України або посвідку на проживання, вже засвідчує, що вона застрахована і має право на гарантований пакет медичних послуг. Оце і є універсальне охоплення. Звичайно, якщо людина хоче лежати в палаті з плазмовим телевізором або отримувати додаткові послуги, не передбачені пакетом, вона має їх оплатити. Або ж якщо до лікаря приходить без направлення, за власним бажанням.</p>
      <p>"Ми орієнтуємося на модель системи охорони здоров'я, що ефективно діє у країнах Британської співдружності: Великобританії, Австралії, Канаді, Новій Зеландії, загалом майже у всій південній Європі, зокрема в Іспанії. Зважмо на те, що країни, на досвід яких ми спираємося, до своїх зразкових систем ішли впродовж багатьох років, а ми тільки на початку цього шляху. Національній службі здоров'я України лише півтора року, а результати вже очевидні, їх відчули і пацієнти, і лікарі",  — підкреслив О.Петренко. </p>
      <p>Детальніше про медичні гарантії від держави читайте в статті Лідії Суржик <b>"<a href="https://dt.ua/interview/oleg-petrenko-zi-mnoyu-ne-mozhna-domovitisya-pravila-dlya-vsih-odnakovi-328971_.html">Олег Петренко: "Зі мною не можна домовитися, правила для всіх однакові"</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>