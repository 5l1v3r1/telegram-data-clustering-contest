<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/12/ti-ipograpsame-me-tous-kinezous-kai-giati-mas-endiaferei"/>
    <meta property="og:site_name" content="euronews"/>
    <meta property="article:published_time" content="2019-11-12T12:09:20+00:00"/>
    <meta property="og:title" content="Τι υπογράψαμε με τους Κινέζους - και γιατί μας ενδιαφέρει"/>
    <meta property="og:description" content="Πολλές συμφωνίες, κάποιες με ενδιαφέρον για την πραγματική οικονομία"/>
  </head>
  <body>
    <article>
      <h1>Τι υπογράψαμε με τους Κινέζους - και γιατί μας ενδιαφέρει</h1>
      <address><time datetime="2019-11-12T12:09:20+00:00">12 Nov 2019, 12:09</time> by <a rel="author">Συμέλα Τουχτίδου</a></address>
      <p>Δεκαέξι συμφωνίες υπογράφηκαν κατά την επίσκεψη του προέδρου της Κίνας στην Ελλάδα, συγκεκριμένες, όμως, από αυτές θα φέρουν αποτέλεσμα στην ελληνική οικονομία.</p>
      <h3>Πειραιάς: Παγκόσμιο διακομετακομιστικό κέντρο</h3>
      <p><a href="https://gr.euronews.com/2019/11/04/mitsotakis-sagai-kanoume-peiraia-megalitero-limani-evropis">Η ελληνική κυβέρνηση θέλει τον Πειραιά το μεγαλύτερο λιμάνι της Ευρώπης</a>, η Κίνα θέλει να τον αναδείξει σε παγκόσμιο διακομετακομιστικό κέντρο.</p>
      <p>Τα έργα, το κόστος των οποίων αναμένεται <b>να ξεπεράσει τα 600 εκατομμυρία ευρώ</b>, προβλέπουν:</p>
      <ul>
        <li>δημιουργία ενός νέου κέντρου logistics</li>
        <li>κατασκευή ενός νέου κέντρου εξυπηρέτησης επιβατών κρουαζιέρας</li>
        <li>επέκταση των σταθμών διακίνησης αυτοκινήτων</li>
        <li>βελτίωση της ναυπηγοεπισκευαστικής ζώνης</li>
        <li>αναβάθμιση του σταθμού εμπορευματοκιβωτίων.</li>
      </ul>
      <h3>Κρόκος Κοζάνης: Το πρώτο ΠΟΠ προϊόν που θα «εισβάλλει» στην Κίνα</h3>
      <p>Για δικαίωση των πολυετών προσπαθειών του <a href="http://www.safran.gr/">Συνεταιρισμού Κροκοπαραγωγών Κοζάνης</a> κάνει λόγο ο πρόεδρός του, Νίκος Πατσιούρας.</p>
      <p>Ο κρόκος Κοζάνης <b>είναι το πρώτο προϊόν ΠΟΠ</b> που μπορεί να ξεκινήσει εξαγωγές στην κινεζική αγορά από την επόμενη εβδομάδα. Ο συνεταιρισμός έχει ήδη βρει την κινεζική εταιρεία που θα λειτουργήσει ως ο αποκλειστικός αντιπρόσωπός του.</p>
      <p>Για να φτάσει στην χθεσινή συμφωνία, έχουν προηγηθεί <b>έλεγχοι τριών ετών από τις κινεζικές αρχές</b> (χημεία, τελωνεία, κλπ). <b>Ανάλογη διαδικασία</b> πρέπει να περάσουν <a href="https://gr.euronews.com/2019/11/06/ellinika-proionta-lista-prostatevmenon-kinas">και τα άλλα ελληνικά προϊόντα που έχουν πάρει έγκριση προστασίας γεωγραφικής προέλευσης.</a></p>
      <p>Ο Συναιτερισμός εκτιμά ότι η συμφωνία με την Κίνα θα αυξήσει κατά τουλάχιστον 20% τις εξαγωγές του, αποφέροντας επιπλέον εκατομμύρια ευρώ στον ετήσιο τζίρο.</p>
      <blockquote>Είναι μία δικαίωση. Η αγορά της Κίνας είναι μία πολύ μεγάλη αγορά, θα μπορέσουμε να αυξήσουμε την παραγωγή, να δημιουργήσουμε νέες θέσεις εργασίας, να προσελκύσουμε νέα παιδιά και να καταπολεμήσουμε έτσι την υψηλή ανεργία στην περιοχή μας.<cite>Νίκος Πατσιούρας <br/>πρόεδρος Συνεταιρισμού Κροκοπαραγωγών Κοζάνη</cite></blockquote>
      <p>Η χρήση του κρόκου στην Κίνα είναι ήδη ευρέως διαδεδομένη στην ομοιοπαθητική και οι Έλληνες παραγωγοί θα ξεκινήσουν διαφημιστική καμπάνια για να πείσουν τους Κινέζους να εντάξουν τον κρόκο και στη διατροφή τους.</p>
      <h3>Ακτινίδια: Επεκτείνονται οι εξαγωγές</h3>
      <p>Τα πρώτα ελληνικά ακτινίδια έφθασαν στην Κίνα το 2011. Οι Κινέζοι λατρεύουν το συγκεκριμένο φρούτο και έχουν και δική τους εγχώρια παραγωγή, που δεν επαρκεί όμως για να καλύψει τις εσωτερικές ανάγκες.</p>
      <p>Οι Έλληνες παραγωγοί είδαν την ευκαιρία και ήδη κάποιοι είχαν καταφέρει να «περάσουν» τα απαιτητικά τεστ ποιότητας των Κινέζων.</p>
      <p>Τώρα, οι ελληνικές περιοχές που θα μπορούν να εξάγουν στην Κίνα αυξάνονται, μετά την υπογραφή σχετικού πρωτοκόλλουμεταξύ του Υπουργείου Αγροτικής Ανάπτυξης και Τροφίμων και της Γενικής Διοίκησης Τελωνείων της Κίνας.</p>
      <h3>Τράπεζες: Έρχονται οι Κινέζοι</h3>
      <p>Τη συμμετοχή του κινεζικού τραπεζικού συστήματος προσδοκά η ελληνική κυβέρνηση στην αγορά προϊόντων που θα προκύψουν <a href="https://gr.euronews.com/2019/10/10/i-evropaiki-epitropi-enekrine-to-sxedio-iraklis-gia-tis-trapezes">από το σχήμα «Ηρακλής</a>», που προωθεί η ελληνική κυβέρνηση για την εξυγίανση των ελληνικών τραπεζών. Η Κίνα θα έχει, πλέον, και φυσική παρουσία στην Ελλάδα, στον τραπεζικό τομέα:</p>
      <ul>
        <li>Η Τράπεζα της Κίνας (Bank of China), η τέταρτη μεγαλύτερη τράπεζα του κόσμου, ιδρύει υποκατάστημα στην Αθήνα.</li>
        <li>Η Βιομηχανική και Εμπορική Τράπεζα της Κίνας (Industrial and Commercial Bank of China, ICBC), η μεγαλύτερη τράπεζα παγκοσμίως, ιδρύει Γραφείο Αντιπροσωπείας στην Αθήνα.</li>
      </ul>
      <h3>Βαμβάκι: Οι «χρυσές» εξαγωγές</h3>
      <p>Το βαμβάκι είναι ένα από τα πιο «γερά χαρτιά» των ελληνικών εξαγωγών, αφού η Ελλάδα παράγει το 80% της ευρωπαϊκής παραγωγής και εξάγει πάνω από 75% αυτής της παραγωγής.</p>
      <p>Το ελληνικό βαμβάκι έχει, ήδη, κερδίσει την κινεζική αγορά και για αυτό το Κινέζικο Συμβούλιο Ένδυσης - Κλωστοϋφαντουργίας αναζητά μεγαλύτερες ποσότητες από την Ελλάδα.</p>
      <p>Η επίσκεψη των εκπροσώπων του Κινεζικού Συμβουλίου στην Αθήνα συνέπεσε με την επίσκεψη του πρόεδρου της Κίνας. Στις συναντήσεις με τα μέλη του Συνδέσμου Επιχειρήσεων Πλεκτικής &amp; Ετοίμου Ενδύματος Ελλάδος (ΣΕΠΕΕ) έγιναν συζητήσεις όχι μόνο για το βαμβάκι, αλλά για ολόκληρη την αλυσίδα ετοίμου ενδύματος που παράγεται στην Ελλάδα.</p>
      <p><b><i>«Ελπίζουμε να διευρύνουμε τη συνεργασία και να την επεκτείνουμε σε όλο την αλυσίδα του ετοίμου ενδύματος, ώστε να ξεκινήσουνε εξαγωγές ελληνικών ενδυμάτων στην Κίνα»</i></b> δήλωσε στο euronews ο διευθυντής του ΣΕΠΕΕ, Θ. Ασλανίδης.</p>
      <p>Τους επόμενους μήνες αναμένεται επίσκεψη οργανωμένης αποστολής Κινέζων επιχειρηματιών στη Θεσσαλονίκη και σε εργοστάσια της Βόρειας Ελλάδας, προκειμένου να συναφθούν συγεκριμένες συνεργασίες.</p>
      <h3>Τα ενεργειακά στον χάρτη</h3>
      <p>Με την Κρήτη να βρίσκεται στο επίκεντρο του ενδιαφέροντος, η Κίνα διευρύνει το ενδιαφέρον της για τον ενεργειακό κλάδο στην Ελλάδα, όπου έχει ήδη <a href="https://gr.euronews.com/2019/11/11/kinezikes-ependiseis-stin-ellada-mithoi-kai-pragmatikotita?fbclid=IwAR37_MwlK1KXzZSz7HQILgfizMqUPbvzzmgBHlj1hUSjYCqfNI7HkBxdZoI">επενδύσει σε έργα ανανεώσιμων πηγών ενέργειας.</a></p>
      <p>Στο πλαίσιο αυτό υπογράφηκε:</p>
      <ul>
        <li>Συμφωνία για εκδήλωση ενδιαφέροντος στο έργο ηλεκτρικής διασύνδεσης της ηπειρωτικής Ελλάδας με την Κρήτη, μεταξύ του προέδρου και διευθύνοντα συμβούλου του ΑΔΜΗΕ Μ. Μανουσάκη και του προέδρου της State Grid Corporation of China, Kou Wei, και</li>
        <li>Συμφωνία συνεργασίας για τη δημιουργία του έργου MINOS 50MW στην Κρήτη. Με το συγκεκριμένο έργο εξασφαλίζεται η μεταφορά και χρήση προηγμένης κινεζικής τεχνολογίας για την παραγωγή ηλεκτρικής ενέργειας στην Κρήτη, ώστε να ενισχυθεί σημαντικά η ενεργειακή αυτονομία του νησιού.</li>
      </ul>
      <h3>Οι υπόλοιπες συμφωνίες που υπογράφησαν είναι:</h3>
      <ul>
        <li>Συνθήκη για έκδοση καταζητούμενων (συνεργασία στον ποινικό τομέα για την καταστολή του εγκλήματος με βάση τον αμοιβαίο σεβασμό της κυριαρχίας, της ισότητας και του αμοιβαίου οφέλους)</li>
        <li>Κατάλογος Βασικών Έργων εντός του Πλαισίου Συνεργασίας 2020-2022 (επενδυτικά σχέδια με οιονεί εντολή προς τις κινεζικές κρατικές εταιρείες να εξετάσουν τη συμμετοχή τους, επενδυτική ή άλλου είδους, σε αυτά)</li>
        <li>Μνημόνιο Κατανόησης για την προώθηση της αμφίδρομης επενδυτικής συνεργασίας μεταξύ του Υπουργείου Ανάπτυξης της Ελλάδας και του Υπουργείου Εμπορίου της Κίνας (ενισχύεται το υφιστάμενο θεσμικό πλαίσιο)</li>
        <li>Μνημόνιο Συνεργασίας σε ραδιοτηλεοπτικά, ηλεκτρονικά και οπτικοακουστικά μέσα μεταξύ της Γενικής Γραμματείας Επικοινωνίας και Ενημέρωσης και της Εθνικής Ραδιοτηλεοπτικής Αρχής της Κίνας</li>
        <li>Μνημόνιο Κατανόησης για συνεργασία στον τομέα του Αθλητισμού μεταξύ του Υπουργείου Πολιτισμού και Αθλητισμού και της Κινεζικής Ομοσπονδίας Ατόμων με Αναπηρίες</li>
        <li>Μνημόνιο Κατανόησης μεταξύ των Αεροπορικών Αρχών της Ελληνικής Δημοκρατίας και της Λαϊκής Δημοκρατίας της Κίνας</li>
        <li>Συμφωνία για εγκαθίδρυση του Κέντρου Κινεζικών Σπουδών μεταξύ της Κινεζικής Ακαδημίας Κοινωνικών Σπουδών και του Ιδρύματος Αικατερίνης Λασκαρίδη</li>
        <li>Συμφωνία μεταξύ του Ινστιτούτου Κομφούκιος της Κίνας και του Πανεπιστημίου Θεσσαλίας της Ελλάδας για εγκαθίδρυση παραρτήματος του πρώτου στο δεύτερο.</li>
      </ul>
    </article>
  </body>
</html>