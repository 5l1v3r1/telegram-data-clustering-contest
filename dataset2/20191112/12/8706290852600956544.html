<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683742/filis-ston-realfm-978-piga-stin-asoee-gia-to-asylo-den-ginetai-pi"/>
    <meta property="og:site_name" content="enikos.gr"/>
    <meta property="article:published_time" content="2019-11-12T12:54:00+00:00"/>
    <meta property="og:title" content="Φίλης στον Realfm 97,8: Πήγα στην ΑΣΟΕΕ για το άσυλο - Δεν γίνεται πιο ασφαλής ο πολίτης με την εισβολή των ΜΑΤ"/>
    <meta property="og:description" content="“Εγώ δεν πήγα για να παρέμβω σε μία κινητοποίηση, πήγα γιατί υπήρχαν εικόνες ντροπής. Τα ΜΑΤ μέσα στο Οικονομικό Πανεπιστήμιο, μετά πολιορκία του πανεπιστημίου και φοιτητές οι οποίοι υπερασπίζονταν με τον τρόπο τους το πανεπιστήμιο”, είπε ο Νίκος Φίλης, μιλώντας στον Realfm 97,8..."/>
  </head>
  <body>
    <article>
      <h1>Φίλης στον Realfm 97,8: Πήγα στην ΑΣΟΕΕ για το άσυλο - Δεν γίνεται πιο ασφαλής ο πολίτης με την εισβολή των ΜΑΤ</h1>
      <address>
        <time datetime="2019-11-12T12:54:00+00:00">12 Nov 2019, 12:54</time>
      </address>
      <p>“Εγώ δεν πήγα για να παρέμβω σε μία κινητοποίηση, πήγα γιατί υπήρχαν εικόνες ντροπής. Τα ΜΑΤ μέσα στο Οικονομικό Πανεπιστήμιο, μετά πολιορκία του πανεπιστημίου και φοιτητές οι οποίοι υπερασπίζονταν με τον τρόπο τους το πανεπιστήμιο”, είπε ο βουλευτής και τομεάρχης Παιδείας του ΣΥΡΙΖΑ, <a href="http://www.enikos.gr/politics/683270/filis-o-syriza-chreiazetai-ena-programmatiko-restart">Νίκος Φίλης</a>, μιλώντας στον Realfm 97,8 και τους Γιώργο Χουδαλάκη και Νίκο Ρογκάκο, αναφερόμενος στα επεισόδια που σημειώθηκαν το μεσημέρι της Δευτέρας στην <a href="http://www.enikos.gr/society/683599/foititis-diekopse-tis-diloseis-fili-sta-mme-apaitoume-na-apochori">ΑΣΟΕΕ</a> και στο ότι κατά τη διάρκεια των δηλώσεων του ένας φοιτητής τον διέκοψε απαιτώντας από τον ίδιο και τους υπόλοιπους εκπροσώπους του ΣΥΡΙΖΑ να αποχωρήσουν.</p>
      <p>“Πιστεύω ότι το κλειστό πανεπιστήμιο είναι λάθος, ήταν μία λανθασμένη, αψυχολόγητη απόφαση των Αρχών του Οικονομικού Πανεπιστημίου. Το πανεπιστήμιο πρέπει να είναι ανοικτό για τους φοιτητές και τους διδάσκοντες και για την διδακτική και ερευνητική του λειτουργία. Πήγα εκεί γιατί υπήρχαν εικόνες άλλων εποχών, τα ΜΑΤ μέσα και να πολιορκούν το πανεπιστήμιο. Για το άσυλο πήγα. Από εκεί και πέρα, ο φοιτητής είπε την άποψη του, τη σέβομαι και επαναλαμβάνω δεν πήγα να καπελώσω κανέναν... Χθες, υπήρξε κάτι το οποίο μας πηγαίνει πολλά χρόνια πίσω. Υπήρξε μία κινητοποίηση αστυνομική, εισβολή σε πανεπιστημιακό χώρο”, δήλωσε μεταξύ άλλων ο κ. Φίλης και πρόσθεσε:</p>
      <p>“Καταλαβαίνουμε όλοι όταν υπάρχει συνέντευξη του κ. Μητσοτάκη στον ΣΚΑΪ, ότι εδώ είναι ένας κυβερνητικός σχεδιασμός. Επειδή η κυβέρνηση αποτυγχάνει στην αντιμετώπιση σοβαρών προβλημάτων, όπως είναι το προσφυγικό, επιλέγει να φέρει την ατζέντα του νόμου και της τάξης, δηλαδή το δίκαιο του χωροφύλακα, ως κυρίαρχη πολιτική της επιλογή σε αυτή τη φάση. Για να περιχαρακώσει το φοιτητικό της κοινό, όχι για να λύσει προβλήματα. Δεν γίνεται πιο ασφαλής ο πολίτης με την εισβολή των ΜΑΤ στην ΑΣΟΕΕ χθες... Η εισβολή των ΜΑΤ στα πανεπιστήμια έχει συμβολικό χαρακτήρα και είναι κατά τη γνώμη μου μία ιστορία να αλλάξει την ατζέντα και να πει ότι όλα τα προβλήματα δημιουργούνται από τους κακούς, τους μπαχαλάκηδες”.</p>
      <p>“Ποιος ήταν ο λόγος να κλείσει το πανεπιστήμιο; Χρόνια τώρα η ΑΣΟΕΕ παραμονές Πολυτεχνείου είναι ανοικτή, κλείνει την ημέρα του Πολυτεχνείου μόνο. Γιατί πρέπει να κλείσει μία εβδομάδα πριν; Και μόνο αυτή η απόφαση δημιουργεί ένταση και μετατρέπει την ΑΣΟΕΕ δυστυχώς σε ένα πιθανό κέντρο επεισοδίων ενόψει Πολυτεχνείου”, σημείωσε ο βουλευτής και τομεάρχης Παιδείας του ΣΥΡΙΖΑ.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/683742_7c68546ebc-9b16cfe92ecb621a.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683606/kinal-ochi-stin-anomia-nai-stin-eleftheri-diakinisi-ton-ideon%0A%20%20%20%20%0A"/>
        <a href="http://www.enikos.gr/politics/683643/mera25-me-tin-paremvasi-tis-sakorafa-elixe-i-omiria-ton-foititon-%0A%20%20%20%20%0A"/>
        <a href="http://www.enikos.gr/politics/683620/metopiki-sygkrousi-kyvernisis-syriza-gia-ta-epeisodia-stin-asoee%0A%20%20%20%20%0A"/>
        <a href="http://www.enikos.gr/politics/683615/syriza-gia-asoee-katadikazoume-ton-aftarchiko-katiforo-tis-kyvern%0A%20%20%20%20%0A"/>
        <a href="http://www.enikos.gr/politics/683612/petsas-o-syriza-epilegei-kai-pali-na-taftistei-me-tous-bachalakid%0A%20%20%20%20%0A"/>
        <a href="http://www.enikos.gr/politics/683605/ragkousis-gia-ta-epeisodia-stin-asoee-mipos-telika-einai-o-k-mits%0A%20%20%20%20%0A"/>
        <a href="http://www.enikos.gr/politics/683592/kne-na-anoixei-i-asoee-paraviasi-asylou-apo-astynomikes-dynameis%0A%20%20%20%20%0A"/>
        <a href="http://www.enikos.gr/politics/683524/katrougkalos-ston-realfm-978-apenanti-stin-tromokratia-olo-to-pol%0A%20%20%20%20%0A"/>
        <a href="http://www.enikos.gr/politics/683333/mitsotakis-teleionoume-me-tis-giafkes-ton-bachalakidon-exarthroth%0A%20%20%20%20%0A"/>
      </related>
    </article>
  </body>
</html>