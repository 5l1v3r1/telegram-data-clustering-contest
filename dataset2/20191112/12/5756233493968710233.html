<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621141/%D8%B1%D9%88%D8%AD%D8%A7%D9%86%DB%8C-%DA%A9%D8%B4%D9%88%D8%B1-%D8%AF%D8%B1-%D8%B4%D8%B1%D8%A7%DB%8C%D8%B7-%D8%B9%D8%A7%D8%AF%DB%8C-%D9%86%DB%8C%D8%B3%D8%AA%7C-%D8%A7%DA%AF%D8%B1-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AF%DB%8C%DA%AF%D8%B1%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF-%D9%85%D8%B0%D8%A7%DA%A9%D8%B1%D9%87-%D9%85%DB%8C%E2%80%8C%DA%A9%D8%B1%D8%AF%DB%8C%D9%85%7C-%D8%AF%D8%B1%D8%A2%D9%85%D8%AF-%D8%AD%D9%82%D9%88%D9%82%E2%80%8C%D8%A8%DA%AF%DB%8C%D8%B1%D8%A7%D9%86-%D8%AB%D8%A7%D8%A8%D8%AA-%D8%B1%D8%A7-%D8%A8%D8%A7%D9%84%D8%A7-%D9%85%DB%8C%E2%80%8C%D8%A8%D8%B1%DB%8C%D9%85%7C-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%A8%D8%B1%D8%A7%DB%8C-%DB%B1%DB%B8-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%DA%A9%D9%87-%D8%B4%D8%B1%D8%A7%DB%8C%D8%B7-%D8%B3%D8%AE%D8%AA%DB%8C-%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T12:34:00+00:00"/>
    <meta property="og:title" content="روحانی: کشور در شرایط عادی نیست| اگر رییس‌جمهور دیگری در آمریکا بود مذاکره می‌کردیم| درآمد حقوق‌بگیران ثابت را بالا می‌بریم| بسته حمایتی برای ۱۸ میلیون خانوار که شرایط سختی دارند"/>
    <meta property="og:description" content="از اردیبهشت 98 روند تورم کاهش و رشد اقتصادی افزایش یافت/ سال آتی حقوق و درآمد حقوق بگیران ثابت را بالا می بریم/ ماهیانه غیر از یارانه، بسته حمایتی در اختیار مردم قرار می دهیم/ باید بر اساس توانمندی های خودمان، کشور را اداره کنیم / در صادرات باید کالاهای خود را به بهترین کیفیت و بسته بندی ارائه کنیم/ راه مذاکره را رها نکرده و به مذاکره هم اتکا نکرده‌ایم؛ اکنون در روند مذاکرات، در اصول توافق کرده‌ایم اما در شیوه اجرا مشکل داریم/ از این استکبار بالاتر وجود ندارد که به مردم بگوییم راهی که شما انتخاب کردید، درست نبوده و راهی که ما می‌گوییم درست است/باید تلاش کنیم تا سرّ مردم را نگه داریم. اگر کسی جرمی یا جنایتی کرده باید مطابق قانون با او برخورد شود/هرگز زمانی نبوده که برای فروش نفت و حرکت یک کشتی نفتکش از بندرهای ایران به دنیا تا این حد دچار مشکل شویم"/>
  </head>
  <body>
    <article>
      <h1>روحانی: کشور در شرایط عادی نیست| اگر رییس‌جمهور دیگری در آمریکا بود مذاکره می‌کردیم| درآمد حقوق‌بگیران ثابت را بالا می‌بریم| بسته حمایتی برای ۱۸ میلیون خانوار که شرایط سختی دارند</h1>
      <h2>در بستن و در تخته کردن و قفل زدن هنر نیست، بلکه گشودن این درها اهمیت دارد</h2>
      <address>
        <time datetime="2019-11-12T12:34:00+00:00">12 Nov 2019, 12:34</time>
      </address>
      <p>
        <i>از اردیبهشت 98 روند تورم کاهش و رشد اقتصادی افزایش یافت/ سال آتی حقوق و درآمد حقوق بگیران ثابت را بالا می بریم/ ماهیانه غیر از یارانه، بسته حمایتی در اختیار مردم قرار می دهیم/ باید بر اساس توانمندی های خودمان، کشور را اداره کنیم / در صادرات باید کالاهای خود را به بهترین کیفیت و بسته بندی ارائه کنیم/ راه مذاکره را رها نکرده و به مذاکره هم اتکا نکرده‌ایم؛ اکنون در روند مذاکرات، در اصول توافق کرده‌ایم اما در شیوه اجرا مشکل داریم/ از این استکبار بالاتر وجود ندارد که به مردم بگوییم راهی که شما انتخاب کردید، درست نبوده و راهی که ما می‌گوییم درست است/باید تلاش کنیم تا سرّ مردم را نگه داریم. اگر کسی جرمی یا جنایتی کرده باید مطابق قانون با او برخورد شود/هرگز زمانی نبوده که برای فروش نفت و حرکت یک کشتی نفتکش از بندرهای ایران به دنیا تا این حد دچار مشکل شویم</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رییس جمهور با علام اینکه در نیویورک پیشنهادات نسبتا خوبی به ایران داده شد اعلام کرد: شرایط طوری بود که باید به رییس جمهور امریکا اعتماد می‌کردیم که کار بسیار سختی بود، شاید اگر رییس جمهور دیگری در امریکا بود این کار تا اول مهر ماه انجام و تمام می شد.</p>
      <p>حجت الاسلام و المسلمین حسن روحانی امروز (سه شنبه) در جلسه شورای اداری استان کرمان خطاب به مردم گفت: راه و مسیری که دولت و نظام انتخاب کرده، درست است و حق با شماست که سختی های زیادی دارید، اما شرایطی بود که دشمنان برای ما به وجود آوردند و ما آغازگر نبودیم.</p>
      <figure>
        <img src="https://aftabnews.ir/files/fa/news/1398/8/21/358326_197.jpg"/>
      </figure>
      <p>وی ادامه داد: شبانه روز تلاش می کردیم برجام نشکند، کار مهمی بود و با همه توان تلاش کردم برجام شکسته نشود.طی این سه روز کارخانجاتی که افتتاح شد، در سایه برجام ایجاد شد و قطعات آنها با برجام وارد و راه اندازی شد.</p>
      <p>وی در ادامه با اشاره به دلایلی که برجام را به این نقطه رساند، گفت: اسرائیل اعلام کرد فشار چندین ماهه ما بود که ترامپ را وادار کرد از برجام خارج شود و عربستان گفت که پول دادیم.</p>
      <p>وی با بیان اینکه اگر مشکل داریم، از جای دیگر و از دشمنان و بدخواهان ماست، تصریح کرد: همه خوشحال بودند که امریکا از برجام خارج شده و ایران خارج می شود و تحریم ها برمی گردد و می گویند ایران به هم زد و نمی گویند امریکا اول خارج شد.</p>
      <p>روحانی با یادآوری اینکه مهلت دادیم که اروپا اگر جبران کند، در برجام می‌مانیم، افزود:ما یک سال صبر کردیم و هیچ شخصی در دنیا نمی تواند به ما ایراد بگیرد که چرا از تعهدات برجامی خارج می شوید؟ یک سال صبر کردیم و تا امروز نتوانسته اند ما را به شورای امنیت برگردانند، زیرا با منطق و حساب شده کار را انجام می دهیم.</p>
      <p>رییس جمهور اضافه کرد: راهی که ما انتخاب کردیم راه مقاومت و ایستادگی و کاهش تعهدات برجامی و مذاکره با دنیا همه در کنار هم و درست است. با دنیا حرف می زنیم و پیشنهاد می‌دهند و پیشنهادمی دهیم و تا امروز پیشنهادات را قبول نکرده ام. در نیویورک پیشنهادات نسبتا خوبی داده شد و می توانستم تصمم بگیرم که تحریم را بشکنیم و شرایط طوری بود که باید به رییس جمهور امریکا اعتماد می‌کردیم که کار بسیار سختی بود، شاید اگر رییس جمهور دیگری در امریکا بود این کار تا اول مهر ماه انجام و تمام می شد.</p>
      <p>وی در ادامه با بیان اینکه در این مسیر کشورهایی واسطه شده ‌اند و ما هنوز با آنها صحبت می‌کنیم ، آنها پیشنهاد می دهند و ما نیز پیشنهاد می دهیم، گفت تقریبا در اصول به توافق رسیده‌ایم در شیوه اجرا مشکل داریم راه مذاکره را ما رها نمی کنیم، اما به مذاکره هم اتکا نمی‌کنیم.</p>
      <p>رییس جمهور در ادامه گفت: عده ای از اول سال 97 به ما می گفتند راهی به جز کوپنی کردن اجناس ندارید اما سیاست دیگری مدنظر بنده بود و گفتیم باید تلاش کنیم جنس به اندازه لازم در بازار وجود داشته باشد و مردم احساس ثبات داشته و احساس کنند روند کشور امیدبخش است.</p>
      <p>وی افزود: ذخایر استراتژیک را به طور مداوم مراقبت می‌کنیم و کالا در بازار وجود دارد.</p>
      <p>روحانی تصریح کرد: مسئله دیگر قدرت خرید مردم بود که پایین آمده و پول کمی که از فروش نفت در اختیار ماست کم است و به همه ما فشار آمده است.</p>
      <figure>
        <video src="https://aftabnews.ir/files/fa/news/1398/8/21/358333_633.mp4"/>
      </figure>
      <p>تعداد بازدید : 67</p>
      <p><a href="https://aftabnews.ir/fa/news/621141/%D8%B1%D9%88%D8%AD%D8%A7%D9%86%DB%8C-%DA%A9%D8%B4%D9%88%D8%B1-%D8%AF%D8%B1-%D8%B4%D8%B1%D8%A7%DB%8C%D8%B7-%D8%B9%D8%A7%D8%AF%DB%8C-%D9%86%DB%8C%D8%B3%D8%AA%7C-%D8%A7%DA%AF%D8%B1-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AF%DB%8C%DA%AF%D8%B1%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF-%D9%85%D8%B0%D8%A7%DA%A9%D8%B1%D9%87-%D9%85%DB%8C%E2%80%8C%DA%A9%D8%B1%D8%AF%DB%8C%D9%85%7C-%D8%AF%D8%B1%D8%A2%D9%85%D8%AF-%D8%AD%D9%82%D9%88%D9%82%E2%80%8C%D8%A8%DA%AF%DB%8C%D8%B1%D8%A7%D9%86-%D8%AB%D8%A7%D8%A8%D8%AA-%D8%B1%D8%A7-%D8%A8%D8%A7%D9%84%D8%A7-%D9%85%DB%8C%E2%80%8C%D8%A8%D8%B1%DB%8C%D9%85%7C-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%A8%D8%B1%D8%A7%DB%8C-%DB%B1%DB%B8-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%DA%A9%D9%87-%D8%B4%D8%B1%D8%A7%DB%8C%D8%B7-%D8%B3%D8%AE%D8%AA%DB%8C-%D8%AF%D8%A7%D8%B1%D9%86%D8%AF#">کد ویدیو</a> دانلود <a href="https://aftabnews.ir/files/fa/news/1398/8/21/358333_633.mp4">فیلم اصلی</a></p>
      <p>وی ادامه داد: در سال جاری 20 درصد به حقوق حقوق بگیران ثابت اضافه کردیم که البته به حقوق کارگران بیش از 30 درصد اضافه شده که برای این بود مقداری از بار روی دوش مردم کم شود و برای سال آینده برای حقوق بگیران ثابت ناچار هستیم مقداری افزایش بدهیم و این کار را خواهیم کرد.</p>
      <p>رییس جمهور با اشاره به اینکه کار بعدی این است که بسته حمایتی در اختیار خانواده هایی بگذاریم که قدری فشار روی آنها بیشتر است، افزود: این کار یکی از مشکلات دولت است و اینکه دولت بخواهد امروز بگوید چند خانواده در کشور وضعشان خوب یا میانه است و چقدر مشکلات زیاد هستند، این طبقه بندی را ندارد.</p>
      <p>وی افزود: نه اینکه دولت نمی تواند این اطلاعات را به دست بیاورد. برای من خیلی سخت بوده که اجازه بدهم همه امکانات در اختیار یک جا باشد. ما می توانیم به دست بیاوریم منتها باید به زندگی مردم سرک بکشیم.</p>
      <p>روحانی تصریح کرد: از اول دولت یازدهم مقاومت کرده‌ام، زیرا سرک کشیدن مضرات و منافعی دارد و مضرات آن بیشتر است و تا کنون زیر بار نرفته ایم و اگر دولت چنین تصمیمی بگیرد، می توانیم مشخص کنیم خانواده های نیازمند چه کسانی هستند.</p>
      <p>وی بیان کرد: محاسبات اولیه می گوید 24 میلیون و 600 هزار خانوار در کشور داریم که حدود 7 میلیون خانوار مطمئن هستیم وضع زندگی خوبی دارند و 18 میلیون زندگی را به سختی می گذرانند که تصمیم داریم ماهیانه یک بسته حمایتی در اختیارشان بگذاریم و کارت ها شارژ شود تا بتوانند مواد ضروری لازم را استفاده کنند برای اینکه مقداری فشار از دوش مردم کم شود.</p>
      <p>وی در بخش دیگری از سخنانش بیان کرد: اینکه باید مقابل استکبار بایستیم درست است اینکه امریکا بدعهد است درست است اینکه نباید زندگی مردم را به بیرون وصل کنیم، درست است اما باید بر مبنای توانمندی ها و امکانات خودمان کشور را اداره و ضروریات زندگی مردم را در نظر بگیریم.</p>
      <p>روحانی اظهار کرد: دارو باید در دسترس مردم باشد و منابع و ذخایر ما همیشه باید تضمین باشد. نمی شود روزی دارو و یا گندم نباشد.</p>
      <p>وی افزود: در 20 روز نخست ریاست جمهوری شبانه روز کار را بر روی ذخایر گندم گذاشتیم تا زندگی مردم عادی باشد و در طول دولت تدبیر و امید در گندم هیچ مشکلی نداشته ایم و باید به مردم اطمینان داده و زندگی آنها تامین شود.</p>
      <p>رییس جمهور بیان کرد: اقتصاد دو بخش شامل اقتصاد دولت و اقتصاد عمومی جامعه است که به طور نسبی اقتصاد عمومی جامعه خوب است و دلیلش این است که در همه زمینه ها پیشرفت داریم و اینکه اعلام شد فروش مس امسال 15 درصد افزایش داشته نشان دهنده همین مسئله است.</p>
      <p>وی افزود: اینکه در 24 ساعت بیش از 14 هزار میلیارد تومان پروژه در یک استان افتتاح می شود نشان می دهد وضع عمومی اقتصاد خوب است که وابسته به کمک همه است و همه باید تلاش کرده صادرات را افزایش داده و واردات را جایی که نیاز نداریم کم بکنیم.</p>
      <p>روحانی با اشاره به اینکه باید بتوانیم بازار هدف را گرفته و روابط تجاری را با دنیا گسترش بدهیم، تصریح کرد: باید فرهنگ بازار هدف را شناخته و در بسته بندی و ... کار کنیم که این ها تخصص می خواهد.</p>
      <p>وی با تاکید بر امانت داری در بازار عنوان کرد: اخلاق همین است که در کار رعایت کنیم و نباید اعتماد را بشکنیم و باید در صادرات تلاش کنیم بهترین میوه، محصول، بسته بندی و سالم ترین و با اخلاق ترین کار صورت بگیرد.</p>
      <p>رییس جمهور با بیان اینکه برند مهم است، اظهار کرد: اخلاق فقط به سلام و لبخند نیست. اخلاق این است که در اقتصاد و کار بازار امانت رعایت شود و این برای ما مهم است.</p>
      <p>وی تصریح کرد: سرمایه اصلی ما اسلام، اهل بیت و فرهنگ پیامبر و قرآن است که به ما یاد داده اند چگونه معامله کرده و با همسایه رفتار کنیم.</p>
      <p>روحانی با مطرح کردن اینکه چرا در زندگی مردم تجسس می کنیم؟ گفت: همینطور مردم را تکفیر و تقدیس می کنیم. اخلاقی که پیامبر به ما یاد داده، مهم است و در روایات ماست که برخی اخلاق را از سنت خداوند یاد بگیریم که کتمان کردن سرّ یکی از آنهاست.</p>
      <p>وی تصریح کرد: یکی از افتخارات ما افشا کردن است. در حالی که اگر کسی جرم، جنایت و تعدی کرده طبق قانون و مقررات باید برخرد شود هرچند قانون همه جا کار نمی کند. قانون برای محدوده خاص است، آنچه که همه جا کار می کند، اخلاق است.</p>
      <p>روحانی با بیان اینکه در بخشی از موارد قانون محدودیت دارد، افزود: باید اخلاق حاکم باشد. قانون هم باید باشد اما از قانون مهم تر، اخلاق است و باید اخلاق را در جامعه حاکم کنیم. اگر توانستیم اخلاق پیامبری را حاکم کنیم، جنس خوب و با کیفیت تولید می کنیم و به مردم راست می گوییم و از حق برکت می خواهیم نه از گرانی جنس و خداوند ما را یاری می کند.</p>
      <p>رییس جمهور در بخش پایانی سخنان خود اظهار کرد: نکند شیاطین در ماه های آینده که انتخابات است و به طور طبیعی در انتخابات لحن ها و صداها بالا می رود، بین ماها تفرقه، اشکال و فاصله ایجاد کنند.</p>
      <p>وی افزود: بگذاریم مردم و کاندیداها آزاد باشند و رای مردم معیار باشد. احراز نهایی را به دست مردم بدهیم.</p>
      <p>روحانی تصریح کرد: طبق قانون و مقررات باید برخورد کرد. در صلاحیت ها جاهایی که شک و تردید داریم و یا تردیدهای بسیار جزئی، نباید رد شود. باید مقداری باز بگذاریم و انتخاب را دست مردم بدهیم.</p>
      <p>وی با اشاره به اینکه مردم ما فهیم، رشید، انقلابی و علاقمند به کشور هستند، تصریح کرد: خیلی به فکر جناح و حزب نباشیم. یک فرد لایق و دلسوز و علاقمند به کشور که اهل سوء استفاده و رانت نیست برای مجلس انتخاب کنیم که مجلس آینده بهتر و فعال تر باشد.</p>
      <p>روحانی همچینین در ابتدای سخنان خود با تبریک هفته وحدت و ولادت پیامبر اسلام صلی الله علیه و آله اظهار کرد: وجود، حضور، رسالت و سیره پیامبر اعظم سراسر رحمت برای جهانیان بود، هست و خواهد بود.</p>
      <p>وی افزود: پیامبر و قرآنش به حق بود و نکته مهم این است که قرآن به ما امید می دهد باطل ماندنی نیست و ممکن است چند سالی سر و صدایی بکند، اما باطل نمی ماند و آنچه در تاریخ می ماند حق است و همه آرزوی ما این است که در مسیر حق حرکت بکنیم.</p>
      <p>روحانی با ابراز امیدواری از بهره برداری از فضا و فرصت هفته وحدت برای خدمت به مردم بیان کرد: اگر حاصل عمر ما خدمت به مردم و یا هدایت یک انسان باشد، برای ما بس است و خیلی مهم است که از این فضا درست استفاده کنیم.</p>
      <p>وی تصریح کرد: نا امید کردن مردم، تخریب و آبروی یک نفر را بردن بسیار آسان است. اما چه کسی می تواند این آبرو را برگرداند. آبرویی که رسانه ای، فرد و تریبونی از یک فرد یا یک جمع می برد، چگونه می توان برگرداند؟</p>
      <p>رییس جمهور گفت: اینکه در میان مردم تزلزل فکر و تشویش اذهان ایجاد کنیم و مردم را نسبت به آینده نگران کنیم و بخواهیم به مردم بگوییم راهی که شما انتخاب کرده اید درست نیست، استکبار است.</p>
      <p>وی افزود: استکبار این است که یک جمع، گروه و فرد بگوید شما همه اشتباه می کنید و ما حرف درست را می زنیم و کار ابلیس نیز همین بود که در برابر حق سر فرود نیارود و گفت من بهتر هستم.</p>
      <p>روحانی با اشاره به اینکه همه این مسیری که قرآن برای ما ترسیم می کند این است که در برابر حق سر فرود بیاوریم، اظهار کرد: اسلام حق است و انقلاب اسلامی، عزت مردم ایران، احقاق حقوق مردم، ایستادگی در برابر فشار بیگانگان، وحدت، نشاط مردم و دروغ نگفتن حق است. تهمت نزدن هم لازم است.</p>
      <p>وی در ادامه بیان کرد: ما در شرایط عادی و ساده ای نیستیم و شرایط ما در کشور سخت و پیچیده است و اگر از آغاز انقلاب اسلامی تا امروز در نظر بگیریم در این 41 سال سخت ترین روزها، روزها و ماه های اخیر بوده است.</p>
      <p>رییس جمهور اظهار کرد: از آغاز انقلاب برای فروش نفت و برای حرکت یک نفتکش از ایران برای بندرهای دنیا چه زمانی این همه سختی داشته ایم؟</p>
      <p>وی افزود: یک بار در زمان جنگ تحمیلی و در سال 64 دو هفته نفت ما قطع شد که خارک بمباران شده بود و این اتفاق موجب ایجاد ستاد پدافند کشور شد و به غیر از این مورد دیگر فروش نفت ما قطع نشده است.</p>
      <p>روحانی با بیان اینکه کسی که خیلی به مسائل بودجه و اقتصاد کشور آشنا نیست ممکن است بگوید نفت نفروشیم، افزود: منابع بزرگ خدادادی برای استفاده است و در بستن و قفل کردن که هنر نیست، باز کردن هنر است.</p>
      <p>وی اظهار کرد: در سال های 90 و 91 که تحریم به نفت فشار آورد، فروش نفت مقداری کاهش پیدا کرد. بعد از برجام نفت آزاد شد و از یک میلیون بشکه به 2 میلیون و 800 هزار بشکه رسیدیم.</p>
      <p>رییس جمهور گفت: 800 میلیون دلار خرج کریم تا چاه های نفت را از نو به خط بیاوریم در سال 94 و در سال 95 بالاترین فروش نفت را داشتیم و این سال بالاترین رشد اقتصادی ایران در سطح دنیا بود. وقتی نفت استخراج نمی شود، دوباره به خط آوردن چاه ها مشکلات دارد.</p>
      <p>وی افزود: بودجه سالیانه ما حدود 450 هزار میلیارد تومان است که برای مصارف دولت و خدمات مردم نیاز داریم که در این شرایط نیاز به ریال برای اداره کشور داریم.</p>
      <p>روحانی با بیان اینکه عدد بودجه از کجا باید به دست بیاید؟ افزود: اینکه می گویند دولت چرا این کار را نکرد(اجرای پروژه و یا ...؟) بدون منابع و پول که نمی شود.</p>
      <p>رییس جمهور تصریح کرد: دادن مالیات یک امر واجب است و همه مردم باید مالیات را بپردازند و مقام معظم رهبری در جلسه ای به بنده فرمودن"همه باید به مردم تاکید کنند که دادن مالیات واجب شرعی است".</p>
      <p>وی با بیان اینکه دادن مالیات قانون و اجرای آن وظیفه است، افزود: چقدر مالیات می توانیم بگیریم؟ بالاترین مالیاتی که پیش بینی می شود سال آینده بگیریم 150 هزار میلیارد تومان است.</p>
      <p>روحانی اظهار کرد: برای گمرکات حدود 20 هزار میلیارد تومان پیش بینی شده که وابسته به صادرات و واردات است.</p>
      <p>رییس جمهور گفت: درآمد اصلی که کشور را اداره می کند پول نفت است و اگر امروز در شرایط عادی بودیم به طور متوسط در سال 60 میلیارد دلار نفت می فروختیم.</p>
      <p>وی با اشاره به این مطلب که اینکه پول نفت را در کجا مصرف کنیم، بحث دیگر و سر جای خود درست است، افزود: اداره کشور نیاز به ریال دارد.</p>
      <p>روحانی بیان کرد: اکنون 30 درصد درآمد لازم کشور ما از طریق مالیات و عوارض گمرکی است در حالی که در دنیا 72 تا 80 و بعضی از کشورها 100 درصد از مالیات است.</p>
      <p>وی با بیان اینکه مردم باید همکاری کرده و دادن مالیات را وظفه خود بدانند، افزود: مالیات را می دهند و امنیت، آموزش، بهداشت و درمان، محیط زیست، انرژی و ... دریافت می کنند. هرچه در این زمینه کم کاری شود به ضرر همه ماست و همه ما خسارت می بینیم.</p>
      <p>رییس جمهور با بیان اینکه ما نیاز به ارز خارجی هم داریم، گفت: یکسری واردات با ارز خارجی امکانپذیر است و اینها خدمات است و سالانه حدود 50 تا 60 میلیارد دلار نیاز کشور است.</p>
      <p>وی افزود: سالانه 15 میلیارد دلار که برای کالای اساسی و دارو مصرف می کنیم با ارز 4200 تومانی می دهیم که در بازار آزاد ممکن است 11 هزار تومان باشد و ما سوبسید می دهیم و اگر ندهیم قیمت ها افزایش پیدا می کند.</p>
      <p>روحانی تصریح کرد: تک نرخی بودن ارز خواصی دارد اما دو نرخی بودن موجب فساد و سوءاستفاده هایی در گوشه و کنار می شود که گاهی متوجه می شویم و گاهی ممکن است نتوانیم مدارک لازم را تهیه کنیم و زمانی که تک نرخی باشد فساد نیست.</p>
      <p>وی بیان کرد: ما محاسبه کردیم که اگر کالای اساسی تک نرخی شود قیمت اجناس موردنیاز مردم دو برابر می شود و شاید بیش از 100 ساعت با اقتصاددانان و وزراء در جلسه بوده و در این باره بحث کرده ایم و شاید زمانی اجرایی شود که اکنون نیز خروج تدریجی برخی کالاها آغاز شده است.</p>
      <p>رییس جمهور اظهار کرد: اداره کشور نیازمندی هایی دارد و وقتی دشمن برای ما مشکلات ایجاد می کند، حرکت ما کند می شود که علت کندی این است که امکانات مالی لازم امروز در اختیار ما نیست.</p>
      <p>وی با اشاره به اینکه اداره کشور در سخت ترین شرایط است، افزود: البته ما نه متزلزل و نه نگران هستیم. هرچه فشار به دولت بیشتر شود، به معنای این است که خدا ما را دوست داشته که سنگین ترین بار را بر دوش ما بگذارد.</p>
      <p>روحانی با اشاره به تهمت هایی که به دولت زده می شود، تصریح کرد: اگر هدف ما برای خدا است، نباید از این تهمت ها بترسیم و اگر هدف خدا نیست، اصلا نباید می آمدیم. ما با امید حق و اتکال به خداوند هیچ تزلزل نداریم.</p>
      <figure>
        <video src="https://aftabnews.ir/files/fa/news/1398/8/21/358335_531.mp4"/>
      </figure>
      <p>تعداد بازدید : 39</p>
      <p><a href="https://aftabnews.ir/fa/news/621141/%D8%B1%D9%88%D8%AD%D8%A7%D9%86%DB%8C-%DA%A9%D8%B4%D9%88%D8%B1-%D8%AF%D8%B1-%D8%B4%D8%B1%D8%A7%DB%8C%D8%B7-%D8%B9%D8%A7%D8%AF%DB%8C-%D9%86%DB%8C%D8%B3%D8%AA%7C-%D8%A7%DA%AF%D8%B1-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AF%DB%8C%DA%AF%D8%B1%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF-%D9%85%D8%B0%D8%A7%DA%A9%D8%B1%D9%87-%D9%85%DB%8C%E2%80%8C%DA%A9%D8%B1%D8%AF%DB%8C%D9%85%7C-%D8%AF%D8%B1%D8%A2%D9%85%D8%AF-%D8%AD%D9%82%D9%88%D9%82%E2%80%8C%D8%A8%DA%AF%DB%8C%D8%B1%D8%A7%D9%86-%D8%AB%D8%A7%D8%A8%D8%AA-%D8%B1%D8%A7-%D8%A8%D8%A7%D9%84%D8%A7-%D9%85%DB%8C%E2%80%8C%D8%A8%D8%B1%DB%8C%D9%85%7C-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%A8%D8%B1%D8%A7%DB%8C-%DB%B1%DB%B8-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%DA%A9%D9%87-%D8%B4%D8%B1%D8%A7%DB%8C%D8%B7-%D8%B3%D8%AE%D8%AA%DB%8C-%D8%AF%D8%A7%D8%B1%D9%86%D8%AF#">کد ویدیو</a> دانلود <a href="https://aftabnews.ir/files/fa/news/1398/8/21/358335_531.mp4">فیلم اصلی</a></p>
      <p>وی افزود: همه پیش بینی های اقتصادانان کشور می‌گفت که اگر وضع 97 به 98 برسد تورم سه رقمی می شود اما کسی که سیاست بین الملل دنیا، روابط قدرت در ایران و روحیه مردم را نداند، نمی تواند با فرمول اقتصادی محاسبه کرده و چیزی به دست آورد.</p>
      <p>روحانی گفت: وارد سال 98 شدیم و از اردیبهشت نشانه های نصرت و پیروزی را دیدیم و ماه به ماه تورم ما مقداری کاهش پیدا کرد و دنیا تعجب کرد که ما در یک سال اخیر بیش از 800 هزار شغل خالص ایجاد کردیم که کار عظیم و بزرگی بود. البته مردم در رنج و مشکلات هستند.</p>
      <p>رییس جمهور همچنین در جلسه شورای اداری استان کرمان و افتتاح بیش از ۱۰۰۰ پروژه در استان کرمان به صورت ویدیو کنفرانس با اشاره به پروژه های افتتاح شده در استان کرمان اظهار کرد: این پروژه ها نشان می دهد که بخش خصوصی و دولت در کنار یکدیگر بوده اند و افتتاح ۸ هزار میلیارد تومان پروژه های صنعتی در استان نشان از این همکاری و همدلی بوده است.</p>
      <p>وی با بیان اینکه این رقم، رقم بسیار بزرگی است که نشان می دهد کارآفرینان، شرکت های فعال و همه ارگان ها در کنار دولت مشغول به کار هستند افزود: افتتاح کارخانه اسید سولفوریک مجموعه مس سرچشمه نه تنها از بعد صنعتی بلکه از دیدگاه زیست محیطی بسیار مهم است و باید سلامت و زندگی خوب مردم به عنوان هدف اول ما باشد و این طرح برای مردم رفسنجان و استان کرمان را بسیار خوب ارزیابی می کنیم.</p>
      <p>روحانی با اشاره به افتتاح ۱۴ طرح ورزشی در استان کرمان گفت: خوشحالیم که برخی از تلاش های وزارت ورزش و جوانان برای روستاها است و یکی از افتخارات این دولت برای تلاش به خدمت رسانی به روستاها بوده و آمار و ارقام نشان می دهد که تلاش ۸ ساله این دو دولت، کارهای بزرگی در آب، برق، گاز، مدارس، اشتغال، بوم گردی، ارتباطات و ... را برای روستاها انجام داده و خوشحال کننده است که جوانان روستایی احساس کنند همه امکانات زندگی سالم و خوب در کنار آنها قرار دارد.</p>
      <p>وی با بیان اینکه بیش از ۱۱۳۵ طرح با ۵۰۰ میلیارد تومان اعتبار و با اشتغالزایی ۲۲۰۰ نفر در این مراسم افتتاح و برخی نیز آغاز شده است، افزود: ظرفیت صنایع تبدیلی و تکمیلی در دولت تدبیر و امید با افزایش ۶۲ درصدی روبه رو بوده است.</p>
    </article>
  </body>
</html>