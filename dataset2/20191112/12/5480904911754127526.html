<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sborovi-zpevaci-udelali-k-listopadu-1989-videoklip-k-pisni-mlyny/1820074?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:43:00+00:00"/>
    <meta property="og:title" content="Sboroví zpěváci udělali k listopadu 1989 videoklip k písni Mlýny"/>
    <meta property="og:description" content="Praha - Na 3000 sboristů spolu s populárními a operními zpěváky, kteří začali svou kariéru v dětských pěveckých sborech, natočili videoklip k 50. letům Unii českých pěveckých sborů a 30. výročí 17. listopadu 1989. Ve videoklipu k písni Mlýny od Spirituál kvintetu, která zněla při sametové revoluci v ulicích měst, tak například zpívají Adam Plachetka, Vojtěch Dyk, Aneta Langerová, Jana Kirschner, Bára Basiková či Lenka Dusilová a premiéru bude mít v neděli na facebookovém profilu fb.com/ceskesbory. ČTK to dnes sdělil organizátor projektu Lukáš Prchal."/>
  </head>
  <body>
    <article>
      <h1>Sboroví zpěváci udělali k listopadu 1989 videoklip k písni Mlýny</h1>
      <address><time datetime="2019-11-12T12:43:00+00:00">12 Nov 2019, 12:43</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na 3000 sboristů spolu s populárními a operními zpěváky, kteří začali svou kariéru v dětských pěveckých sborech, natočili videoklip k 50. letům Unii českých pěveckých sborů a 30. výročí 17. listopadu 1989. Ve videoklipu k písni Mlýny od Spirituál kvintetu, která zněla při sametové revoluci v ulicích měst, tak například zpívají Adam Plachetka, Vojtěch Dyk, Aneta Langerová, Jana Kirschner, Bára Basiková či Lenka Dusilová a premiéru bude mít v neděli na facebookovém profilu fb.com/ceskesbory. ČTK to dnes sdělil organizátor projektu Lukáš Prchal.</p>
      <p>"Jsem rád, že se do našeho projektu zapojilo tolik lidí a že se zvedla vlna aktivity a soudržnosti nejen mezi sbory všech druhů, ale i mezi hlasovými profesionály, kteří mají ke sborovému zpěvu osobní vztah," uvedl Prchal.</p>
      <p>K natočení videoklipu "Hlasy sametu - Jsme české sbory" k oslavě uvedených výročí jej prý inspirovali italští kolegové, kteří v on-line prostředí vyrobili společný videoklip asi 20 vokálních skupin. Výběr písně byl dán sametovou revoluci. "Píseň Mlýny od Spirituál kvintetu byla součástí pouličních zpěvů během listopadu a zároveň je pro tento účel dobře uchopitelná," uvedl Prchal.</p>
      <p>Doplnil, že refrény zpívají ve videoklipu sbory bez doprovodu hudebních nástrojů a ve slokách se střídají známí zpěváci.</p>
      <p>Unie českých pěveckých sborů se stará o organizované české sborové hnutí. Ve své současné formě existuje 50 let, je ale nástupnickou organizací dřívějších sborových asociací.</p>
    </article>
  </body>
</html>