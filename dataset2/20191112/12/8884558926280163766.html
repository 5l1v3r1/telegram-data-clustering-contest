<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/prometna-nesreca-v-kopru"/>
    <meta property="og:site_name" content="Primorske novice"/>
    <meta property="article:published_time" content="2019-11-12T12:48:41+00:00"/>
    <meta property="og:title" content="Prometna nesreča v Kopru"/>
    <meta property="og:description" content="Včeraj ob 12.10 je bila policija obveščena o prometni nesreči v Kopru, na cesti za Markovec. Povzročiteljica, 32-letna ženska, ki začasno prebiva v Kopru, se je vključevala na cesto in izsilila prednost 40-letnemu vozniku registriranega električnega skuterja iz Kopra, ki je peljal proti Semedelskim razgledom."/>
  </head>
  <body>
    <article>
      <h1>Prometna nesreča v Kopru</h1>
      <address><time datetime="2019-11-12T12:48:41+00:00">12 Nov 2019, 12:48</time> by <a rel="author">Spletno uredništvo</a></address>
      <p>
        <b>Včeraj ob 12.10 je bila policija obveščena o prometni nesreči v Kopru, na cesti za Markovec. Povzročiteljica, 32-letna ženska, ki začasno prebiva v Kopru, se je vključevala na cesto in izsilila prednost 40-letnemu vozniku registriranega električnega skuterja iz Kopra, ki je peljal proti Semedelskim razgledom.</b>
      </p>
      <figure>
        <img src="https://static.primorske.si/foto/highres/gnweb/719418_policija-stop.jpg"/>
        <figcaption>Foto: STA</figcaption>
      </figure>
      <p><b>PRIMORSKA</b> &gt; Voznik skuterja nima veljavnega vozniškega dovoljenja, zato mu sledi obdolžilni predlog, skuter pa so policisti zasegli. Povzročiteljici je bil izdan plačilni nalog.</p>
      <h3>Avto je zgorel</h3>
      <p>V bližini vasi Dane pri Sežani je včeraj dopoldne zgorel avto. Ugotovitve kažejo, da je zagorelo na električni napeljavi.</p>
      <h3>Vozil je pijan</h3>
      <p>Včeraj ob 18. uri so koprski policisti ustavili 41-letnega voznika avtomobila. Pri sebi je imel manjšo količino marihuane, preizkus alkoholiziranosti mu je pokazal 0,49 miligrama alkohola v litru izdihanega zraka. Sledita mu hitri postopek in plačilni nalog.</p>
      <h3>V avtu je imel kokain</h3>
      <p>Včeraj ob 23.20 je na mejni prehod Jelšane pripeljal 35-letni državljan Hrvaške, za katerega je razpisan evropski priporni nalog za prijetje, ki ga je izdalo sodišče v Avstriji zaradi kaznivih dejanj zoper premoženje. Pri varnostnem pregledu osebe so policisti v PVC foliji našli 0,56 grama kokaina, ki so ga zasegli. Privedli so ga na zaslišanje in ga predali v koprske zapore.</p>
      <h3>Nedovoljeno čez mejo</h3>
      <p>Na območju koprske policijske uprave so od ponedeljka do danes obravnavali sedem oseb, ki so nedovoljeno prestopile državno mejo med Hrvaško in Slovenijo.</p>
    </article>
  </body>
</html>