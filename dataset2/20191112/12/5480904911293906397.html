<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-budove-ff-uk-zacala-stavka-studentu-za-klima-potrva-do-stredy/1820066?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:29:00+00:00"/>
    <meta property="og:title" content="V budově FF UK začala stávka studentů za klima, potrvá do středy"/>
    <meta property="og:description" content="Praha - V budově Filozofické fakulty Univerzity Karlovy v úterý začala studentská okupační stávka za klima. Vysokoškoláci tak po vzoru středoškoláků protestují proti klimatickým změnám a za lepší ochranu životního prostředí. Stávka má trvat do středy. Vedení fakulty povolilo během večera studentům ve škole přespat, což během dne odmítalo. Před půlnocí byly na místě desítky lidí. Protest by měl vyvrcholit ve středu demonstrací na Palachově náměstí a pochodem k rektorátu UK."/>
  </head>
  <body>
    <article>
      <h1>V budově FF UK začala stávka studentů za klima, potrvá do středy</h1>
      <address><time datetime="2019-11-12T12:29:00+00:00">12 Nov 2019, 12:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V budově Filozofické fakulty Univerzity Karlovy v úterý začala studentská okupační stávka za klima. Vysokoškoláci tak po vzoru středoškoláků protestují proti klimatickým změnám a za lepší ochranu životního prostředí. Stávka má trvat do středy. Vedení fakulty povolilo během večera studentům ve škole přespat, což během dne odmítalo. Před půlnocí byly na místě desítky lidí. Protest by měl vyvrcholit ve středu demonstrací na Palachově náměstí a pochodem k rektorátu UK.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573557587_P201911120482801.jpg"/>
        </figure>
        <figure>
          <img src="https://i3.cn.cz/6/1573558170_P201911120496501.jpg"/>
        </figure>
        <figure>
          <img src="https://i3.cn.cz/6/1573559020_P201911120514201.jpg"/>
        </figure>
        <figure>
          <img src="https://i3.cn.cz/6/1573595272_P201911121144601.jpg"/>
        </figure>
        <figure>
          <img src="https://i3.cn.cz/6/1573595629_P201911121152501.jpg"/>
        </figure>
        <figure>
          <img src="https://i3.cn.cz/6/1573595676_P201911121153501.jpg"/>
        </figure>
      </slideshow>
      <p>"Základ domluvy o přespání je v tom, že sami studenti převezmou zodpovědnost za dění na fakultě, budou tu mít hlídky, které budou kontrolovat, co se tu děje. Byla to nabídka, se kterou přišli, a my ji rádi akceptovali," řekl večer ČTK proděkan fakulty Daniel Soukup. Během dne přitom uvedl, že vedení fakulty respektuje protest studentů jako vyjádření jejich občanského postoje, trvá ale na tom, aby stávkující v budově zůstali v úterý nejdéle do 22:00. Změnu postoje podle něj způsobilo to, že se studenty se podařilo domluvit na provozních záležitostech nočního dění.</p>
      <p>Zástupci iniciativy Univerzity za klima v úterý nejdříve před několika desítkami mladých lidí na Palachově náměstí přečetli své prohlášení, ve kterém upozornili na to, že stávkou nemíří proti vedení FF UK, ale chtějí vyzvat vládu k omezení emisí. Společnost podle nich potřebuje změnu ve svém přístupu k životnímu prostředí a lidé by v tomto ohledu měli být aktivnější. Současnou situaci přirovnali k době sametové revoluce před 30 lety. Následně se skupina vysokoškoláků vydala do budovy fakulty.</p>
      <p>Stávky by se podle odhadu mluvčího iniciativy Univerzity za klima Kryštofa Říhy mohlo za oba dny zúčastnit několik stovek studentů z různých vysokých škol. Na filozofické fakultě se protest koná z toho důvodu, že z ní je vidět na sídlo vlády ve Strakově akademii a na sídlo prezidenta na Pražském hradě, vysvětlil. Hlavním požadavkem studentů je podle Říhy to, aby vláda začala zavírat uhelné elektrárny.</p>
      <p>V chodbách budovy byly v úterý a budou i ve středu na programu různé debaty a přednášky. Ve středu odpoledne pak mají organizátoři v plánu program zakončit na Palachově náměstí demonstrací s názvem Nechceme oteplování, ale ani Zimu! a následným pochodem k rektorátu UK, řekl ČTK Říha.</p>
      <p>Kromě klimatu tak studenti hodlají protestovat i proti rektorovi UK Tomáši Zimovi. Nelíbí se jim, že za jeho vedení univerzita řešila už několik kauz. Říha připomněl například plagiátorství bývalého prorektora UK Martina Kováře nebo nedávnou aféru kolem spolupráce UK s firmou Home Credit. "Home Credit je společnost Petra Kellnera, který například přispívá na Institut Václava Klause, který popírá klimatické změny, a to je prostě nepřípustné," řekl student.</p>
      <p>Iniciativa Univerzity za klima vznikla podle jedné z organizátorek Michaely Babišové letos na jaře jako reakce na středoškolskou iniciativu Fridays for Future, jejíž vznik podnítila švédská aktivistka Greta Thunbergová. Kromě Prahy funguje také v Brně a Olomouci. Její zářijový protest v Praze byl už pátý, podobné se konaly ve 140 zemích. V Česku se zapojily dvě desítky měst.</p>
    </article>
  </body>
</html>