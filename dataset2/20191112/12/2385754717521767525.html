<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596952/elladitissa-apopoieitai-tin-kypriaki-ypikootita-poios-o-logos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T12:01:00+00:00"/>
    <meta property="og:title" content="Ελλαδίτισσα αποποιείται την κυπριακή υπηκοότητα - Ποιος ο λόγος"/>
    <meta property="og:description" content="Αίτημα αποποίησης της κυπριακής υπηκοότητας υπέβαλε Ελλαδίτισσα μόνιμη κάτοικος Κύπρου. Η γυναίκα είναι κάτοχος κυπριακής και ελληνικής υπηκοότητας και με..."/>
  </head>
  <body>
    <article>
      <h1>Ελλαδίτισσα αποποιείται την κυπριακή υπηκοότητα - Ποιος ο λόγος</h1>
      <address><time datetime="2019-11-12T12:01:00+00:00">12 Nov 2019, 12:01</time> by <a rel="author">SigmaLive</a></address>
      <p>Αίτημα αποποίησης της κυπριακής υπηκοότητας υπέβαλε Ελλαδίτισσα μόνιμη κάτοικος Κύπρου εδώ και πολλά χρόνια. Η γυναίκα είναι κάτοχος κυπριακής και ελληνικής υπηκοότητας και με αίτησή της στο Υπουργείο Εσωτερικών αποποιείται την κυπριακή υπηκοότητα.</p>
      <p>«Αποποιούμαι την κυπριακή υπηκοότητα λόγω της αδυναμίας/ανικανότητας του κράτους να εφαρμόσει αποτελεσματικά τη νομοθεσία που αφορά τα δικαιώματα των ΑμεΑ επισκεπτών σε συγκροτήματα και πολυκατοικίες όσον αφορά τους χώρους στάθμευσης», αναφέρει εισαγωγικά η επιστολή της γυναίκας.</p>
      <p>Το θέμα ανέδειξε με ανάρτησή του ο Δημήτρης Λαμπριανίδης, πρόεδρος της Οργάνωσης Παραπληγικών Κύπρου, ο οποίος γράφει: «Ενώ κάποιοι πληρώνουν ακριβά για την Κυπριακή Υπηκοότητα, κάποιοι άλλοι πληρώνουν για να την αποποιηθούν[!] απογοητευμένοι από την ανικανότητα του κράτους να διαχειριστεί απλά προβλήματα όπως την προστασία των χώρων στάθμευσης για ΑμεΑ σε ιδιωτικά συγκροτήματα οικιών/πολυκατοικίες.</p>
      <p>Αδυναμία που επιτρέπει στους παραβάτες να αποθρασύνονται και να επιτίθενται με ρητορική μίσους σε ανθρώπους που τους ενδιαφέρει η προστασία της νομιμότητας. Δυστυχώς το κράτος είναι ανάπηρο για κάποια θέματα και καθυστερεί να διαχειριστεί το θέμα.</p>
      <p>Περιμένουμε από τους βουλευτές και το Υπουργείο Εσωτερικών να λάβουν μέτρα άμεσα. Επισυνάπτω κομμάτι της επιστολής που συνόδευσε την αίτηση αποποίησης της Κυπριακής Υπηκοότητας της κυρίας η οποία έχει καταγωγή από Ελλάδα και είναι παντρεμένη με Κύπριο και ζει εδώ για πολλά χρόνια. Η αίτηση έγινε πριν λίγες μέρες. Κρίμα».</p>
    </article>
  </body>
</html>