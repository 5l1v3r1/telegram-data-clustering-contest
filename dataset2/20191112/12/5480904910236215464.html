<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/advokat-eu-junqueras-se-stal-poslancem-ep-uz-zvolenim-ve-volbach/1820060?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T12:19:00+00:00"/>
    <meta property="og:title" content="Advokát EU: Junqueras se stal poslancem EP už zvolením ve volbách"/>
    <meta property="og:description" content="Lucemburk - Vězněný katalánský politik Oriol Junqueras, který byl v květnu zvolen poslancem Evropského parlamentu (EP), získal tento mandát už zvolením ve volbách. Vyplývá to z dnes zveřejněného vyjádření generálního advokáta soudu EU. Španělské úřady ale tvrdí, že stíhaný Junqueras se europoslancem nestal, protože nesplnil místní pravidla pro nově zvolené poslance EP. Advokát též uvedl, že o odebrání, či ponechání imunity europoslance rozhoduje Evropský parlament (EP)."/>
  </head>
  <body>
    <article>
      <h1>Advokát EU: Junqueras se stal poslancem EP už zvolením ve volbách</h1>
      <address><time datetime="2019-11-12T12:19:00+00:00">12 Nov 2019, 12:19</time> by <a rel="author" href="http://www.ctk.cz/" target="_blank">ČTK</a></address>
      <p>Lucemburk - Vězněný katalánský politik Oriol Junqueras, který byl v květnu zvolen poslancem Evropského parlamentu (EP), získal tento mandát už zvolením ve volbách. Vyplývá to z dnes zveřejněného vyjádření generálního advokáta soudu EU. Španělské úřady ale tvrdí, že stíhaný Junqueras se europoslancem nestal, protože nesplnil místní pravidla pro nově zvolené poslance EP. Advokát též uvedl, že o odebrání, či ponechání imunity europoslance rozhoduje Evropský parlament (EP).</p>
      <p>Junqueras byl minulý měsíc španělským nejvyšším soudem odsouzen ke 13 letům vězení za neústavní referendum o nezávislosti Katalánska z roku 2017. Jeho advokáti tvrdí, že měl proti trestnímu stíhání imunitu, protože se už zvolením v květnových volbách europoslancem stal.</p>
      <p>Španělské úřady ale namítají, že se europoslancem nestal, protože se nezúčastnil oficiálního převzetí aktu nových europoslanců ve španělském parlamentu. Podle španělských zákonů se mohou lidé zvolení do EP ve Španělsku stát europoslanci jen tehdy, když složí přísahu na španělskou ústavu. Junqueras se ale aktu zúčastnit nemohl, protože byl ve vazbě a vycházku mu nepovolili právě kvůli procesu, v němž byl souzen za vzpouru.</p>
      <p>"Získání mandátu evropského poslance je výhradně výsledkem hlasu voličů a nemůže být podmíněno žádnou další formalitou," uvedl advokát soudu EU Maciej Szpunar, jehož doporučení unijní soud může, ale také nemusí respektovat. Většinou se jím však řídí. Ve svém stanovisku dnes advokát také uvedl, že o imunitě europoslanců rozhoduje Evropský parlament.</p>
      <p>Právníci EP a Evropské komise 14. října při jednání u soudu v Lucemburku uvedli, že europoslanec nemá imunitu, dokud nepřevezme mandát a nekoná se ustavující zasedání nového Evropského parlamentu po evropských volbách.</p>
      <p>Na imunitu europoslance se odvolává například i bývalý katalánský premiér Carles Puigdemont, který byl rovněž v květnu ve Španělsku zvolen europoslancem. Ani on se nezúčastnil oficiálního aktu nově zvolených europoslanců ve španělském parlamentu, protože je na útěku před místní justicí. Ta ho viní ze vzpoury také kvůli referendu z roku 2017.</p>
    </article>
  </body>
</html>