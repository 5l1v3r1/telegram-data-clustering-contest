<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231738/"/>
    <meta property="og:site_name" content="Українська правда"/>
    <meta property="article:published_time" content="2019-11-12T12:20:58+00:00"/>
    <meta property="og:title" content="Арахамія знайшов виправдання мільйонам Дубінського і натякнув на заздрість"/>
    <meta property="og:description" content="Глава фракції “Слуги народу” Давид Арахамія заявив, що розслідування журналістів проекту Bihus.info про багатство народного депутата Олександра Дубінського не містить матеріалів для корупційного розслідування. Фото"/>
  </head>
  <body>
    <article>
      <h1>Арахамія знайшов виправдання мільйонам Дубінського і натякнув на заздрість</h1>
      <address>
        <time datetime="2019-11-12T12:20:58+00:00">12 Nov 2019, 12:20</time>
      </address>
      <p>Глава фракції "Слуги народу" Давид Арахамія заявив, що розслідування журналістів проекту Bihus.info про багатство народного депутата Олександра Дубінського не містить матеріалів для корупційного розслідування.</p>
      <p><b>Джерело:</b> <a href="http://ua.interfax.com.ua/">"Інтерфакс-Україна"</a> з посиланням на спілкування Арахамії з журналістами</p>
      <p><b>Пряма мова: </b>"Він не був держслужбовцем ніколи. Хто може тоді розслідувати? Я взагалі не зрозумів суті розслідування: це був сюжет про заздрість? Як це назвати? Якби це був держслужбовець-корупціонер, він нажив, у нього була б маленька зарплата, а такі статки - потрібно робити розслідування і розбиратися. Якщо це приватна особа, то я бажаю всім приватним особам мати такі статки, як у пана Дубінського, його мами і всіх родичів".</p>
      <p><b>Деталі: </b>Відповідаючи на питання журналістів щодо неспівмірності заробітної плати Дубинського-журналіста і розмірів його статків, Арахамія сказав, що це повинен коментувати Дубінський, додавши, що говорити про розслідування недоречно.</p>
      <figure>
        <img src="https://img.pravda.com/images/doc/e/f/efd544c-1.jpg"/>
        <figcaption>Після оприлюднення розслідування Bihus.Info про розкішні машини матері Дубінського той вдягнув на роботу футболку з глузливим написом<cite>Фото: Milan Lelich</cite></figcaption>
      </figure>
      <p>
        <b>Передісторія:</b>
      </p>
      <ul>
        <li>У своєму розслідуванні "Наші Гроші" на Bihus.Info розповіли, що нардеп з фракції "Слуга народу", ексжурналіст Олександр <a href="https://www.pravda.com.ua/news/2019/11/11/7231666/">Дубінський</a>, його дружина і його мати володіють 24-ма квартирами загальною площею 2000 квадратних метрів, земельними ділянками площею 70 соток і 17 автомобілями. Загальна вартість майна становить 2,5 мільйона доларів.</li>
      </ul>
      <related>
        <a href="https://www.pravda.com.ua/news/2019/11/12/7231732/"/>
        <a href="https://www.pravda.com.ua/news/2019/11/12/7231711/"/>
        <a href="https://www.pravda.com.ua/news/2019/11/12/7231670/"/>
      </related>
    </article>
  </body>
</html>