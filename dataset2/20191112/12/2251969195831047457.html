<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/nuove-telecamere-in-arrivo-avranno-la-visione-notturna-e-leggeranno-le-targhe/1323987/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T12:00:18+00:00"/>
    <meta property="og:title" content="Nuove telecamere in arrivo: avranno la visione notturna e leggeranno le targhe"/>
    <meta property="og:description" content="MATELICA - Il Comune ha approvato anche una convenzione con i carabinieri per utilizzare gli occhi elettronici in occasione di indagini"/>
  </head>
  <body>
    <article>
      <h1>Nuove telecamere in arrivo: avranno la visione notturna e leggeranno le targhe</h1>
      <h2>MATELICA - Il Comune ha approvato anche una convenzione con i carabinieri per utilizzare gli occhi elettronici in occasione di indagini</h2>
      <address><time datetime="2019-11-12T12:00:18+00:00">12 Nov 2019, 12:00</time> by <a rel="author">Monia Orazi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Fnuove-telecamere-in-arrivo-avranno-la-visione-notturna-e-leggeranno-le-targhe%2F1323987%2F">Condividi119</a><a href="https://twitter.com/intent/tweet?text=Nuove+telecamere+in+arrivo%3A++avranno+la+visione+notturna++e+leggeranno+le+targhe&amp;url=https%3A%2F%2Fwww.cronachemaceratesi.it%2F2019%2F11%2F12%2Fnuove-telecamere-in-arrivo-avranno-la-visione-notturna-e-leggeranno-le-targhe%2F1323987%2F">Tweet</a>Email119 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/telecamere-650x415.jpg"/>
      </figure>
      <p> </p>
      <p><b>Nuove telecamere in arrivo a Matelica, la giunta comunale guidata dal sindaco Massimo Baldini ha anche approvato una convenzione che permette al comando dei carabinieri di entrare nel sistema di videosorveglianza, senza dover chiedere autorizzazioni, per finalità relative ad ordine pubblico ed eventuali indagini da seguire per furti rapine o altri reati. Attualmente in città sono operative una serie di telecamere, sia di contesto ambientale che attrezzate per un software con lettura delle targhe, poste in varie zone, proveniendo da Castelraimondo nella zona del centro direzionale, all’incrocio dell’ex Agip Leonangeli, nei pressi dell’ex stadio in Borgo Nazario Sauro ed inoltre nel parcheggio della piscina, nella zona della scuola media, in via Dei Tiratori dove si trova la stazione provvisoria dei carabinieri.</b> Altre si trovano nei quartieri Manozzini, San Rocco, stazione ferroviaria, in viale Martiri della Libertà alla rotonda di ingresso del quartiere Regina Pacis, nella zona industriale dove si trova l’isola ecologica. In centro storico sono stati posti gli occhi elettronici ai due ingressi dell’area a traffico limitato ed in piazza Enrico Mattei. Le telecamere con software ocr per la lettura targhe si trovano agli ingressi in città, proveniendo da Castelraimondo e Cerreto D’Esi. Il Comune di Matelica ha emesso un bando per cercare un’azienda che potrà potenziare il sistema di videosorveglianza cittadina. <b>Il progetto prevede l’inserimento di telecamere sulle direttrici di ingresso ed uscita dalla città e nuove telecamere nel centro abitato ed alcune di lettura delle targhe, che si vanno ad aggiungere alle 18 postazioni occhi elettronici attualmente presenti. Sarà inoltre aggiunto un sistema di collegamento specifico per la locale stazione dei carabinieri.</b> Le nuove telecamere dovranno avere anche la visione notturna, di obiettivi in movimento. Le telecamere per la lettura delle targhe saranno poste lungo la strada che conduce a Braccano ed al San Vicino, lungo la provinciale per Esanatoglia e lungo quella per Gagliole. Saranno coperti dagli occhi elettronici anche la zona del palazzetto del basket e della piscina, il parcheggio Tinte e via Bramante dietro le medie, oltre al campetto da basket in via Pocognoni e la zona del capannone comunale in via Circonvallazione. Il termine per la manifestazione di interesse delle aziende è fissato per il 21 novembre.</p>
      <p>
        <i>(M. Or.)</i>
      </p>
    </article>
  </body>
</html>