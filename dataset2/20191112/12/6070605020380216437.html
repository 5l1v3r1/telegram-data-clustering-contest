<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/comedia-Frasier-prepara-retorn-pel_0_2342765821.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:47:49+00:00"/>
    <meta property="og:title" content="La comèdia 'Frasier' prepara el seu retorn per al 2020"/>
    <meta property="og:description" content="El seu protagonista, Kelsey Grammer, ho ha confirmat en una entrevista de televisió"/>
  </head>
  <body>
    <article>
      <h1>La comèdia 'Frasier' prepara el seu retorn per al 2020</h1>
      <h2>El seu protagonista, Kelsey Grammer, ho ha confirmat en una entrevista de televisió</h2>
      <address>
        <time datetime="2019-11-12T12:47:49+00:00">12 Nov 2019, 12:47</time>
      </address>
      <p>Una de les <i>sitcoms</i> més populars dels anys 90 i principis dels 2000 està preparant el seu retorn. <i>Frasier</i>, que explicava les peripècies d'un psiquiatre que tenia un consultori radiofònic, tindrà una continuació que s'estrenarà l'estiu del 2020, segons va confirmar el protagonista de la sèrie, Kelsey Grammer, en una entrevista al programa de televisió<i> In depth with</i> <i> Graham Bensinger.</i></p>
      <p>Grammer, que va guanyar quatre premis Emmy pel personatge del doctor Frasier Crane, va assegurar: "Tot i que encara no tenim una cadena, tenim un pla, creiem que hem trobat la manera adequada de continuar". Tot i que l'actor no va voler revelar gaires detalls del <i>reboot</i>, sí que va avançar que la comèdia s'ambientarà en una nova ciutat i explorarà el desig del Frasier de trobar l'amor, així com també la seva relació amb el seu fill. La sèrie original, que era un <i>spin-off</i> de<i> Cheers</i>, una comèdia on ja apareixia Crane, tenia lloc a Seattle i estava protagonitzada pel psiquiatre, el seu germà –també psiquiatre– i el seu pare, un agent de policia retirat. Aquest últim personatge, però, no apareixerà en la nova sèrie, ja que l'actor que l'interpretava, <a href="https://www.ara.cat/cultura/Mor-lactor-John-Mahoney-Frasier_0_1956404440.html"> John Mahoney, va morir el 2018.</a> </p>
      <figure>
        <img src="https://www.ara.cat/2018/08/06/imatges/Segones-parts-prova-expectatives_2065003701_55878332_117x66.jpg"/>
      </figure>
      <p>
        <a href="https://www.ara.cat/media/Segones-parts-prova-expectatives_0_2064993659.html">Sèries 'spin-off' a prova d'expectatives</a>
      </p>
      <p>"Ja veurem com respon el públic, perquè no passarà al mateix lloc, no serà Seatlle. I no serà el mateix Frasier, serà el mateix personatge en una nova forma. Esperem que la gent ho vegi, però jo crec que serà divertit", va explicar l'actor. Els rumors sobre un possible retorn de <i>Frasier</i> fa anys que circulen, però fins ara Grammer sempre havia negat que la nova sèrie estigués en marxa. De fet, l'any passat, l'actor va explicar que s'havia reunit amb diversos guionistes per explorar una possible continuació però que totes les idees que van sorgir "no tenien la força necessària" per tornar a la televisió. </p>
      <p><i>Frasier</i> es va emetre entre el 1993 i el 2004 a la cadena nord-americana NBC, mentre que a l'estat espanyol es va poder veure a través de Canal+ i Antena 3. La sèrie, que formava part de la gran oferta de comèdia de la NBC juntament amb<a href="https://www.ara.cat/suplements/diumenge/anys-amistat-que-no-caduca_0_2312168769.html"> <i>Friends</i></a> i <a href="https://www.ara.cat/media/Seinfeld-penjar-fil_0_2295370460.html"><i>Seinfeld</i></a>, va guanyar 37 premis Emmy durant els 11 anys que va estar en emissió, una xifra que la converteix en la segona ficció més premiada de la història per darrere de <i>Joc de trons</i>, que té 38 guardons de l'acadèmia de la televisió. </p>
    </article>
  </body>
</html>