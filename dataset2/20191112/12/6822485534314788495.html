<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T12:00:00+00:00"/>
    <meta property="og:title" content="ورود سامانه بارشی به کشور از جمعه"/>
    <meta property="og:description" content="صادق ضیاییان در گفت و گو با ایسنا افزود: طی امروز و فردا (۲۱ و ۲۲ آبان ماه) در بیشتر مناطق کشور جوی آرام و پایدار حاکم است. در شهرهای صنعتی و پرجمعیت افزایش غلظت آلاینده‌های جوی و کاهش کیفیت هوا پیش‌بینی می‌شود و غرب دریای عمان، شرق خلیج فارس و تنگه هرمز مواج خواهد بود."/>
  </head>
  <body>
    <article>
      <h1>ورود سامانه بارشی به کشور از جمعه</h1>
      <address>
        <time datetime="2019-11-12T12:00:00+00:00">12 Nov 2019, 12:00</time>
      </address>
      <p>مدیرکل پیش‌بینی و هشدار سریع سازمان هواشناسی ضمن اشاره به حاکمیت جو پایدار طی امروز و فردا (۲۱ و ۲۲ آبان ماه) در بیشتر مناطق کشور از ورود سامانه بارشی به ایران از جمعه (۲۴ آبان ماه) خبر داد.</p>
      <p>صادق ضیاییان در گفت و گو با ایسنا افزود: طی امروز و فردا (۲۱ و ۲۲ آبان ماه) در بیشتر مناطق کشور جوی آرام و پایدار حاکم است. در شهرهای صنعتی و پرجمعیت افزایش غلظت آلاینده‌های جوی و کاهش کیفیت هوا پیش‌بینی می‌شود و غرب دریای عمان، شرق خلیج فارس و تنگه هرمز مواج خواهد بود.</p>
      <p>وی افزود: از بعدازظهر پنجشنبه تا دوشنبه (۲۳ تا ۲۷ آبان ماه) در سواحل دریای خزر و اردبیل ابرناکی، بارش متناوب باران، وزش باد شمالی و کاهش تدریجی دما حدود ۵ تا ۷ درجه سانتیگراد پیش‌بینی می‌شود.</p>
      <p>مدیرکل پیش‌بینی و هشدار سریع سازمان هواشناسی در ادامه گفت: جمعه (۲۴ آبان ماه) با ورود سامانه بارشی به غرب کشور در استان‌های ایلام، لرستان، کرمانشاه، همدان، شمال خوزستان و چهار محال و بختیاری بارش آغاز و برای سایر مناطق در نوار غرب کشور بارش پراکنده پیش‌بینی می‌شود.</p>
      <p>وی افزود: روز شنبه (۲۵ آبان ماه) فعالیت سامانه بارشی به کل نوار غربی کشور، دامنه‌های جنوبی البرز در استان‌های قزوین و البرز همچنین دامنه‌های زاگرس مرکزی در غرب اصفهان و شمال فارس، چهارمحال وبختیاری و کهگیلویه و بویراحمد گسترش می‌یابد. بارش در استان‌های لرستان، شمال خوزستان، چهارمحال وبختیاری، کرمانشاه و قروین شدت بیشتری پیدا می‌کند.</p>
      <p>مدیرکل پیش‌بینی و هشدار سریع سازمان هواشناسی در ادامه گفت: یکشنبه و دوشنبه (۲۶ و ۲۷ آبان ماه) با تشدید فعالیت این سامانه در نوار غربی کشور در شمال شرق خوزستان، لرستان، چهارمحال و بختیاری، جنوب همدان و کرمانشاه بارش شدت بیشتری خواهد داشت و به مناطقی از مرکز و دامنه‌های جنوبی البرز در تهران و سمنان نیز گسترش می‌یابد.</p>
      <p>وی افزود: جمعه (۲۴ آبان ماه) در ارتفاعات البرز و ارتفاعات زاگرس مرکزی بارش برف و طی روزهای شنبه تا دوشنبه (۲۵ تا ۲۷ آبان ماه) دامنه‌های زاگرس مرکزی در استان‌های واقع در غرب و شمال غرب کشور بارش برف و در جنوب و جنوب غرب رگبار و رعد و برق و وزش باد شدید موقتی پیش‌بینی می‌شود.</p>
      <p>ضیاییان درباره وضعیت جوی پایتخت طی دو روز آینده گفت: آسمان تهران فردا (۲۲ آبان ماه) صاف همراه با غبار محلی و در بعد از ظهرقسمتی ابری پیش‌بینی می‌شود و دمای هوا در گرمترین و سردترین زمان به ۱۸ و ۶ درجه سانتیگراد می‌رسد. آسمان پایتخت پس فردا (۲۳ آبان ماه) کمی ابری همراه با غبار صبحگاهی و در بعد از ظهر افزایش ابر خواهد بود و بیشترین و کمترین دمای این روز سانتیگراد ۱۶ و ۵ درجه سانتیگراد پیش‌بینی می‌شود.</p>
    </article>
  </body>
</html>