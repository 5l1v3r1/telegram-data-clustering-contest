<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/comenzi-ford-puma-cat-costa-174361.html"/>
    <meta property="og:site_name" content="Auto Bild"/>
    <meta property="article:published_time" content="2019-11-12T12:30:58+00:00"/>
    <meta property="og:title" content="Au fost deschise listele de comenzi pentru Ford Puma. Cât costă în România SUV-ul produs la Craiova?"/>
    <meta property="og:description" content="Ford România a publicat informații referitoare la versiunile de echipare ale lui Ford Puma, precum și prețurile de vânzare ale acestora pe piața locală."/>
  </head>
  <body>
    <article>
      <h6 class="kicker">Prețuri în România</h6>
      <h1>Au fost deschise listele de comenzi pentru Ford Puma. Cât costă în România SUV-ul produs la Craiova?</h1>
      <address><time datetime="2019-11-12T12:30:58+00:00">12 Nov 2019, 12:30</time> by <a rel="author">Auto Bild Romania</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/Ford-Puma-007.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-003.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-005-1.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-009.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-010.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-012.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Ford-Puma-024.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Puma-Titanium-X01.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Puma-Titanium-X03.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Puma-Titanium-X04.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Puma-Titanium-X05.jpg"/>
        </figure>
      </slideshow>
      <p>
        <b>Oficialii Ford România au făcut un anunț deosebit de important pentru industria auto din România. În cadrul prezentării, au fost făcute publice informații referitoare la versiunile de echipare ale lui Ford Puma, precum și prețurile de vânzare ale acestora pe piața locală.</b>
      </p>
      <p>Al doilea SUV produs în cadrul uzinei de la Craiova este bazat pe platforma utilizată de Fiesta și dispune de cea mai mare capacitate de încărcare din segment. Numele de Puma este preluat de la prima versiune a modelului, un coupé sportiv în trei uși, care s-a produs între 1997 și 2002.</p>
      <p>Dimensiunile noului model sunt compacte (lungime: 4.186 mm, lățime: 1.805 mm, înălțime 1.537 mm), dar în același timp, portbagajul oferă o capacitate de 456 de litri și dispune de un extra spațiu de încărcare denumit Ford MegaBox. Cu ajutorul acestuia, pot fi încărcare obiecte lungi de până la 115 cm pe înălțime.</p>
      <p>Pentru început, Ford Puma va fi disponibil în versiunile de echipare Titanium, Titanium X și ST Line X, urmând ca în luna februarie a anului viitor, gama să fie completată de nivelul de echipare ST Line.</p>
      <p>Echiparea Titanium în combinație cu propulsorul 1.0 EcoBoost (125 CP) și transmisie manuală cu șase trepte, are un preț de pornire de 20.250 de euro (preț de listă), însă oficialii Ford promit un preț de tranzacție (cu TVA inclusă) de 16.500 de euro, la care nu a fost aplicată reducerea prețului dată de Tichetul Rabla.</p>
      <p>Versiunea de bază a modelului vine cu scaune față cu masaj lombar, unitate media cu sistem de navigație, încărcare wireless pentru smartphone, senzori de parcare spate, oglinzi pliabile electric, jante de aliaj de 17 inchi și faruri cu tehnologie LED (lumini de zi + fază scurtă).</p>
      <p>Cei care optează pentru versiunea Titanium X vor primi jante cu diametrul de 18 inchi, tapițerie cu huse detașabile, sistem audio B&amp;O și climatizare automată, printre altele. În acest caz, prețul de listă este de 22.250 de euro, în timp ce prețul de tranzacție specificat de oficiali este de 18.500 de euro (TVA inclusă).</p>
      <p>Doritorii unei versiuni mai sportive se pot orienta pentru echiparea ST Line (din februarie 2020), care include un instrumentar digital cu diagonala de 12,3 inchi, suspensie sport, pachet interior și exterior ST Line, sistem Keyless Start, unitate media cu sistem de navigație și lumină ambientală LED. Versiunea ST Line are un preț de listă de 21.500 de euro cu propulsorul 1.0 EcoBoost (125 CP) și transmisie manuală. În cazul acesteia, prețul de tranzacție specificat este de 17.750 de euro (TVA inclusă).</p>
      <p>Versiunea de top, ST Line X, aduce în plus jante cu diametrul de 18 inchi, scaune îmbrăcate parțial în piele, sistem audio B&amp;O, climatizare automată, etc. Prețul de listă este de 23.500 de euro, în timp ce prețul de tranzacție ajunge la 19.750 de euro.</p>
      <p>Ford Puma va fi primul vehicul cu tehnologie mild hybrid (48 V) produs în România. Versiunea 1.0 EcoBoost Hybrid cu 125 CP și transmisie manuală cu șase rapoarte adaugă 500 de euro la prețul de pornire. Cea de-a doua, cu 155 CP și transmisie manuală adaugă 1.500 de euro la prețul de pornire.</p>
      <p>În luna mai a anului viitor, gama va fi completată de o motorizare diesel 1.5 EcoBlue cu 120 CP și transmisie manuală care se va afla la același preț cu versiunea hibridă cu 155 CP. De asemenea, tot atunci, clienții vor putea opta pentru transmisia automată cu dublu ambreiaj și șapte trepte pentru propulsorul 1.0 EcoBoost în versiunea standard cu 125 CP.</p>
      <p>Oficialii Ford au specificat și fapul că vor oferi o reducere de 50% pentru pachetele de opțiuni, dar și pentru cele de garanție extinsă.</p>
      <p>Pachetul de opțiuni Titanium costă 2.450 de euro (preț întreg)/1.225 de euro (preț redus) și oferă climatizare automată, ștergătoare automate, oglindă electrocromată, hayon electric, sistem Keyless Entry&amp;Start și bare pentru acoperiș. Pachetul de opțiuni ST Line X costă 3.000 de euro (preț întreg)/1.500 de euro (preț redus) și include faruri cu tehnlogie LED, hayon electric + sistem Keyless Entry&amp;Start și bare pentru acoperiș.</p>
      <p>Ambele pachete de garanție extinsă costă 390 de euro (preț întreg)/195 de euro (preț redus) și oferă următoarele opțiuni: 2+3 ani/100.000 km sau 2+2 ani/150.000 km.</p>
      <p>Pentru moment, compania americană nu va oferi o versiune Trend pentru Ford Puma. În funcție de numărul de unități vândute anul viitor, oficialii vor considera posibilitatea introducerii unei noi versiuni de bază în gamă.</p>
      <p>Ford consideră că cele două SUV-uri produse la Craiova nu vor avea parte de o competiție directă pe piața auto, deoarece sunt îndreptate către clienți cu nevoi diferite. Ford EcoSport va fi în continuare căutat de clienții care preferă robustețea și pun accent pe aspectul practic, pe când Ford Puma va fi targetat către persoanele care caută un model avansat din punct de vedere tehnologic și cu un design distinctiv.</p>
      <p>Primele exemplare ale lui Ford Puma vor ajunge în showroom-urile din România începând cu luna decembrie, în timp ce primii clienți își vor conduce noile autoturisme din ianuarie.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/teste/drive-test/mitsubishi-outlander-phev-test-173552.html"/>
        <a href="https://www.auto-bild.ro/stiri/opel-corsa-2019-preturi-romania-173089.html"/>
        <a href="https://www.auto-bild.ro/stiri/inceput-productia-noului-ford-puma-la-uzina-din-craiova-172148.html"/>
      </related>
    </article>
  </body>
</html>