<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913174.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T12:00:00+00:00"/>
    <meta property="og:title" content="Пловдивски рефери с 3 поредни отлични оценки на Световно по футбол"/>
    <meta property="og:description" content="С три отлични оценки от съдийството си на Световното първенство по футбол за младежи до 17 години се..."/>
  </head>
  <body>
    <article>
      <h1>Пловдивски рефери с 3 поредни отлични оценки на Световно по футбол</h1>
      <address>
        <time datetime="2019-11-12T12:00:00+00:00">12 Nov 2019, 12:00</time>
      </address>
      <p>С три отлични оценки от съдийството си на Световното първенство по футбол за младежи до 17 години се връщат българските рефери Георги Кабаков, Мартин Маргаритов и Диян Вълков от Бразилия.</p>
      <p>След силното си представяне в мачовете от груповата фаза Парагвай – Мексико и Чили – Южна Корея, тримата наши топсъдии са получили нов  "Отличен“ за ръководения от тях инфарктен 1/8-финал между Аржентина и Парагвай, поставен им лично от комисаря на ФИФА и член на Съдийската комисия на световната футболна централа - Нумандиес Н*Доуе.</p>
      <p>Любопитното в случая, че единствено българите имат досега 3 поредни отлични оценки от 3-те си мача на Световното в Бразилия. Освен това, нашите съдии са се оказали единствените рефери, които и в 3-те си поредни срещи на младежкия шампионат на Планетата не са използвали системата за видео асистент рефер VAR, въпреки че 1/8-финалния двубой между между Аржентина и Парагвай е бил един от най-тежките за ръководене и изключително оспорван и напрегнат.</p>
      <p>Мачът на естадио "Барадао“ във Витория завърши с победа на парагвайците с 3:2, след като Аржентина поведе през първото полувреме с 2:0. На Георги Кабаков се наложи да показва цели 7 жълти и един червен картон, за да охлади страстите на темпераментните южноамерикански футболисти и да потуши високото напрежение в срещата.  </p>
      <p>Пловдивчаните Георги Кабаков и Мартин Маргаритов, както и варненецът Диян Вълков, се прибират днес от Бразилия, защото според регламента на Съдийската комисия на ФИФА всяка една реферска бригада на Световно има право да ръководи максимум 3 мача.</p>
    </article>
  </body>
</html>