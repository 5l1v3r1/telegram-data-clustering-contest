<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988266/sudanda-devrimcilerin-ba%C4%9F%C4%B1ms%C4%B1zl%C4%B1klar%C4%B1-d%C4%B1%C5%9F-g%C3%BC%C3%A7lerin-tehdidi-alt%C4%B1nda"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T12:30:00+00:00"/>
    <meta property="og:title" content="Sudan'da devrimcilerin bağımsızlıkları dış güçlerin tehdidi altında"/>
    <meta property="og:description" content="Sudan Meslek Odaları Birliği (SPA), “bağımsızlıklarını etkilemek üzere Direniş Komiteleri’ni finanse etmeye çalışan, Hartum ve diğer vilayetlerdeki toplumların, Direniş Komiteleri’nin ve mahallelerin tarafsızlığını sorgulayarak devrimci güçleri hedef"/>
  </head>
  <body>
    <article>
      <h1>Sudan'da devrimcilerin bağımsızlıkları dış güçlerin tehdidi altında</h1>
      <address>
        <time datetime="2019-11-12T12:30:00+00:00">12 Nov 2019, 12:30</time>
      </address>
      <p>Sudan Meslek Odaları Birliği (SPA), “bağımsızlıklarını etkilemek üzere Direniş Komiteleri’ni finanse etmeye çalışan, Hartum ve diğer vilayetlerdeki toplumların, Direniş Komiteleri’nin ve mahallelerin tarafsızlığını sorgulayarak devrimci güçleri hedef alan kampanyalar düzenleyen” dış taraflara karşı uyarıda bulundu. Aynı şekilde Sudan Egemenlik Konseyi (Devlet Başkanlığı Konseyi) de İslamcıların bölgesel cephelerinden biri olan Afrika Partileri Konseyi’nin tasfiyesi ve mallarına el koyulması kararı aldı.<br/><br/>SPA sözcüsü Muhammed Nasi el-Asam, Hartum’da düzenlediği basın toplantısında (isim vermeksizin) dış tarafların, devrimin ve Sudan’daki değişimin temel taşlarının bağımsızlıklarını ve tarafsızlıklarını etkilemek amacıyla Direniş Komiteleri’ne fon sağlamaya çalıştığını vurguladı.<br/><br/>Asam, “SPA ve diğer yerel komiteleri, tek bir hendekte durmakta ve ülkede bu komitelerin bağımsızlıklarını korumayı gerektiren değişim projelerini tamamlamak için tam koordinasyon içerisinde çalışmaktadır” ifadelerini kullandı.<br/><br/>Muhammed Nasi el-Asam, direniş komitelerini hedef alan kampanyaları ve maruz kaldıkları kutuplaşma girişimlerini kabul etmediklerini vurgulayarak, “Son günlerde geçiş yönetimine bağlı partizan sistemleri ve bileşenlerinin kutuplaştırma girişimlerine tanık olduk” dedi.<br/><br/>Halk komiteleri ve Egemenlik Konseyi üyesi Muhammed Hamdan Daklu (Hamideti) arasındaki bir toplantıya da dikkati çeken SPA sözcüsü, “Bazı Direniş Komiteleri’yle önceden ayarlı olmayacak şekilde kademeli olarak düzenlenen toplantıları takip ettik” ifadelerini kullandı.<br/><br/>Geçen hafta medya organlarında da Egemenlik Konseyi üyesi Muhammed Daklu’nun ve güvenlik birimi başkanı Ebu Bekir Damblab’ın Başbakan Abdullah Hamduk adına düzenlenen bir toplantıda Hartum’daki bazı mahalle komiteleriyle bir araya geldiği haberi yayınlandı. Habere göre toplantı, Direniş Komiteleri ve devrimci güçler arasında öfke ateşini körükledi.<br/><br/>Aynı şekilde Direniş Komiteleri’ndeki partizan müdahalelere ve birlik ile bağımsızlığa verilen zararlara karşı uyarıda bulunan Muhammed Nasi el-Asam, “Bir süredir, Direniş Komiteleri içerisindeki partizan müdahaleleri ve çatışmaları takip ediyoruz. Bunlar, birliğe ve bağımsızlığa zarar veriyor” dedi.<br/><br/>SPA sözcüsü, Direniş Komiteleri’nin bağımsızlığına da dikkati çekerek, onları kutuplaştırmaya çalışan herkesin karşısında duracaklarını vurguladı. Asam ayrıca, “Bunlar, halkın bilinçlendirilmesinin bir sonucu olarak doğmuş, tamamen bağımsız komitelerdir. Her yerde değişim amacıyla Sudan’ın üslerini yansıtmaktadırlar” dedi.<br/><br/>Direniş Komiteleri, protesto gösterileri düzenleyerek ve eylemcileri seferber ederek Ömer el-Beşir’i deviren halk devriminde önemli bir rol oynadı. Mahalle, köy ve şehirlerde farkındalık oluşturdu ve devrimi, engelleyici girişimlerden korumak için çalıştı.<br/><br/>Aynı şekilde Asam, Federal Hükümet Bakanı Yusuf Adem ez-Ziy’in “yönetim ve hizmet komiteleri oluşturulması” kararını da olumlu olarak nitelendirirken, çünkü bu kararın Beşir rejimine bağlı “Halk Komitelerini” doğrudan ortadan kaldırdığını vurguladı. Muhammed Nasi el-Asam, “Karar, mahallelerde eski rejimin aracı olan Halk Komitelerinin doğrudan ortadan kaldırıldığını ilan etti. Halk Komiteleri, bilgi toplamak, aktivistleri ve muhalifleri hedef almak amacıyla çalışıyordu” dedi.<br/><br/>Federal Hükümet Bakanı Yusuf Adem ez-Ziy, halkın katılımını ve vatandaşların temel ihtiyaçlarını ifade etmesini teşvik etmek, kurumsal ve örgütsel reform süreci adı altında kendi rolünü sürdürmek amacıyla geçen hafta mahalle ve köylerde “değişim ve hizmet komiteleri” oluşturma kararı aldı.<br/><br/>SPA sözcüsü ayrıca, bazı mahallelerdeki şiddet eylemlerine atıfla “Fiziksel şiddetin hiçbir türlüsü kabul edilemez” ifadelerini kullandı.<br/><br/>Öte yandan Egemenlik Konseyi, İslamcıların bölgesel cephelerinden biri olan Afrika Partileri Konseyi’ni feshetme kararı aldı.<br/><br/>Egemenlik Konseyi sözcüsü Muhammed el-Faki, 11 Kasım’da yaptığı açıklamada, Afrika Partileri Konseyi’ni feshetme kararı alındığını ve karargahının Barış Komisyonu’na tahsis edildiğini belirtti.<br/><br/>Eski Cumhurbaşkanı Beşir rejimi, Afrika’daki iktidar partileriyle ilişkiler kurma amacıyla Afrika Partiler Konseyi’ni kurmuştu. Konseye, Ulusal Kongre Partisi’nde Beşir’in yardımcısı Nafi Ali Nafi başkanlık ediyordu.</p>
    </article>
  </body>
</html>