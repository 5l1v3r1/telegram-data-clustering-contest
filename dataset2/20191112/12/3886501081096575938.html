<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119203-zivkovic-drzavni-budzet-srbije-za-narednu-godinu-je-pogresno-projektovan?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T12:45:05+00:00"/>
    <meta property="og:title" content="Živković: Državni budžet Srbije za narednu godinu je pogrešno projektovan"/>
    <meta property="og:description" content="Predsednik Nove stranke Zoran Živković ocenio je danas u Beogradu da je predloženi državni budžet Srbije za 2020. godinu pogrešno projektovan.Kao primer je naveo najavljeno povećanje plata u javnom sektoru za 9,5 odsto, što, po njegovoj oceni, nije realno, ni u skladu sa stvarnim rastom.&quot;To će ići direktno na uštrb investicija, daljeg razvoja infrastrukture i ekološke zaštite, koja je očigledno potrebna. To će ići i na teret privatnog sektora koji stvara novu vrednost&quot;, rekao je Živković novinarima u Skupštini Srbije.Ocenio je da će prosečna plata u decembru ili januaru zaista &quot;prebaciti&quot; granicu od 500 evra, ali da se &quot;tu radi o prevari&quot; jer će u narednim mesecima ona ponovo da padne ispod te cifre.Živković je rekao da će povećanje cena u medjuvremenu poništiti efekte povećanja plata i kao primer naveo poskupljenje struje.&quot;Već su nam namirnice 40 pa i 50 odsto skuplje nego u Madjarskoj. U Budimpešti su stanovi jeftiniji nego u Beogradu, a to nije dokaz neke ekonomske snage, nego pranja para&quot;, rekao je Živković.Dodao…"/>
  </head>
  <body>
    <article>
      <h1>Živković: Državni budžet Srbije za narednu godinu je pogrešno projektovan</h1>
      <address>
        <time datetime="2019-11-12T12:45:05+00:00">12 Nov 2019, 12:45</time>
      </address>
      <p><b>Predsednik Nove stranke Zoran Živković ocenio je danas u Beogradu da je predloženi državni budžet Srbije za 2020. godinu pogrešno projektovan.</b><br/><br/>Kao primer je naveo najavljeno povećanje plata u javnom sektoru za 9,5 odsto, što, po njegovoj oceni, nije realno, ni u skladu sa stvarnim rastom.<br/><br/>"To će ići direktno na uštrb investicija, daljeg razvoja infrastrukture i ekološke zaštite, koja je očigledno potrebna. To će ići i na teret privatnog sektora koji stvara novu vrednost", rekao je Živković novinarima u Skupštini Srbije.<br/><br/>Ocenio je da će prosečna plata u decembru ili januaru zaista "prebaciti" granicu od 500 evra, ali da se "tu radi o prevari" jer će u narednim mesecima ona ponovo da padne ispod te cifre.<br/><br/>Živković je rekao da će povećanje cena u medjuvremenu poništiti efekte povećanja plata i kao primer naveo poskupljenje struje.<br/><br/>"Već su nam namirnice 40 pa i 50 odsto skuplje nego u Madjarskoj. U Budimpešti su stanovi jeftiniji nego u Beogradu, a to nije dokaz neke ekonomske snage, nego pranja para", rekao je Živković.<br/><br/>Dodao je da u poslednjih sedam godina, od kako su na vlasti Srpska napredna stranka i Aleksandar Vučić, prosečan rast na godišnjem nivou iznosi 2,5 odsto, dok zemlje u okruženju imaju četiri odsto.<br/><br/>Lider Nove stranke je podsetio da je budžet ozbiljna stvar i istakao da je dobro što je ove godine stigao do poslanika na vreme, ali da nije dobro što je prošao bez javne rasprave.<br/><br/>Živković je podsetio da je pre nekoliko dana podneo krivičnu prijavu protiv predsednika Aleksandra Vučića, ministra Nebojše Stefanovića, njegovog oca Branka i bivšeg direktora valjevskog "Krušika". On sumnja da su oni krivi za organizovani kriminal koji je za cilj imao sticanje protivzakonitog profita na račun te firme, a rekao je da još nije dobio nikakav odgovor Tužilaštva za organizovali kriminal.<br/><br/>Govoreći o sastanku u organizaciji skupštinskog Odbora za kulturu i informisanje na temu "Preciziranje pojma zastupljenosti bez diskriminacije svih političkih subjekata u toku izborne kampanje", Živković je rekao da će učestvovati u radu tog skupa i da će insistirati da tema bude ravnopravna zastupljenost i onda kada nije u toku predizborna kampanja.<br/><br/>Medjutim, rekao je on, "iskreno mislim da je to pokušaj da se simulira ozbiljna rasprava na tu temu. Ali sam spreman da budem i demantovan ako tu dodje do nekog napretka". CEO VIDEO MATERIJAL MOŽETE PREUZETI <a href="https://beta.rs/betavideo/betavideo-politika/119209-zivkovic-drzavni-budzet-srbije-za-narednu-godinu-je-pogresno-projektovan"><b>OVDE</b></a></p>
    </article>
  </body>
</html>