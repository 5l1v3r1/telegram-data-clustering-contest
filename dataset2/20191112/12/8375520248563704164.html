<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/chernigivshchina-lyustrovaniy-prokuror-ponovivsya-na-posadi-i-maje-otrimati-milyon-zarplati-639389.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T12:00:00+00:00"/>
    <meta property="og:title" content="Чернігівщина: люстрований прокурор поновився на посаді і має отримати мільйон зарплати"/>
    <meta property="og:description" content="У суді Генпрокуратура не довела, що колишній перший заступник прокурора області Олександр Шморгун сприяв узурпації влади Януковича"/>
  </head>
  <body>
    <article>
      <h1>Чернігівщина: люстрований прокурор поновився на посаді і має отримати мільйон зарплати</h1>
      <address>
        <time datetime="2019-11-12T12:00:00+00:00">12 Nov 2019, 12:00</time>
      </address>
      <h4>У суді Генпрокуратура не довела, що колишній перший заступник прокурора області Олександр Шморгун сприяв узурпації влади Януковича</h4>
      <p>Чернігівський окружний адміністративний суд визнав протиправним і скасував наказ генеральної прокуратури від 23.10.2014 № 1486к про звільнення Олександра Шморгуна з посади першого заступника прокурора Чернігівської області на підставі закону про очищення влади.</p>
      <p>Про це повідомляє «<a href="https://glavcom.ua/">Главком</a>» з посиланням на рішення суду від 4 листопада.</p>
      <p>Прокурор Шморгун потрапив під люстраційний закон, оскільки протягом 2011-2014 років займав керівні посади (заступника прокурора Києва; заступника начальника Головного управління нагляду за додержанням законів спецпідрозділами та іншими органами, які ведуть боротьбу з організованою злочинністю і корупцією; перший заступник прокурора Чернігівської області). Також його прізвище <a href="https://lustration.minjust.gov.ua/register">опинилося</a> в Єдиному реєстрі осіб, щодо яких застосовано положення закону про очищення влади. Наразі йому обмежено займати посади в органах влади протягом 10 років.</p>
      <figure>
        <img src="https://glavcom.ua/img/forall/users/78/7885/77.jpg"/>
        <figcaption>Дані з Єдиного реєстру осіб, щодо яких застосовано положення закону про очищення влади</figcaption>
      </figure>
      <p>Своє звільнення прокурор Чернігівщини оскаржував з жовтня 2014 року.</p>
      <p>Окружний адмінсуд у винесеному рішенні робив багато посилань на практику Європейського суду, висновки Венеціанської комісії і рекомендації Парламентської асамблеї Ради Європи.</p>
      <p>Крім цього, суд з’ясував, що метою Закону України «<a href="https://ips.ligazakon.net/document/view/T141682?ed=2019_09_19">Про очищення влади</a>» є недопущення до участі в управлінні державними справами осіб, які своїми рішеннями, діями чи бездіяльністю здійснювали заходи (та/або сприяли їх здійсненню), спрямовані на узурпацію влади президентом України Віктором Януковичем, підрив основ національної безпеки і оборони України або протиправне порушення прав і свобод людини.</p>
      <p>«Перш ніж застосувати до позивача передбачені у цьому <a href="http://search.ligazakon.ua/l_doc2.nsf/link1/ed_2019_09_19/pravo1/T141682.html?pravo=1">законі</a> заходи відповідальності, генеральна прокуратура зобов`язана була встановити його особисту участь та довести вину у вчинені правопорушень, що сприяли узурпації влади Януковича, підриву основ національної безпеки і оборони, протиправному порушенню прав і свобод людини. Відповідно до ч. 2 <a href="http://search.ligazakon.ua/l_doc2.nsf/link1/an_192/ed_2019_02_07/pravo1/Z960254K.html?pravo=1#192">ст. 61 Конституції України</a>, юридична відповідальність особи має індивідуальний характер. Під час розгляду справи генпрокуратура не надала доказів вчинення конкретно позивачем зазначених вище правопорушень, проведення стосовно нього будь-яких службових розслідувань, не встановлено його особисту участь. Отже, його вина у сприянні узурпації влади не доведена. Звільнивши позивача з посади лише з обставин зайняття ним у певний період окремо визначеної посади, до нього застосували міру колективної відповідальності лише за формальними ознаками», - зазначено у рішенні суду.</p>
      <p>Також чернігівський суд дійшов висновків, що присутність прізвища позивача у люстраційному Реєстрі Мін’юсту, призводить до негативних наслідків для його репутації і неможливості реалізації ним конституційного права на працю. </p>
      <p>Окремо суд призначив стягнути 990 тис. грн з прокуратури Чернігівської області на користь Олександра Шморгуна у вигляді заробітної плати за час вимушеного прогулу.</p>
    </article>
  </body>
</html>