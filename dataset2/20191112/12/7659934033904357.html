<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988291/%E2%80%8Bnetanyahu-islami-cihad-ile-%C3%A7at%C4%B1%C5%9Fmalar-uzayabilir"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T12:45:00+00:00"/>
    <meta property="og:title" content="​Netanyahu: İslami Cihad ile çatışmalar uzayabilir"/>
    <meta property="og:description" content="Filistin Başkanlık ofisinden yapılan açıklamada, İsrail’i Gazze Şeridi’ndeki saldırısını kınayarak, bölgedeki durumun kötüleşmesinden İsrail’i sorumlu tuttu. Öte yandan, İsrail Başbakanı Binyamin Netanyahu, İslami Cihad ile çatışmaların uzayabileceği"/>
  </head>
  <body>
    <article>
      <h1>​Netanyahu: İslami Cihad ile çatışmalar uzayabilir</h1>
      <address>
        <time datetime="2019-11-12T12:45:00+00:00">12 Nov 2019, 12:45</time>
      </address>
      <p>Filistin Başkanlık ofisinden yapılan açıklamada, İsrail’i Gazze Şeridi’ndeki saldırısını kınayarak, bölgedeki durumun kötüleşmesinden İsrail’i sorumlu tuttu. Öte yandan, İsrail Başbakanı Binyamin Netanyahu, İslami Cihad ile çatışmaların uzayabileceğini söyledi.<br/><br/>Filistin resmi haber ajansı WAFA’da yer alan açıklamda, uluslararası topluma Filistinlilere acil koruma sağlanması çağrısında bulundu.<br/><br/>İsrail’in bu sabah, Gazze'nin doğusundaki Shujaiya Mahallesi'nde bir evi hedef alması sonucu, Filistin İslami Cihad Hareketi’nin askeri kanadı Kudüs Seriyyeleri'nin komutanlarından Baha Ebu el-Ata ve eşi hayatını kaybetmişti.<br/><br/>Bu saldırının ardından, Gazze Şeridi'nden İsrail'e doğru onlarca füze atılırken, İsrail de aralıklı hava saldırılarına devam etti.<br/><br/><b>Netanyahu: Çatışmalar uzayabilir</b><br/><br/>İsrail Başbakanı Binyamin Netanyahu, İslami Cihad ile çatışmaların uzayabileceğini söyleyerek, “İsrail tırmanış peşinde değil. Ama kendimizi korumak için her şeyi yapacağız. Bu zaman alabilir. İhtiyaç duyulan şey sakinlik” dedi.<br/><br/><b>AB’den çağrı</b><br/><br/>Avrupa Birliği (AB) Dış İlişkiler Konseyi Yüksek Temsilcisi Federica Mogherini, söz konusu gerginliğe hızlı bir şekilde son verilmesi çağrısında bulundu.<br/><br/>İsrail ve Filistin'deki sivillerin hayatlarının öncelikli olduğunu vurgulayan Mogherini, “Sivillerin yaşadığı yerlere füze atmak asla kabul edilemez ve bir an önce durması gerekmektedir” dedi.<br/><br/><b>İslami Cihad liderleri telefonlarını kapattı</b><br/><br/>Filistin merkezli Ma'an Haber Ajansı, İslami Cihad Hareketi’nin Gazze Şeridi’ndeki gerginliği durdurmak için bölgesel ve uluslararası çabaları reddettiğini duyurdu.<br/><br/>Ajansın ismi açıklanmayan kaynaklara dayandırarak verdiği haberine göre hareketin liderleri telefonlarını kapattı ve Birleşmiş Milletler (BM) Orta Doğu Barış Süreci Özel Koordinatörü Nickolay Mladenov ile temas kurmayı reddetti.<br/><br/>İsrail merkezli Yediot Ahronot gazetesi ise İsrail’in Gazze Şeridi liderlerine, Mısır istihbarat yetkilileri aracılığıyla tırmanış istemediğine ilişkin mesaj verdiğini duyurdu.<br/><br/><a href="https://aawsat.com/turkish/home/article/1987686/israil%E2%80%99den-islami-cihad%C4%B1n-komutan%C4%B1na-suikast"><b>İsrail’den İslami Cihad'ın komutanına suikast</b></a></p>
    </article>
  </body>
</html>