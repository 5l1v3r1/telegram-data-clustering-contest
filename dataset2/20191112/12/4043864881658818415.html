<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231733/"/>
    <meta property="og:site_name" content="Українська правда"/>
    <meta property="article:published_time" content="2019-11-12T12:03:37+00:00"/>
    <meta property="og:title" content="Російський історик-вбивця возив французьких ультраправих до окупованого Криму"/>
    <meta property="og:description" content="Обвинувачений у вбивстві студентки російський історик Олег Соколов співпрацював з французькою ультраправою партією “Національне об’єднання” Марін Ле Пен і сприяв візиту французських радикалів в окупований Крим."/>
  </head>
  <body>
    <article>
      <h1>Російський історик-вбивця возив французьких ультраправих до окупованого Криму</h1>
      <address>
        <time datetime="2019-11-12T12:03:37+00:00">12 Nov 2019, 12:03</time>
      </address>
      <p>Обвинувачений у вбивстві студентки російський історик Олег Соколов співпрацював з французькою ультраправою партією "Національне об'єднання" Марін Ле Пен і сприяв візиту французських радикалів в окупований Крим.</p>
      <p><b>Джерело:</b> російське видання <a href="https://www.fontanka.ru/2019/11/11/117/">Фонтанка</a></p>
      <p><b>Деталі:</b> Видання зазначає, що у французькій пресі ім'я Соколова пов'язують з Маріон Марешаль, племінницею Марін Ле Пен, а також французькою партією "Національне об'єднання".</p>
      <p>У 2015 році в тоді вже окупований Крим приїхали французькі депутати, помітна частина з яких була з "Національного об'єднання" (на той момент "Національний фронт") або близьких до нього сил.</p>
      <p>Видання пише, посилаючись на соцмережі, що цей візит глава комітету Держдуми РФ у справах СНД, євразійської інтеграції і зв'язків зі співвітчизниками Леонід Слуцький організував не без сприяння Соколова.</p>
      <p>Крім того, в 2017 році за ініціативою Слуцького і нібито за участю Соколова Росію відвідала сама глава партії "Національне об'єднання" Марін Ле Пен.</p>
      <p>У той же час в коментарі "Фонтанці" Слуцький заявив, що не знає Соколова, ніколи до цієї трагедії про нього не чув. А в партії "Національне об'єднання" відмовилися коментувати зв'язок з Соколовим.</p>
      <p>Журналісти з'ясували також, що Соколов, як знавець наполеонівської Франції, викладав і на батьківщині свого кумира.</p>
      <p>Однак вибір навчального закладу викликає деякі питання: Соколов увійшов у вчену раду Інституту соціальних, економічних і політичних наук, який був створений в 2017 році. Його засновник - 29-річна Маріон Марешаль, внучка Жан-Марі Ле Пена і племінниця Марін Ле Пен, яка була членом "Національного фронту" з 18 років.</p>
      <p>Сам ВНЗ складається з чотирьох кімнат на першому поверсі сучасного будинку в Ліоні і бібліотеки.</p>
      <p>На думку директора інституту вивчення політики Лілля П'єра Матьє, навчальний заклад - це можливість для Маріон Марешаль згрупувати навколо себе молодих і не дуже людей, які згодом допоможуть реалізувати її політичні амбіції.</p>
      <p>Зв'язки інституту з російським викладачем були дійсно тісними. Саме він, за даними "Фонтанки", зустрічав Маріон Марешаль перед лекцією, яка пройшла в кінці березня 2019 року в СПбДУ. Через два тижні гостя вже відпочивала в Криму.</p>
      <figure>
        <img src="https://img.pravda.com/images/doc/5/6/563f376--------.jpg"/>
        <figcaption>Соколов і Маріон Марешаль</figcaption>
      </figure>
      <p>Однак після вбивства в Санкт-Петербурзі французький ВНЗ прибрав згадки про Соколова, а запит про зв'язки з ним залишився без відповіді. За особистим номером Марешаль говорить автовідповідач.</p>
      <p>
        <b>Нагадаємо:</b>
      </p>
      <ul>
        <li>Відомий історик з Санкт-Петербурга, кавалер Ордена почесного легіону Франції Олег Соколов <a href="https://www.istpravda.com.ua/short/2019/11/11/156515/">зізнався у вбивстві </a>24-річної випускниці. Соколова затримали, коли він намагався позбутися тіла.</li>
        <li>Раніше російська преса писала про кілька скандалів за участю російського вченого. Один з них був пов'язаний з насильством щодо іншої жінки. А другий - зі звинуваченнями в плагіаті в одній з його публікацій.</li>
      </ul>
      <related>
        <a href="https://www.pravda.com.ua/news/2019/11/12/7231708/"/>
        <a href="https://www.pravda.com.ua/news/2019/11/12/7231703/"/>
        <a href="https://www.pravda.com.ua/news/2019/11/12/7231674/"/>
      </related>
    </article>
  </body>
</html>