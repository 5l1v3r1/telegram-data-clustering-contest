<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/bor-hun-fa-barn/71805531"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T12:39:33+00:00"/>
    <meta property="og:title" content="Bør hun få barn?"/>
    <meta property="og:description" content="Else Kåss Furuseth jakter svar på et av livets store spørsmål, og det er både morsomt, lettvint og dypt rørende om hverandre."/>
  </head>
  <body>
    <article>
      <h1>Bør hun få barn?</h1>
      <h2>Else Kåss Furuseth jakter svar på et av livets store spørsmål, og det er både morsomt, lettvint og dypt rørende om hverandre.</h2>
      <address><time datetime="2019-11-12T12:39:33+00:00">12 Nov 2019, 12:39</time> by <a rel="author">Marie Kleve</a></address>
      <p>Du er 38 år, singel og barnløs. Bør du gjøre noe med det?</p>
      <figure>
        <img src="https://dbstatic.no/71806576.jpg?imageId=71806576&amp;x=0&amp;y=0&amp;cropw=100&amp;croph=100&amp;width=270&amp;height=190"/>
      </figure>
      <h3>«Else om: barn»</h3>
      <p>4 1 6</p>
      <h4>Hvordan lage barn som singel 38-åring.</h4>
      <p>13.11.2019 Kanal:</p>
      <h4>TVNorge og Dplay</h4>
      <blockquote>«Et mer skjebnetungt dilemma finnes vel knapt.»</blockquote>
      <p>
        <a href="https://www.dagbladet.no/anmeldelser">Se alle anmeldelser</a>
      </p>
      <p>
        <b>Et mer skjebnetungt dilemma finnes vel knapt, og det angår veldig mange. Deriblant Else Kåss Furuseth, som bruker sin nye dokumentarserie til å finne svar på spørsmålet: Bør jeg få barn? Nå?</b>
      </p>
      <p>Hun er inspirert av <a href="https://www.dagbladet.no/video/YUHktnmOJgE">Ernas nyttårstale fra i fjor</a>, forteller hun i innledningen. Statsministeren sa rett ut at Norge trenger flere barn, og la til at <i>«jeg tror ikke jeg trenger å forklare hvordan det gjøres»</i>.</p>
      <p>Men som Furuseth sier: <i>«Det er lett å si når du er gift med Sindre.»</i></p>
      <h4>Kleveland</h4>
      <p>Nyttårstalen var så lett å kritisere. For hvis vi trenger flere barn, hvorfor har vi ikke lengre foreldrepermisjon? Høyere barnetrygd? Sekstimersdag for småbarnsforeldre? Bedre fødsels- og barselomsorg? Rett til assistert befruktning for single kvinner?</p>
      <p>Et program om fordeler og ulemper ved å bli forelder får raskt en politisk dimensjon, så også dette. Men det er ikke der hovedfokuset for «Else: om barn» ligger. Etter noen innledende runder med drinker og råd fra (kjendis)venner, oppsøker hun den første eksperten: Åse Kleveland.</p>
      <p>Hun er også barnløs (eller barnefri, som noen sier), og forteller fint og åpent om at hun faktisk prøvde å få det til en gang, men da var det for seint. Måten hun ser tilbake på den erfaringen, med ordene <i>«Hoppsann, Kleveland, tenk hvor mye annet du har fått til!»</i>, er befriende og sikkert til trøst for mange i samme situasjon. Hun blir et slags eksempel på at det går an å eldes med kulhet uten barn, for dem som måtte lure på det.</p>
      <p>Men utover det, preges intervjuet av mye utenomsnakk. Det gjelder også de obligatoriske intervjuene med søte barnehagebarn, og glam-glimtene fra Louise Angelica og John Arne Riises babyshower. Samt «Ex on the Beach»-deltakere som uttaler seg om fruktbarhet og sædkvalitet. Haha, sett det før. Hilsen Dagbladet-journalist.</p>
      <h4>Tøys og alvor</h4>
      <p>Temperaturen stiger betraktelig når temaet tas ordentlig på alvor. Som når vi får bli med på fødselen til en singel 39-åring som har «reist til Danmark» for å fikse biffen. Øyeblikket da babyen titter ut (fra en vinkel de fleste bør være komfortable med, slapp av) er like magisk som det pleier å være i fødselsreportasjene til Foreldre&amp;barn.</p>
      <p>Eller da vi får bli med en annen singel Danmarks-farer mens hun tar graviditetstesten etter tredje prøverørsforsøk. Nært og fint og hjertet i halsen-spennende.</p>
      <p>Furuseths eget besøk i gynekologstolen, for å få fruktbarhetsdommen, er først og fremst morsomt. Særlig etterpå, når hun må svare på om hun har hatt kjønnssykdommer eller seksuell dysfunksjon. Her funker miksen av tøys og alvor. Det samme gjelder intervjuet med den danske fertilitetslegen som hater Marvin Gaye og ville gått for Brahms tredje symfoni hvis han skulle tonesatt insemineringen.</p>
      <h4>Gevinst uten risiko?</h4>
      <p>Men akkurat det intervjuet viser også hvorfor lett på tå-tilnærmingen har sine problematiske sider.</p>
      <p>Skal han virkelig få lov til å sitte der og reklamere uhemmet for sin egen virksomhet, uten motsvar? Jeg tenker ikke på de etiske sidene ved det å hjelpe single å få barn - det spørsmålet er godt dekket gjennom andre intervjuer. Men når han uten videre slår fast at kvinner som får barn oppnår både helsemessige og sosiale gevinster, blir jeg i stuss. La gå at faren for brystkreft reduseres, men hva med den helsemessige risikoen enhver gravid og fødende kvinne utsetter seg for?</p>
      <p>Og er det virkelig opplest og vedtatt at du får et rikere sosialt liv av å få barn? Joda, det kan hende du har flaks med barselgruppa, og du blir utvilsomt bedre kjent med naboene. Men den typen sosialt liv som Furuseth flasher i starten av programmet, vil bli vanskelig å opprettholde. Særlig for en aleneforelder.</p>
      <p>Kanskje er dette perspektiver som kommer fram i senere episoder. «Else om: barn» er et program med stor variasjon, både i intervjuobjekter, temaer og stemninger. Litt strammere redigering hadde gjort seg. Men infotainment og personlige bekjennelser om hverandre har blitt en velprøvd suksessformel på tv, og på sitt beste fungerer det riktig så bra, også her.</p>
      <ul>
        <li>
          <i>Anmeldelsen er basert på de to første episodene.</i>
        </li>
      </ul>
    </article>
  </body>
</html>