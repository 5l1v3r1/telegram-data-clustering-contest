<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2032082/mitarakis-tha-veltiothi-to-isodima-gia-misthotous-eleftherous-epangelmaties-ke-sintaxiouchous.html"/>
    <meta property="og:site_name" content="News.gr"/>
    <meta property="article:published_time" content="2019-11-12T12:22:55+00:00"/>
    <meta property="og:title" content="Μηταράκης: Θα βελτιωθεί το εισόδημα για μισθωτούς, ελεύθερους επαγγελματίες και συνταξιούχους"/>
    <meta property="og:description" content="Τι αποκάλυψε για το νέο ασφαλιστικό"/>
  </head>
  <body>
    <article>
      <h1>Μηταράκης: Θα βελτιωθεί το εισόδημα για μισθωτούς, ελεύθερους επαγγελματίες και συνταξιούχους</h1>
      <address>
        <time datetime="2019-11-12T12:22:55+00:00">12 Nov 2019, 12:22</time>
      </address>
      <h3>Τι αποκάλυψε για το νέο ασφαλιστικό</h3>
      <p>«Πρώτη προτεραιότητα για το 2020 είναι η εφαρμογή των αποφάσεων του Συμβουλίου της Επικρατείας (ΣτΕ), καθώς και η μείωση των εισφορών, ένα κρίσιμο ζήτημα για το εισόδημα των εργαζομένων, καθώς στην Ελλάδα έχουμε υψηλό μισθολογικό κόστος, αλλά χαμηλούς καθαρούς μισθούς. Αυτή η "ψαλίδα" πρέπει να κλείσει. Το ίδιο θα γίνει και για τους ελεύθερους επαγγελματίες, οι οποίοι υπερφορολογήθηκαν από το νόμο Κατρούγκαλου και θα γίνει συνδυαστικά με τις αλλαγές στο φορολογικό».</p>
      <p>Αυτό δήλωσε, μεταξύ άλλων, ο υφυπουργός Εργασίας, αρμόδιος για θέματα Κοινωνικής Ασφάλισης, <a href="https://www.news.gr/tag/noths-mhtarakhs"><b>Νότης Μηταράκης</b></a>, μιλώντας σε εκπομπή του τηλεοπτικού σταθμού ΑΝΤ1 σχετικά με τους βασικούς στόχους που έχει θέσει το υπουργείο εντός του 2020.</p>
      <p>Έτσι, όπως σημείωσε, μέτρα, όπως η μείωση στον εισαγωγικό φορολογικό συντελεστή από το 22% στο 9% και η μείωση των εισφορών σε μισθωτούς και ελεύθερους επαγγελματίες θα δώσουν πνοή στους εργαζόμενους.</p>
      <p>«Αρα, θα μπορούσαμε να πούμε συνολικά πως το διαθέσιμο εισόδημα για μισθωτούς, ελεύθερους επαγγελματίες και συνταξιούχους, θα δούμε να βελτιώνεται εντός του 2020» υποστήριξε ο υφυπουργός Εργασίας.</p>
      <p>Αναφερόμενος στο επικείμενο νέο ασφαλιστικό, ο κ. Μηταράκης τόνισε ότι στόχος της πολιτικής ηγεσίας του υπουργείου Εργασίας είναι να εφαρμοστεί το πρώτο εξάμηνο του 2020, ενώ επιβεβαίωσε πως θα είναι πλήρως ευθυγραμμισμένο στις αποφάσεις του ΣτΕ.</p>
      <p>Ερωτηθείς για τον επανυπολογισμό των συντάξεων, ο υφυπουργός Εργασίας απάντησε: «Αυτό που θα πρέπει να ξεκαθαριστεί είναι πως ο επανυπολογισμός, που θα γίνει, σε καμία περίπτωση δεν θα οδηγήσει σε μείωση συντάξεων. Το ΣτΕ έκρινε τη βάση υπολογισμού των συντάξεων για τις 31 Δεκεμβρίου 2014 ως δίκαιη βάση επανυπολογισμού, επομένως δεν υπάρχει εκεί νομικό θέμα.</p>
      <p>Ο επανυπολογισμός των συντάξεων θα αφορά στην αλλαγή των ποσοστών αναπλήρωσης για τους ελεύθερους επαγγελματίες με πάνω από 35-40 έτη εργασίας, καθώς το ΣτΕ έκρινε πως τα ποσοστά αναπλήρωσης που όριζε ο νόμος Κατρούγκαλου ήταν αντισυνταγματικά. Αυτό που εξετάζεται, πάντα εντός των δημοσιονομικών μας δυνατοτήτων, είναι να μπούμε σε μία λογική αυξήσεως των συντάξεων. Όταν θα έχουμε τη δυνατότητα να δώσουμε μία αύξηση στις συντάξεις, πιθανότατα αυτό να γίνει μέσω μίας οριζόντιας ρύθμισης. Αυτό σε καμία περίπτωση δεν είναι κάτι που εξετάζουμε για το 2020» διευκρίνισε ο κ. Μηταράκης.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2026729/episkepsi-mitaraki-sta-kentrika-grafia-tou-efka.html"/>
        <a href="https://www.news.gr/politikh/article/2024897/mitarakis-perissoteri-ergazomeni-plirous-apascholisis-ke-me-kaliterous-misthous.html"/>
        <a href="https://www.news.gr/oikonomia/article/2022449/perissoteri-apo-300-000-ofiletes-stis-120-dosis-pros-ta-asfalistika-tamia.html"/>
      </related>
    </article>
  </body>
</html>