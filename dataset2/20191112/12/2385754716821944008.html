<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596960/palaistini-akomi-enas-palaistinios-nekros-apo-israilina-pligmata"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T12:40:00+00:00"/>
    <meta property="og:title" content="Παλαιστίνη: Ακόμη ένας Παλαιστίνιος νεκρός από ισραηλινά πλήγματα"/>
    <meta property="og:description" content="Ένας ακόμη Παλαιστίνιος σκοτώθηκε σήμερα σε νέο πλήγμα της ισραηλινής Πολεμικής Αεροπορίας στη Λωρίδα της Γάζας με στόχο την ένοπλη οργάνωση «Ισλαμικός..."/>
  </head>
  <body>
    <article>
      <h1>Παλαιστίνη: Ακόμη ένας Παλαιστίνιος νεκρός από ισραηλινά πλήγματα</h1>
      <address><time datetime="2019-11-12T12:40:00+00:00">12 Nov 2019, 12:40</time> by <a rel="author">SigmaLive</a></address>
      <p><b>Ένας ακόμη Παλαιστίνιος σκοτώθηκε σήμερα σε νέο πλήγμα της ισραηλινής Πολεμικής Αεροπορίας στη Λωρίδα της Γάζας με στόχο την ένοπλη οργάνωση «Ισλαμικός Τζιχάντ», ανακοίνωσε το υπουργείο Υγείας του παλαιστινιακού θύλακα που ελέγχεται από τη Χαμάς.<br/></b> <br/>Ο ισραηλινός στρατός επεσήμανε ότι ένας αντάρτης του Ισλαμικού Τζιχάντ, ο οποίος ετοιμαζόταν να εκτοξεύσει ρουκέτα εναντίον του Ισραήλ, σκοτώθηκε σε αεροπορική επιδρομή.<br/> <br/>«Η μονάδα εκτόξευσης ρουκετών της τρομοκρατικής οργάνωσης αποτελούσε άμεσο κίνδυνο», ανέφερε στην ανακοίνωσή του ο ισραηλινός στρατός.<br/> <br/>Το υπουργείο Υγείας της Λωρίδας της Γάζας επεσήμανε απλώς ότι ένας 20χρονος Παλαιστίνιος σκοτώθηκε και αρκετοί άλλοι τραυματίστηκαν από το ισραηλινό πλήγμα.<br/> <br/>Από το πρωί τουλάχιστον 50 ρουκέτες έχουν εκτοξευθεί από τη Γάζα εναντίον του Ισραήλ, σύμφωνα με τον ισραηλινό στρατό. Αν και οι περισσότερες αναχαιτίστηκαν από το σύστημα «Σιδηρούς Θόλος» του Ισραήλ, άλλες έπεσαν κοντά σε αμάχους, ανάμεσά τους και μία που έπληξε πολυσύχναστο αυτοκινητόδρομο.<br/> <br/>Η ένταση μεταξύ Γάζας και Ισραήλ είναι οξυμένη τις τελευταίες ώρες μετά την επίθεση εναντίον στελέχους του «Ισλαμικού Τζιχάντ» στον παλαιστινιακό θύλακα.<br/> <br/>Πηγή: ΑΠΕ-ΜΠΕ </p>
    </article>
  </body>
</html>