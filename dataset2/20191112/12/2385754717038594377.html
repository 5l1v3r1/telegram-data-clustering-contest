<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596957/larnaka-kleinoun-dromoi-gia-odika-erga-kai-marathonio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T12:22:00+00:00"/>
    <meta property="og:title" content="Λάρνακα: Κλείνουν δρόμοι για οδικά έργα και μαραθώνιο"/>
    <meta property="og:description" content="Κλειστοί θα είναι αρκετοί δρόμοι στη Λάρνακα το Σάββατο 16 Νοεμβρίου για οδικές εργασίες και την Κυριακή 17 Νοεμβρίου για τον 3ο Radisson Blue Διεθνή..."/>
  </head>
  <body>
    <article>
      <h1>Λάρνακα: Κλείνουν δρόμοι για οδικά έργα και μαραθώνιο</h1>
      <address><time datetime="2019-11-12T12:22:00+00:00">12 Nov 2019, 12:22</time> by <a rel="author">SigmaLive</a></address>
      <p>Κλειστοί θα είναι αρκετοί δρόμοι στη Λάρνακα το Σάββατο 16 Νοεμβρίου για οδικές εργασίες και την Κυριακή 17 Νοεμβρίου για τον 3ο Radisson Blue Διεθνή Μαραθώνιο Λάρνακας.</p>
      <p>Σε γραπτή ανακοίνωση του Τμήματος Δημοσίων Έργων του Υπουργείου Μεταφορών, Επικοινωνιών και Έργων αναφέρεται ότι «το Γραφείο Επαρχιακού Μηχανικού Λάρνακας ενημερώνει ότι, θα εκτελούνται εργασίες συντήρησης του οδικού φωτισμού σε τμήματα των αυτοκινητοδρόμων της Επαρχίας Λάρνακας. Συγκεκριμένα την Δευτέρα 25/11/2019 και την Τρίτη 26/11/2019 οι εργασίες θα γίνονται μεταξύ των ωρών 08:00 – 14:00, παρά τον κυκλικό κόμβο Κοφίνου.</p>
      <p>Την Τετάρτη 27/11/2019 και την Πέμπτη 28/11/2019 εργασίες θα γίνονται μεταξύ των ωρών 08:00 – 14:00, παρά τον κυκλικό κόμβο Καλού Χωριού, ενώ την Παρασκευή 29/11/2019, μεταξύ των ωρών 08:00 – 14:00, παρά τον κόμβο Πύλας/ΚΟΤ».<br/><br/>Σημειώνεται ότι «κατά τη διάρκεια εκτέλεσης των εργασιών, θα κλείνει η αριστερή λωρίδα ή το έρεισμα του δρόμου σε μήκος 50 -150 μέτρων ανάλογα και η τροχαία κίνηση θα διοχετεύεται στη διπλανή λωρίδα κυκλοφορίας».<br/><br/>Επίσης από τις τέσσερις το απόγευμα του Σαββάτου 16/11/2019 και μέχρι τις πέντε το πρωί της Δευτέρας 18/11/2019, θα εκτελούνται εργασίες επιδιόρθωσης του οδοστρώματος της Λεωφόρου Αθαλάσσας, από την οδό Πειραιώς μέχρι τη Λεωφόρο Χατζηιωσήφ.</p>
      <p>Κατά την εκτέλεση των εργασιών, ο δρόμος θα παραμείνει κλειστός στην κυκλοφορία και η τροχαία κίνηση θα διοχετεύεται μέσω των οδών Πειραιώς και Περικλέους.<br/><br/>Σύμφωνα με την ανακοίνωση, την Κυριακή 17/11/2019, μεταξύ των ωρών 07:00 - 14:30, αρκετοί δρόμοι στη Λάρνακα θα είναι κλειστοί για την τροχαία κίνηση λόγω της διεξαγωγής του 3ου Radisson Blu Διεθνές Μαραθωνίου Λάρνακας.<br/><br/>Συγκεκριμένα κλειστοί θα είναι οι Πλατεία Βασιλέως Παύλου (από την Αστυνομική Διεύθυνση Λάρνακας μέχρι το κτίριο της πρώην Οθωμανικής Τράπεζας), Λεωφόρος Τάσου Μητσόπουλου, Οδός Πιαλέ Πασά/Κυκλικός κόμβος Μακένζυ μέχρι τα φώτα τροχαίας με τη Λεωφόρο Αρτέμιδος, Λεωφόρος Αρτέμιδος (από τη φωτοελεγχόμενη συμβολή της με την Οδό Πιαλέ Πασά μέχρι τον κυκλικό κόμβο παρά τον παλαιό αερολιμένα Λάρνακας- μόνο οι λωρίδες με κατεύθυνση προς Λάρνακα), κυκλικός κόμβος παλιού αεροδρομίου  Λάρνακας (μόνο οι λωρίδες με κατεύθυνση προς Λάρνακα), ο δρόμος Β4 (από τον κυκλικό κόμβο του παλιού αεροδρομίου Λάρνακας μέχρι τη συμβολή με το δρόμο προς το Τέμενος Χάλα Σουλτάν Τεκκέ και επαναστροφή στον Β4 - μόνο η κατεύθυνση προς Λάρνακα).<br/><br/>Ακόμα κλειστοί θα είναι ο δρόμος Β4 προς τον κυκλικό κόμβο παρά τον Πύργο Ελέγχου, μόνο η κατεύθυνση προς Λάρνακα, η Λεωφόρος Τιμίου Προδρόμου/Ε316 προς Βιομηχανική Περιοχή Δρομολαξιάς, η Λεωφόρος Χρ. Παναγιώτου στη Δρομολαξιά και η Λεωφόρος 28ης Οκτωβρίου μέχρι τη στροφή προς την οδό Εζεκία Παπαϊωάννου.<br/><br/>Κατά τη διάρκεια του Μαραθωνίου θα γίνουν όλες οι απαραίτητες διευθετήσεις για την ομαλή και ασφαλή εκτροπή της κυκλοφορίας μέσω παρακείμενων δρόμων.</p>
      <p>Το Τμήμα Δημοσίων Έργων «απολογείται για την αναπόφευκτη ταλαιπωρία που θα προκληθεί και καλεί το κοινό όπως επιδείξει την απαραίτητη κατανόηση και να συμμορφώνεται με την προσωρινή  οδική σήμανση και τις υποδείξεις  της Αστυνομίας».</p>
      <p>Το κοινό μπορεί να ενημερωθεί για τις προγραμματισμένες εργασίες από την ιστοσελίδα www.traffic4cyprus.org.cy στην οποία δίνεται χαρτογραφική απεικόνιση των εργασιών και των επιπτώσεων τους στην κυκλοφορία κατά τη διάρκεια τους.</p>
    </article>
  </body>
</html>