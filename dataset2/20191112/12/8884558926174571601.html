<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/plenkovic-uvedbo-evra-na-hrvaskem-nacrtuje-jeseni"/>
    <meta property="og:site_name" content="Primorske novice"/>
    <meta property="article:published_time" content="2019-11-12T12:53:28+00:00"/>
    <meta property="og:title" content="Plenković uvedbo evra na Hrvaškem načrtuje jeseni 2024"/>
    <meta property="og:description" content="Hrvaški premier Andrej Plenković je danes v Zagrebu izpostavil, da je strateški cilj hrvaške vlade evro uvesti do konca mandata naslednje vlade, kar bi bilo v normalnih okoliščinah jeseni 2024. Vstop v evropski mehanizem fiksnih deviznih tečajev ERM II, ki je prvi korak k uvedbi evra, pričakuje v drugi polovici 2020."/>
  </head>
  <body>
    <article>
      <h1>Plenković uvedbo evra na Hrvaškem načrtuje jeseni 2024</h1>
      <address><time datetime="2019-11-12T12:53:28+00:00">12 Nov 2019, 12:53</time> by <a rel="author">STA</a></address>
      <p>
        <b>Hrvaški premier Andrej Plenković je danes v Zagrebu izpostavil, da je strateški cilj hrvaške vlade evro uvesti do konca mandata naslednje vlade, kar bi bilo v normalnih okoliščinah jeseni 2024. Vstop v evropski mehanizem fiksnih deviznih tečajev ERM II, ki je prvi korak k uvedbi evra, pričakuje v drugi polovici 2020.</b>
      </p>
      <figure>
        <img src="https://static.primorske.si/foto/highres/razno/719434_260-preverjeno.jpg"/>
        <figcaption>Foto: STA</figcaption>
      </figure>
      <p><b>ZAGREB</b> &gt; Vstop hrvaške v območje evra je strateški cilj hrvaške vlade, tako kot pridružitev schengenskem območju. <b>Andrej Plenković</b> se je doslej izogibal natančnejšim ocenam, kdaj naj bi Hrvaška poslala v zgodovino kuno in uvedla skupno evropsko valuto.</p>
      <p>Med nagovorom na današnji konferenci o vplivu uvedbe evra na hrvaško gospodarstvo je izpostavil, da evro kot uradno valuto na Hrvaškem načrtujejo do konca mandata prihodnje vlade. Redne parlamentarne volitve na Hrvaškem je pričakovati jeseni 2020, kar pomeni, da je v normalnih političnih okoliščinah govora o jeseni 2024.</p>
      <h3>Ekonomske prednosti uvedbe evra</h3>
      <p>Kot najbolj zgodnji rok za uvedbo evra je omenil januar 2023, kar bo odvisno predvsem od izpolnjevanja kriterijev v okviru evropskega mehanizma fiksnih deviznih tečajev do evra ERM II. Hrvaška je članicam območja evra, Danski in ustanovam EU pismo o nameri za vstopu v ERM II poslala julija letos.</p>
      <p>Vstop v mehanizem pričakuje v drugi polovici leta 2020, potem ko bo Hrvaška sklenila šestmesečno predsedovanje Svetu EU. Povprečno obdobje sodelovanja v ERM II je od dve leti in pol do treh let, je poročala hrvaška tiskovna agencija Hina.</p>
      <p>Plenković je danes znova izpostavil tudi nekatere ekonomske prednosti uvedbe evra, kot sta trajna odprava valutnih tveganj za gospodarstvo ter znižanje stroškov zadolževanja podjetij in državljanov. Izpostavil je, da bo uvedba skupne evropske valute na Hrvaškem prispevala tudi h krepitvi blagovne menjave in konkurenčnosti gospodarstva.</p>
      <h3>Hrvati imajo že dlje časa večino prihrankov v evrih</h3>
      <p>Izpostavil je, da je Hrvaška “najbolj evroizirana” od vseh članic EU, ki niso del območja evra. Hrvati imajo že dlje časa večino prihrankov v evrih, tudi v vsakdanjem življenju izražajo vrednosti in računajo v evropski valuti. Evrski bančni depoziti na Hrvaškem v preteklih desetih letih predstavljajo povprečno več kot tri četrtine vseh denarnih vlog prebivalstva.</p>
      <p>Poleg tega je 46 odstotkov vseh posojil prebivalcev v kunah z valutno klavzulo, 58 odstotkov hrvaškega izvoza gre na območju evra, 56 odstotkov vseh turističnih nočitev pa prispevajo turisti, ki so s tega območja. Približno polovica bančnih naložb je tudi v evrih, je še povedal hrvaški premier.</p>
    </article>
  </body>
</html>