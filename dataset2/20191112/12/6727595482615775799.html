<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jharkhand-assembly-election-bjp-facing-pressure-from-allies-ajsu-and-ljp-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-12T12:31:00+00:00"/>
    <meta property="og:title" content="മഹാരാഷ്ട്രയ്ക്ക് പിന്നാലെ ജാര്‍ഖണ്ഡിലും ബി.ജെ.പിക്ക് പ്രതിസന്ധി; ബി.ജെ.പി മത്സരിക്കുന്ന മണ്ഡലത്തില്‍ സ്ഥാനാര്‍ത്ഥിയെ പ്രഖ്യാപിച്ച് സഖ്യകക്ഷി"/>
    <meta property="og:description" content="Jharkhand Election India ന്യൂദല്‍ഹി: മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് സഖ്യകക്ഷിയായ ശിവസേനയില്‍ നിന്നും തിരിച്ചടി നേരിട്ടതിന് പിന്നാലെ ജാര്‍ഖണ്ഡിലും"/>
  </head>
  <body>
    <article>
      <h1>മഹാരാഷ്ട്രയ്ക്ക് പിന്നാലെ ജാര്‍ഖണ്ഡിലും ബി.ജെ.പിക്ക് പ്രതിസന്ധി; ബി.ജെ.പി മത്സരിക്കുന്ന മണ്ഡലത്തില്‍ സ്ഥാനാര്‍ത്ഥിയെ പ്രഖ്യാപിച്ച് സഖ്യകക്ഷി</h1>
      <address><time datetime="2019-11-12T12:31:00+00:00">12 Nov 2019, 12:31</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് സഖ്യകക്ഷിയായ ശിവസേനയില്‍ നിന്നും തിരിച്ചടി നേരിട്ടതിന് പിന്നാലെ ജാര്‍ഖണ്ഡിലും സീറ്റ് തര്‍ക്കത്തില്‍ വലഞ്ഞ് ബി.ജെ.പി.</p>
      <p>സീറ്റ് പങ്കിടലുമായി ബന്ധപ്പെട്ട് ബി.ജെ.പി സഖ്യകക്ഷികളായ ഓള്‍ ജാര്‍ഖണ്ഡ് സ്റ്റുഡന്റ്‌സ് യൂണിയന്‍(എ.ജെ.എസ്.യു), എല്‍.ജെ.പി എന്നീ കക്ഷികളില്‍ നിന്നാണ് പാര്‍ട്ടി വെല്ലുവിളി നേരിടുന്നത്.</p>
      <p>ബി.ജെ.പി അവരുടെ സംസ്ഥാന അധ്യക്ഷന്‍ ലക്ഷ്മണ്‍ ഗിലുവയെ സ്ഥാനാര്‍ത്ഥിയായി പ്രഖ്യാപിച്ച ചക്രധര്‍പൂര്‍ നിയമസഭാ സീറ്റില്‍ ബി.ജെ.പി സഖ്യകക്ഷിയായ ഓള്‍ ജാര്‍ഖണ്ഡ് സ്റ്റുഡന്റ്‌സ് യൂണിയനും സ്ഥാനാര്‍ത്ഥിയെ പ്രഖ്യാപിച്ചിട്ടുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ജാര്‍ഖണ്ഡില്‍ മത്സരിക്കാന്‍ 19 സീറ്റുകള്‍ വേണമെന്ന് എ.ജെ.എസ്.യു ആവശ്യപ്പെട്ടെങ്കിലും ഒമ്പത് സീറ്റില്‍ കൂടുതല്‍ നല്‍കാന്‍ തയ്യാറല്ലെന്നാണ് ബി.ജെ.പി അറിയിച്ചത്.</p>
      <related>
        <a href="https://www.doolnews.com/congress-and-ncp-indulges-in-blame-game-in-maharashtra902.html?utm_source=doolnews&amp;utm_medium=related"/>
      </related>
      <p>എ.ജെ.എസ്.യു ഇതിനകം 12 സീറ്റുകളിലേക്ക് സ്ഥാനാര്‍ത്ഥികളെ പ്രഖ്യാപിച്ചിട്ടുണ്ട്. അതില്‍ സിമാരിയ, സിന്ധ്രി, മണ്ടു, ചക്രധര്‍പൂര്‍ എന്നീ നാല് മണ്ഡലങ്ങളില്‍ ബി.ജെ.പിയും സ്വന്തം സ്ഥാനാര്‍ത്ഥികളെ പ്രഖ്യാപിച്ചു കഴിഞ്ഞു.</p>
      <p>ജാര്‍ഖണ്ഡിലെ തെരഞ്ഞെടുപ്പ് ആസൂത്രണം ചെയ്യുന്നതില്‍ ബി.ജെ.പിയെ വലക്കുന്ന മറ്റൊരു ഘടകം എല്‍.ജെ.പിയുടെ നിലപാടാണ്. ഇത്തവണ ഒറ്റയ്ക്ക് തെരഞ്ഞെടുപ്പിനെ നേരിടാനാണ് എല്‍.ജെ.പിയുടെ നീക്കം.</p>
      <p>2014 ല്‍ രാം വിലാസ് പസ്വാന്റെ എല്‍.ജെ.പിക്ക് ഒരു സീറ്റായിരുന്നു ബി.ജെ.പി നല്‍കിയത്. അവിടെ പാര്‍ട്ടി പരാജയപ്പെടുകയും ചെയ്തു. രാം വിലാസ് പസ്വാന്റെ മകന്‍ ചിരാഗ് പാസ്വാനാണ് ഇവിടെ പാര്‍ട്ടിയെ നയിക്കുന്നത്.</p>
      <p>52 പേരുടെ ആദ്യ പട്ടിക ഞായറാഴ്ച പുറത്തിറക്കിയ ശേഷം രണ്ടാം സ്ഥാനാര്‍ത്ഥി പട്ടിക പുറത്തിറക്കുന്നത് ബി.ജെ.പി നിര്‍ത്തിവെച്ചിരിക്കുകയാണ്. ഇരൂകുട്ടര്‍ക്കും സ്വീകാര്യമാകുന്ന രീതിയിലുള്ള ഫോര്‍മുല കണ്ടെത്താന്‍ എ.ജെ.എസ്.യുമായി ബി.ജെ.പി ചര്‍ച്ചകള്‍ തുടരുകയാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതേസമയം ജര്‍മുണ്ടി, നള, ഹുസൈനാബാദ്, ബാര്‍കഗാവ്, ലതേഹര്‍, പങ്കി എന്നീ ആറ് സീറ്റുകളില്‍ എല്‍.ജെ.പി മത്സരിക്കണമെന്നാണ് ബി.ജെ.പി നല്‍കിയ നിര്‍ദേശം. എന്നാല്‍ 37 സീറ്റുകളെങ്കിലും തങ്ങള്‍ക്ക് വേണമെന്ന നിലപാടാണ് എല്‍.ജെ.പി സ്വീകരിച്ചത്.</p>
      <p>ബിജെപിയുടെ മുഖ്യമന്ത്രി രഘുബാര്‍ ദാസ് ജംഷദ്പൂരില്‍ നിന്നാണ് മത്സരിക്കുന്നത്. കഴിഞ്ഞ സംസ്ഥാന തെരഞ്ഞെടുപ്പില്‍ 72 സീറ്റില്‍ ബി.ജെ.പിയും എ.ജെ.എസ്.യു എട്ട് സീറ്റിലും എല്‍.ജെ.പി ഒരു സീറ്റിലുമായിരുന്നു മത്സരിച്ചത്. 37 സീറ്റുകളില്‍ ബി.ജെ.പിയും അഞ്ച് സീറ്റുകളില്‍ എ.ജെ.എസ്.യുവും ഇവിടെ വിജയിച്ചിരുന്നു.</p>
      <p>കോണ്‍ഗ്രസ് 31 സീറ്റുകളിലും സഖ്യകക്ഷിയായ ജാര്‍ഖണ്ഡ് മുക്തി മോര്‍ച്ച 43 സീറ്റിലും ബാക്കി സീറ്റില്‍ ആര്‍.ജെ.ഡിയും മത്സരിക്കും. മുന്‍ മുഖ്യമന്ത്രിയും ജെ.എം.എം മേധാവിയുമായ ഹേമന്ത് സോറനാണ് മുഖ്യമന്ത്രി സ്ഥാനാര്‍ത്ഥി. നവംബര്‍ 30 മുതല്‍ അഞ്ച് ഘട്ടങ്ങളിലായാണ് ജാര്‍ഖണ്ഡില്‍ തെരഞ്ഞെടുപ്പ് നടക്കുക.</p>
      <figure>
        <iframe src="https://www.youtube.com/embed/uFJbozRBtoQ" width="500" height="281" data-service="Youtube" scrolling="no"/>
      </figure>
    </article>
  </body>
</html>