<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596958/sigkapouri-ypallilos-aeroplanou-allaze-ta-kartelakia-stis-aposkeves-epivaton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T12:24:00+00:00"/>
    <meta property="og:title" content="Σιγκαπούρη: Υπάλληλος αεροπλάνου άλλαζε τα καρτελάκια στις αποσκευές επιβατών"/>
    <meta property="og:description" content="Ένας υπάλληλος φορτοεκφόρτωσης αποσκευών στο αεροδρόμιο της Σιγκαπούρης καταδικάστηκε σε ποινή φυλάκισης 20 ημερών επειδή άλλαξε τα καρτελάκια σε περίπου..."/>
  </head>
  <body>
    <article>
      <h1>Σιγκαπούρη: Υπάλληλος αεροπλάνου άλλαζε τα καρτελάκια στις αποσκευές επιβατών</h1>
      <address><time datetime="2019-11-12T12:24:00+00:00">12 Nov 2019, 12:24</time> by <a rel="author">SigmaLive</a></address>
      <p><b>Ένας υπάλληλος φορτοεκφόρτωσης αποσκευών στο αεροδρόμιο της Σιγκαπούρης καταδικάστηκε σε ποινή φυλάκισης 20 ημερών επειδή άλλαξε τα καρτελάκια σε περίπου 300 βαλίτσες με αποτέλεσμα αυτές να καταλήξουν σε άλλους διεθνείς προορισμούς.<br/></b> <br/>Ο 66χρονος Τάι Μπουν Κεχ δήλωσε ένοχος στις κατηγορίες που αφορούν στην αλλαγή στα καρτελάκια 286 αποσκευών στο αεροδρόμιο Τσανγκί, ένα από τα πιο πολυσύχναστα αεροδρόμια παγκοσμίως.<br/> <br/>Τις αλλαγές αυτές έκανε στο διάστημα Νοεμβρίου 2016-Φεβρουαρίου 2017 από «απόγνωση και οργή» αφού οι αρμόδιες αρχές αγνόησαν το αίτημά του για πρόσληψη επιπλέον προσωπικού στον τομέα απασχόλησής του.<br/> <br/>Σύμφωνα με τα δικόγραφα, αποσκευές που είχαν ως αρχικό προορισμό πολλά μέρη του κόσμου όπως το Περθ, τη Μανίλα, τη Φρανκφούρτη, το Λονδίνο και το Σαν Φρανσίσκο, κατέληξαν αλλού.<br/> <br/>Οι αποσκευές ανήκαν σε επιβάτες που είχαν ως ενδιάμεσο σταθμό το αεροδρόμιο Τσανγκί και ταξίδευαν με τη Singapore Airlines ή τη θυγατρική της, SilkAir.<br/> <br/>Ο Τάι έπασχε από μείζονα καταθλιπτική διαταραχή όταν διέπραξε τα αδικήματα αυτά, όπως ειπώθηκε στο δικαστήριο.<br/> <br/>Ωστόσο, οι εισαγγελικές αρχές έκριναν ότι με βάση τα αποδεικτικά στοιχεία που κατατέθηκαν κατά την ακροαματική διαδικασία, η πάθησή του «δεν συνέβαλε σημαντικά στην διάπραξη των αδικημάτων» καθώς εξακολουθούσε να έχει τον έλεγχο των ενεργειών του.<br/> <br/>Η εισαγγελέας Τιάμ Σιά Μιν έκρινε ότι η αλλαγή των αποσκευών πιθανόν να προκάλεσε «σοβαρές, ακόμη και μοιραίες, επιπτώσεις», καθώς κάποιοι επιβάτες μπορεί να έμειναν χωρίς τα φάρμακά τους.<br/> <br/>Τον περασμένο χρόνο από το Τσανγκί πέρασαν σχεδόν 65,6 εκατομμύρια επιβάτες.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>