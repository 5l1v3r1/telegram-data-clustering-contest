<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741329"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T12:40:00+00:00"/>
    <meta property="og:title" content="'ร.10'โปรดเกล้าฯ พระราชทานเพลิงศพ 9 ชรบ.ลำพะยา"/>
    <meta property="og:description" content="“ในหลวง” ทรงพระกรุณาโปรดเกล้า ฯ พระราชทานเพลิงศพ 9 ชรบ. เหยื่อโจรใต้กราดยิงป้อมที่ลำพะยา ประชาชนในพื้นที่ร่วมไว้อาลัย"/>
  </head>
  <body>
    <article>
      <h1>'ร.10'โปรดเกล้าฯ พระราชทานเพลิงศพ 9 ชรบ.ลำพะยา</h1>
      <address>
        <time datetime="2019-11-12T12:40:00+00:00">12 Nov 2019, 12:40</time>
      </address>
      <p>
        <b>“ในหลวง” ทรงพระกรุณาโปรดเกล้า ฯ พระราชทานเพลิงศพ 9 ชรบ. เหยื่อโจรใต้กราดยิงป้อมที่ลำพะยา ประชาชนในพื้นที่ร่วมไว้อาลัย</b>
      </p>
      <p>เมื่อวันที่ 12 พ.ย. พระบาทสมเด็จพระเจ้าอยู่หัว ทรงพระกรุณาโปรดเกล้า ฯ พระราชทานเพลิงศพ เจ้าหน้าที่ของรัฐ และราษฎรที่เสียชีวิตจากเหตุการณ์คนร้ายยิงถล่มป้อมยามจุดตรวจ บ้านทางลุ่ม หมู่ 5 ต.ลำพะยา อ.เมือง จ.ยะลา มีผู้เสียชีวิต 15 ราย โดยที่วัดสิริปุณณาราม ต.ลำพะยา อ.เมือง มีผู้เสียชีวิตจากเหตุการณ์ดังกล่าวรวม 9 ศพ ประกอบด้วย นายวิรัตน์ เพ็ชรปล่อง ,นางนัยนา โพธิ์เตี้ยเทียม ,นายพูลสวัสดิ์ พูลแก้ว, นายธวัชชัย สุพงษ์ ,นายฉลอง ทองงาม ,นายบรรจบ ทองกลิ่น ,นายสุนทร ยอดแก้ว ,นางรัชนก ยอดแก้ว และ นายเนตร จอมทอง<br/>   </p>
      <figure>
        <img src="https://www.dailynews.co.th/admin/upload/20191112/news_xgYFezAEtw191638_533.jpg?v=20191113070?v=7711"/>
      </figure>
      <p>ในพิธีมี นายชัยสิทธิ์ พานิชพงศ์ ผวจ.ยะลา เป็นประธานฝ่ายฆราวาส และพระปัญญานันทมุณี เจ้าคณะจังหวัดยะลา เป็นประธานฝ่ายสงฆ์ โดย นายชัยสิทธิ์ ได้อัญเชิญผ้าบังสกุลพระราชทาน จาก พระบาทสมเด็จพระเจ้าอยู่หัว และดอกไม้จันทร์พระราชทาน จาก สมเด็จพระสังฆราช มาไว้บริเวณเชิงตะกอนหรือเตาเผาชั่วคราว รวม 9 เตา ที่จัดทำขึ้นพิเศษบริเวณลานวัดกลางแจ้ง มีข้าราชการชั้นผู้ใหญ่ อาทิ พล.ร.ต.สมเกียรติ ผลประยูร เลขาธิการ ศอ.บต. พล.ต.อาคม พงศ์พรหม ผบ.หน่วยเฉพาะกิจยะลา ข้าราชการทหาร ตำรวจ ฝ่ายปกครอง ตลอดจนประชาชน ร่วมพิธีกว่า 5 พันคน ท่ามกลางความโศกเศร้าของญาติพี่น้อง เพื่อนร่วมงาน ร่วมไว้อาลัย โดยมีกำลัง ทหาร ตำรวจ และฝ่ายปกครอง ดูแลรักษาความปลอดภัย ตลอดเส้นทางจาก ต.ลำใหม่ ไปจนถึง บ้านลำพะยา รวมระยะทางกว่า 3 กม.<br/>      </p>
      <figure>
        <img src="https://www.dailynews.co.th/admin/upload/20191112/news_gbkUilcQNp191702_533.jpg?v=20191113070?v=1425"/>
      </figure>
      <p>ขณะที่ ก่อนหน้า วันเดียวกัน ที่ วัดเฉลิมนิคม หรือ วัดลำใหม่ หมู่ 1 ต.ลำใหม่ อ.เมือง จ.ยะลา พระบาทสมเด็จพระเจ้าอยู่หัว ทรงพระกรุณาโปรดเกล้า ฯ พระราชทานเพลิงศพ ร.ต.อ.พยุง คิดขุนทด รอง สว.กก.ซถ.2 บก.สส.จชต. โดยมี พล.ต.ท.รณศิลป์ ภู่สาระ ผบช.ภ.9 เป็นประธานในพิธี มีหัวหน้าส่วนราชการ ข้าราชการตำรวจ ทหาร ฝ่ายปกครอง ผู้บริหารสถานศึกษา รวมทั้งประชาชนในพื้นที่ร่วมไว้อาลัยเป็นจำนวนมาก ส่วน อีก 3 ศพ ได้มีพิธีพระราชทานเพลิงศพไปแล้วเมื่อวันที่ 11 พ.ย.ที่จ.ปัตตานี รวมกับ ผู้เสียชีวิตชาวมุสลิม อีก 2 ศพ ที่มีการทำพิธีตามหลักศาสนาอิสลามไปก่อนหน้าที่แล้ว รวมครบ 15 ศพ<br/> </p>
      <figure>
        <img src="https://www.dailynews.co.th/admin/upload/20191112/news_SrUFwFYBim191816_533.jpg?v=20191113070?v=4961"/>
      </figure>
    </article>
  </body>
</html>