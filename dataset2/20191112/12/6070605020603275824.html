<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Govern-investigacio-protestes-sentencia-Suprem_0_2342765817.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T12:39:30+00:00"/>
    <meta property="og:title" content="El Govern proposa el pla de treball de la comissió d'investigació sobre les protestes per la sentència"/>
    <meta property="og:description" content="Demana que analitzi l'impacte del veredicte judicial i l'actuació dels cossos de seguretat"/>
  </head>
  <body>
    <article>
      <h1>El Govern proposa el pla de treball de la comissió d'investigació sobre les protestes per la sentència</h1>
      <h2>Demana que analitzi l'impacte del veredicte judicial i l'actuació dels cossos de seguretat</h2>
      <address>
        <time datetime="2019-11-12T12:39:30+00:00">12 Nov 2019, 12:39</time>
      </address>
      <p>El Govern ha aprovat aquest dimarts la proposta de pla de treball per portar a la comissió d'investigació al Parlament sobre les protestes post sentència del Tribunal Suprem. La portaveu de l'executiu, Meritxell Budó, ha explicat que han traslladat a la cambra catalana que pretenen que la comissió giri entorn de dues qüestions: per una banda, l'impacte de la sentència de l'1-O en els drets fonamentals i, per altra, l'actuació dels cossos de seguretat. </p>
      <p>"La comissió analitzarà la possible vulneració de drets fonamentals dels ciutadans, de la seva llibertat d'expressió, manifestació i reunió aixó com si es van respectar les garanties processals i judicials de les detencions efectuades", afirma el comunicat sobre aquesta decisió. Tanmateix, la portaveu de l'executiu ha dit que des del Govern no proposen compareixences concretes i que això li correspon als grups parlamentaris. </p>
      <p>L'executiu va anunciar el passat 29 d'octubre, arran d'una proposta del president de la Generalitat, Quim Torra, que hi hagués una investigació sobre el rol dels Mossos d'Esquadra i la Policia Nacional. La tensió entre el cap de l'executiu i el conseller d'Interior es va fer evident durant les protestes, ja que Torra es va mostrar incòmode amb algunes imatges de la policia catalana. De fet, se li ha retret la manca de suport al cos i, fins i tot, s'ha <a href="https://www.ara.cat/politica/Govern-investigacio-mossos-sentencia-mala-praxis_0_2334366667.html">parlat entre bambolines de la possibilitat de cessar Buch.</a> </p>
      <p>Tanmateix, aquest dimarts, el Parlament <a href="https://www.ara.cat/politica/Parlament_0_2342765814.html">ha rebutjat cessar o reprovar Buch </a>amb els vots de JxCat i ERC per la gestió dels aldarulls, una qüestió que havia posat sobre la taula la CUP i els comuns. "Tots els consellers tenen la meva confiança", ha afirmat Torra a primera hora del matí <a href="https://www.ara.cat/politica/Torra-estudiar-investidura-Sanchez-condicions_0_2342765789.html">en una entrevista a Catalunya Ràdio. </a></p>
      <h3>Budó preveu aprovar els pressupostos abans d'acabar l'any</h3>
      <p>D'altra banda, preguntada pels pressupostos de l'any que ve, Budó s'ha mostrat confiada que es podran aprovar abans d'acabar l'any. Ha afirmat que properament hi ha previstes diferents reunions per intentar-los aprovar "al més aviat possible". Tot i això, tampoc descarta una altra pròrroga "tècnica" abans no es completi el tràmit del Parlament. "En principi hi ha temps material", ha afirmat Budó, sobre aprovar-los abans del mes de gener. </p>
      <p>Aquest dimarts, en una entrevista a Catalunya Ràdio, el president de la Generalitat ha assenyalat els possibles socis, els comuns i la CUP, tot i que no tenen garantit cap suport encara. </p>
    </article>
  </body>
</html>