<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231734/"/>
    <meta property="og:site_name" content="Українська правда"/>
    <meta property="article:published_time" content="2019-11-12T12:15:00+00:00"/>
    <meta property="og:title" content="У київське метро не пускатимуть жебраків, голих і музикантів"/>
    <meta property="og:description" content="Київрада 12 листопада прийняла нові правила метрополітену і тепер туди не пускатимуть жебраків, торгівців, агітаторів, а також в метро забороняється грати на музичних інструментах."/>
  </head>
  <body>
    <article>
      <h1>У київське метро не пускатимуть жебраків, голих і музикантів</h1>
      <address>
        <time datetime="2019-11-12T12:15:00+00:00">12 Nov 2019, 12:15</time>
      </address>
      <p>Київрада 12 листопада прийняла нові правила метрополітену і тепер туди не пускатимуть жебраків, торгівців, агітаторів, а також в метро забороняється грати на музичних інструментах.</p>
      <p><b>Джерело:</b> <a href="https://kmr.gov.ua/uk/content/kyyivrada-pryynyala-novi-pravyla-metropolitenu-ne-puskatymut-zhebrakiv-ta-agitatoriv?fbclid=IwAR0BhYxG7Bw0tnGiFdoJyjn_QxE3l2-PRaaAaycKmCHzuTTcld8aMIJAKNw">сайт</a> Київської міської влади</p>
      <p><b>Дослівно:</b> "Відповідно до нововведень, у столичному метро заборонено жебракувати, розклеювати рекламу, займатися агітацією, здійснювати підприємницьку діяльність, гучно вмикати музику та грати на музичних інструментах. Окрім того, проведення масових заходів на станціях метро також під забороною…</p>
      <p>Пасажири метро зобов’язані мати охайний зовнішній вигляд. Вхід до підземки буде заборонено частково одягненим пасажирам, а також без взуття, або в нижній білизні…".</p>
      <p><b>Деталі:</b> Для безпечного пересування пасажирів із вадами зору, дозволяється проїзд із собакою-поводирем. Тварина повинна мати ошийник, намордник, спеціальне посвідчення та пройти навчання в умовах метрополітену.</p>
      <p>Спортивне спорядження (лижі, санки, ковзани, велосипеди тощо) має перевозитися виключно в чохлах. Також належна упаковка потрібна для садового інвентаря, саджанців, риболовних снастей.</p>
      <p>Також не можна пересуватися на самокатах, роликових ковзанах і скейтах.</p>
      <p>Відзначається, що попередні правила столичної підземки, які були затверджені Київрадою у 1995 році, є застарілими і не враховують вимог законодавства про міський електричний транспорт.</p>
      <p>Нові правила підтримали 62 депутати Київської міськради.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231342/"/>
        <a href="https://www.pravda.com.ua/news/2019/11/7/7231294/"/>
        <a href="https://www.epravda.com.ua/news/2019/11/7/653452/"/>
      </related>
    </article>
  </body>
</html>