<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/un-nou-scandal-in-usr-sotia-lui-dan-barna-ajunge-in-prim-plan-la-o-zi-dupa-esecul-din-alegeri-18572361"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T12:51:22+00:00"/>
    <meta property="og:title" content="Un nou scandal în USR: Soţia lui Dan Barna, ajunge în prim-plan, la o zi după eşecul din alegeri"/>
    <meta property="og:description" content="Olguţa Dana Totolici, soţia lui Dan Barna, s-ar fi adresat într-un limbaj vulgar liderilor de organizaţii, la videoconferinţa de luni seara a preşedintelui USR cu aceştia, potrivit unui comentariu postat pe grupul intern al formaţiunii de un membru USR şi obţinut de MEDIAFAX. "/>
  </head>
  <body>
    <article>
      <h1>Un nou scandal în USR: Soţia lui Dan Barna, ajunge în prim-plan, la o zi după eşecul din alegeri</h1>
      <address>
        <time datetime="2019-11-12T12:51:22+00:00">12 Nov 2019, 12:51</time>
      </address>
      <p>Olguţa Dana Totolici, soţia lui Dan Barna, s-ar fi adresat într-un limbaj vulgar liderilor de organizaţii, la videoconferinţa de luni seara a preşedintelui USR cu aceştia, potrivit unui comentariu postat pe grupul intern al formaţiunii de un membru USR şi obţinut de MEDIAFAX. </p>
      <p>„Doamna Olguţa, soţia preşedintelui USR Dan Barna, (membră sau nu a USR) s-a referit aseară, pe live-ul CP (Comitetul Politic – n.r.) informal la membrii USR: căcaţii ăştia care nu au făcut nimic în campanie”, potrivit comentariului unui membru al USR pe grupul intern de Facebook, „Poiana lui Iocan”.</p>
      <p>
        <a href="https://www.zf.ro/profesii/filiera-petrom-olguta-dana-totolici-sotia-lui-dan-barna-noul-lider-al-opozitiei-lucreaza-la-omv-petrom-18148660">
          <b>​Filiera Petrom: Olguţa Dana Totolici, soţia lui Dan Barna, noul lider al opoziţiei, lucrează la OMV Petrom</b>
        </a>
      </p>
      <p>Dan Barna a avut o videoconferinţă, luni seara, cu liderii organizaţiilor USR, în care au discutat despre rezultatele din primul tur al alegerilor prezidenţiale.</p>
      <p>În urma discuţiile, liderul USR a decis să ceară un vot de confirmare a încrederii membrilor de partid în zilele următoare, după rezultatul alegerilor prezidenţiale din primul tur.</p>
      <p>„Pentru mine, asumarea rezultatului de la alegeri este să revin la cei care mi-au dat votul lor: membrii USR. Vom organiza o consultare online a tuturor membrilor USR. Aceasta consultare e cu demisia mea pe masă. Vom decide împreună, ca întotdeauna, ca un partid democratic cum mergem mai departe”, a afirmat Dan Barna, potrivit comunicatului de presă al USR remis, marţi, MEDIAFAX.</p>
      <p>La discuţiile de la videoconferinţa de luni seara au fost reproşuri la adresa vicepreşedintelui USR Ionuţ Moşteanu şi a şefului de campanie Cătălin Drulă, pentru strategia folosită la prezidenţiale şi a felului în care a fost făcută comunicarea, au explicat surse din partid, pentru MEDIAFAX.</p>
      <p>Cosette Chichirău şi Tudor Benga ar fi printre cei care i-au cerut demisia lui Dan Barna de la şefia partidului, potrivit surselor menţionate.</p>
      <p>Nemulţumiri în cadrul formaţiunii au fost încă din seara alegerilor, Dan Barna, clasându-se potrivit rezultatelor parţiale oficiale ale BEC, pe locul al treilea la scrutinul de duminică, după Viorica Dăncilă şi Klaus Iohannis.</p>
    </article>
  </body>
</html>