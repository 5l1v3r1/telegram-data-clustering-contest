<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbalisty-opavy-prevzal-trener-balcarek-konci-asistent-dvornik/1820242?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T17:34:00+00:00"/>
    <meta property="og:title" content="Fotbalisty Opavy převzal trenér Balcárek, končí asistent Dvorník"/>
    <meta property="og:description" content="Opava - Fotbalisty Opavy převzal trenér Jiří Balcárek. U posledního celku prvoligové tabulky zároveň skončil asistent Josef Dvorník, který tým dočasně vedl společně se sportovním manažerem Aloisem Grussmannem. Slezský klub o tom informoval na svém webu."/>
  </head>
  <body>
    <article>
      <h1>Fotbalisty Opavy převzal trenér Balcárek, končí asistent Dvorník</h1>
      <address><time datetime="2019-11-12T17:34:00+00:00">12 Nov 2019, 17:34</time> by <a rel="author" href="http://www.ctk.cz/" target="_blank">ČTK</a></address>
      <p>Opava - Fotbalisty Opavy převzal trenér Jiří Balcárek. U posledního celku prvoligové tabulky zároveň skončil asistent Josef Dvorník, který tým dočasně vedl společně se sportovním manažerem Aloisem Grussmannem. Slezský klub o tom informoval na svém webu.</p>
      <p>Balcárek přišel do Opavy z druholigových Vítkovic, kde se vyvázal ze smlouvy. Šestačtyřicetiletého bývalého hráče Olomouce jako hlavního kouče čeká premiéra v nejvyšší soutěži, za sebou má trenérská angažmá v druholigovém Znojmě nebo třetiligovém Uničově. Z Vítkovic si Balcárek přivedl asistenta Miroslava Paula.</p>
      <p>Opavští v první lize čekají na vítězství už 14 zápasů od červencového druhého kola a 490 minut v domácí soutěži nedali gól. V dosavadních 16 kolech Slezané získali 10 bodů, naposledy v sobotu remizovali 0:0 v Příbrami.</p>
      <p>Dvorník měl tým na starosti, ale kvůli chybějící profesionální licenci byl jako hlavní trenér vedený Grussmann. Pod dočasnou trenérskou dvojicí Opava získala z šesti utkání dva body a vstřelila jedinou branku.</p>
      <p>"Po odvolání Ivana Kopeckého jsme vedení A-mužstva dočasně převzali společně s Josefem Dvorníkem. Jak jsme avizovali, šlo o provizorní řešení. Nyní je obsazení postu hlavního trenéra vyřešeno. Jsme rádi, že jsme se domluvili s Jiřím Balcárkem," uvedl Grussmann.</p>
      <p>"Pepovi (Dvorníkovi) bychom tímto chtěli poděkovat za odvedené služby pro Slezský FC a zároveň bychom mu chtěli popřát hodně štěstí v další trenérské kariéře i úspěšné dovršení studia trenérské UEFA profi licence," dodal sportovní manažer.</p>
      <p>Jde o druhou prvoligovou trenérskou změnu v tomto týdnu. V pondělí vedení předposlední Karviné odvolalo kouče Františka Straku.</p>
    </article>
  </body>
</html>