<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/viorica-dancila-anunta-oficial-s-a-luat-decizia-de-excludere-a-anei-bichall-si-a-lui-cozmin-gusa-18574341"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T17:48:10+00:00"/>
    <meta property="og:title" content="Viorica Dăncilă anunţă oficial: S-a luat decizia de excludere a Anei Bichall şi a lui Cozmin Guşă"/>
    <meta property="og:description" content="Preşedintele PSD Viorica Dăncilă a anunţat, după şedinţa CEx a PSD, că membrii comitetului au luat decizia de a-i exclude pe Cozmin Guşă, Ana Birchall şi pe toţi cei care au votat pentru Guvernul Orban."/>
  </head>
  <body>
    <article>
      <h1>Viorica Dăncilă anunţă oficial: S-a luat decizia de excludere a Anei Bichall şi a lui Cozmin Guşă</h1>
      <address><time datetime="2019-11-12T17:48:10+00:00">12 Nov 2019, 17:48</time> by <a rel="author">Petriana Condrut, Mediafax</a></address>
      <p>Preşedintele PSD Viorica Dăncilă a anunţat, după şedinţa CEx a PSD, că membrii comitetului au luat decizia de a-i exclude pe Cozmin Guşă, Ana Birchall şi pe toţi cei care au votat pentru Guvernul Orban.</p>
      <p>"Am hotărât excluderea celor care au votat pentru învestirea Guvernului Orban. Tot la propunerea colegilor, în acest CEX s-a luat şi votat excluderea Anei Birchall şi Cozmin Guşă", a spus Viorica Dăncilă.</p>
      <p>Propunerea de excludere a Anei Birchall a fost făcută de deputatul Cătălin Rădulescu înaintea pauzei şedinţei CExN, au precizat pentru MEDIAFAX surse din conducerea PSD. Decizia a fost luată cu majoritate de voturi, doar opt lideri PSD votând ”împotrivă”.</p>
      <p>Anterior şedinţei CEx, preşedintele PSD Bihor Ioan Mang, a declarat că unii membri din organizaţie cer excluderea fostului ministru al Justiţiei Ana Birchall pentru că nu a respectat priorităţile guvernării PSD.</p>
      <p>Pe 28 octombrie 2019, primarul sectorului 1 al Capitalei, Dan Tudorache, anunţa, pe Facebook, că Cozmin Guşă, acţionar al postului Realitatea TV, s-a reînscris în partid. La secţiunea comentarii, Tudorache a postat şi o fotografie cu adeziunea lui Cozmin Guşă, datată 28 octombrie 2019.</p>
      <p>Cozmin Guşă a fost secretar general al PSD între 2001 şi 2003, în timpul guvernării Adrian Năstase.După ce a demisionat din PSD, Guşă s-a înscris în Partidul Democrat. În 2004 a fost şef de campanie a lui Traian Băsescu.</p>
    </article>
  </body>
</html>