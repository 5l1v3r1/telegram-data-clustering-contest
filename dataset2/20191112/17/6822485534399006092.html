<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821152.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T17:37:00+00:00"/>
    <meta property="og:title" content="خبر وزیر ارتباطات از آغاز گام تلخ بعدی برای کلاهبرداران"/>
    <meta property="og:description" content="به گزارش ایسنا، محمدجواد آذری جهرمی  - وزیر ارتباطات و فناوری اطلاعات - در صفحه اینستاگرام خود با اشاره به ارسال یک میلیون و ۲۰۰ هزار شکایت مردم از خدمات ارزش افزوده پیامکی در سامانه ۸۰۰۷ برای قوه قضائیه اعلام کرد که این موضوع &quot;رکورد گینس هست برای خودش! در دنیا سابقه ندارد این حجم از شکایت در یک هفته! با شناختی که از حضرت حجه‌الاسلام و المسلمین رئیسی، رئیس محترم و عزیز قوه قضائیه دارم، مسلما خبرهای خوبی در مبارزه با فساد پس از این گزارش رخ خواهد داد. منتظر باشید!&quot;"/>
  </head>
  <body>
    <article>
      <h1>خبر وزیر ارتباطات از آغاز گام تلخ بعدی برای کلاهبرداران</h1>
      <address>
        <time datetime="2019-11-12T17:37:00+00:00">12 Nov 2019, 17:37</time>
      </address>
      <p>وزیر ارتباطات گفت که یک میلیون و ۲۰۰ هزار شکایت مردم از خدمات ارزش افزوده پیامکی در سامانه ۸۰۰۷ را برای قوه قضائیه ارسال کردیم.</p>
      <p>به گزارش ایسنا، محمدجواد آذری جهرمی  - وزیر ارتباطات و فناوری اطلاعات - در صفحه اینستاگرام خود با اشاره به ارسال یک میلیون و ۲۰۰ هزار شکایت مردم از خدمات ارزش افزوده پیامکی در سامانه ۸۰۰۷ برای قوه قضائیه اعلام کرد که این موضوع "رکورد گینس هست برای خودش! در دنیا سابقه ندارد این حجم از شکایت در یک هفته! با شناختی که از حضرت حجه‌الاسلام و المسلمین رئیسی، رئیس محترم و عزیز قوه قضائیه دارم، مسلما خبرهای خوبی در مبارزه با فساد پس از این گزارش رخ خواهد داد. منتظر باشید!"</p>
      <p>چندی پیش بود که تصمیم به تعطیلی خدمات ارزش افزوده یا"وس" توسط وزارت ارتباطات و فناوری اطلاعات آغاز شد، تا جایی‌که گفته شد با اعلام کد دستوری #۶*۸۰۰* از سوی وزیر ارتباطات، شب تلخی برای کلاه‌برداران «بازار وس» رقم خورده است.</p>
      <p>وزیر ارتباطات اواسط آبانماه برای اجرای وعده خود برای پایان دادن به کلاه‌برداری‌ها و دست کردن در جیب مردم و شفاف کردن بازار غیر شفاف ۲۶۰۰ میلیارد تومانی وس، از مردم برای شناسایی و شکایت از این کلاهبرداران کمک خواست.</p>
      <p>او در توییتی با هشتک‌های حق‌الناس و پایان وس نوشت: امشب شب تلخی برای کلاه‌برداران است! پول‌هایی که برای شرکت‌های ارزش‌افزوده در این چند سال از شما اخذشده را با #۶*۸۰۰* می‌توانید ببینید. شکایتی هم داشتید لطفاً از طریق پیامک به ۸۰۰۷ بفرستید. کاملاً رایگان! برای خانواده نیز انجام دهید.»</p>
      <p>خدمات ارزش افزوده (Value Added Services) که به اختصار VAS نامیده می‌شوند، شامل مواردی غیر از خدمات استاندارد اپراتورها مانند تماس صوتی و پیامک معمول است. در خدمات ارزش افزوده تلفن همراه ابزارهایی مانند پیامک، تماس و دیتای مصرفی به‌عنوان ابزار ارائه خدمات استفاده می‌شود و معمولا خدماتی از جمله مسابقات و رأی‌گیری، تبلیغات موبایلی، اطلاع‌رسانی، پرداخت موبایلی، زنگ انتظار تماس یا بازی آنلاین ارائه می‌شود.</p>
      <p>سوءاستفاده برخی شرکت‌های خدمات ارزش افزوده  موجب شد وزیر ارتباطات و فناوری اطلاعات از تصمیم برای پایان وس خبر دهد. او چندی پیش در این باره اظهار کرد: شاید وقتش رسیده باشد که به زودی «کل سرویس‌های ارزش افزوده» را برای همیشه تعطیل کنیم. دوستان دیگر به یقین رسیده‌اند که در مورد حق‌الناس هیچ خط قرمزی ندارم، مخصوصا اگر از جیب مردم دزدی شود.</p>
    </article>
  </body>
</html>