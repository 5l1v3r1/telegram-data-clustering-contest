<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/alessandro-florenzi-alla-sampdoria-possibile-addio-alla-roma-ce-anche-linter/1948515/"/>
    <meta property="og:site_name" content="IlSussidiario"/>
    <meta property="article:published_time" content="2019-11-12T17:45:01+00:00"/>
    <meta property="og:title" content="Alessandro Florenzi alla Sampdoria?/ Possibile addio alla Roma: c’è anche l’Inter"/>
    <meta property="og:description" content="Alessandro Florenzi-Sampdoria, Ranieri pensa all'esterno in uscita dalla Roma: il 28enne piace anche a Inter, Juventus, Fiorentina e Lione."/>
  </head>
  <body>
    <article>
      <h1>Alessandro Florenzi alla Sampdoria?/ Possibile addio alla Roma: c’è anche l’Inter</h1>
      <h2>Alessandro Florenzi-Sampdoria, Ranieri pensa all’esterno in uscita dalla Roma: il 28enne piace anche a Inter, Juventus, Fiorentina e Lione.</h2>
      <address><time datetime="2019-11-12T17:45:01+00:00">12 Nov 2019, 17:45</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Alessandro Florenzi-Sampdoria</b> ma non solo: l’esterno in rottura con la <b>Roma</b> fa gola a diversi club. Eletto capitano dopo l’addio di Daniele De Rossi, il classe 1991 non sta trovando spazio alla corte di <b>Paulo Fonseca</b>: nonostante l’emergenza infortunati, il tecnico portoghese ha puntato su altri calciatori nell’ultimo periodo e l’esterno destro starebbe pensando all’addio. Secondo quanto riporta l’edizione odierna di Tuttosport, Florenzi è finito nel mirino della <b>Sampdoria</b> di Claudio Ranieri: l’ex allenatore giallorosso è un suo grande estimatore e vorrebbe puntare su di lui per centrare l’obiettivo salvezza. I blucerchiati non sono gli unici sulle tracce dell’ex Crotone: in base alle informazioni del quotidiano torinese, il centrocampista è finito nel mirino di <b>Inter, Juventus e Fiorentina</b> ma non mancano gli ostacoli; Conte preferirebbe Darmian, Sarri deve fare i conti con una rosa lunga e la Viola non può permettersi il suo lauto ingaggio. Infine, da non scartare l’ipotesi <b>Lione</b>: Rudi Garcia è pronto a lanciare l’assalto per portarlo in Ligue 1.</p>
      <h4>ALESSANDRO FLORENZI, ADDIO ALLA ROMA? FONSECA SMENTISCE</h4>
      <p>Utilizzato in 8 gare per un totale di 565’, <b>Alessandro Florenzi</b> non è considerato un titolarissimo da <b>Paulo Fonseca</b> per motivi di ruolo: il 28enne è considerato troppo offensivo per giocare da terzino destro, mentre come esterno alto l’ex Shakhtar preferisce Kluivert. Intervenuto a margine dell’Elite Cluc Coaches Forum di Nyon, l’allenatore portoghese ha gettato acqua sul fuoco: <i>«Non esiste nessun caso Florenzi, è tutto normale. Mancini ha detto che è fondamentale per l’Italia? Sono opinioni: per me Florenzi è molto importante e in questo momento resta un’opzione, ma ribadisco che non c’è nessun problema»</i>. Intervistato da TMW Radio, l’ex giallorosso <b>De Sisti</b> ha commentato: <i>«Ha avuto qualche piccolo problema che si è ripetuto nel tempo. Non è nel ruolo difensivo una prima scelta. Gli viene preferito Spinazzola. Ora però è stato convocato da Mancini. Forse c’è qualcosa che non conosciamo. Un giocatore del suo livello può fare anche il centrocampista difensivo. Non credo che il tecnico lo veda bene ora».</i></p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-atp-finals-2019-djokovic-thiem-streaming-video-2-turno-a-londra-tennis/1948217/"/>
        <a href="https://www.ilsussidiario.net/news/diretta-mondiali-paralimpici-atletica-2019-streaming-video-e-tv-azzurri-e-orari-2/1948242/"/>
        <a href="https://www.ilsussidiario.net/news/diretta-trento-buducnost-streaming-video-tv-partita-da-vincere-per-laquila/1947802/"/>
        <a href="https://www.ilsussidiario.net/news/diretta-paok-brindisi-streaming-video-tv-trasferta-greca-per-vitucci/1947800/"/>
        <a href="https://www.ilsussidiario.net/news/napoli-infortunio-milik-tendinite-al-pube-tempi-recupero-incerti-salta-il-milan/1948245/"/>
        <a href="https://www.ilsussidiario.net/news/empoli-esonerato-bucchi-muzzi-nuovo-allenatore-lex-roma-preferito-a-nicola/1948505/"/>
      </related>
    </article>
  </body>
</html>