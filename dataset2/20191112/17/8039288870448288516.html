<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/porsche-engineering-dezvolta-in-romania-tehnologii-pentru-automobile-electrice/"/>
    <meta property="og:site_name" content="AutoExpert"/>
    <meta property="article:published_time" content="2019-11-12T17:56:38+00:00"/>
    <meta property="og:title" content="Porsche Engineering dezvoltă în România tehnologii pentru automobile electrice"/>
    <meta property="og:description" content="Porsche Engineering are o divizie stabilită în România, la Cluj-Napoca, unde dezvoltă tehnologii bazate pe inteligența artificială pentru automobile electrice."/>
  </head>
  <body>
    <article>
      <h1>Porsche Engineering dezvoltă în România tehnologii pentru automobile electrice</h1>
      <address><time datetime="2019-11-12T17:56:38+00:00">12 Nov 2019, 17:56</time> by <a rel="author" href="https://www.autoexpert.ro/author/dragosbaltateanu/" target="_blank">Dragos Băltățeanu</a></address>
      <figure>
        <img src="https://www.autoexpert.ro/wp-content/uploads/2019/09/porsche-taycan-17-830x467.jpg"/>
      </figure>
      <p>
        <b>Porsche Engineering are o divizie stabilită în România, la Cluj-Napoca, unde dezvoltă tehnologii bazate pe inteligența artificială pentru automobile electrice.</b>
      </p>
      <p>Porsche Engineering România este o filială deținută integral de Porsche Engineering Group GmbH ce mai are centre la Weissach, Bietigheim-Bissingen, Wolfsburg și Leipzig în Germania, Praga în Republica Cehă, Shanghai în China, Nardo, Italia și Cluj-Napoca în România.</p>
      <p>Porsche Engineering face parte din Porsche AG. În cadrul diviziei din România, care a crescut la 200 de angajați, ingineri și dezvoltatori, Porsche lucrează la mai multe proiecte de dezvoltare a unor vehicule electrice ce utilizează inteligența artificială.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/Porsche-Engineering.jpg"/>
      </figure>
      <p>La Cluj sunt dezvoltate sisteme avansate de asistență pentru șoferi, caracteristici de conectivitate și interfețe de utilizare de ultimă generație și folosirea optimă a bateriei electrice.</p>
      <p>„Ne îndreptăm rapid către ceea ce este cunoscut în general drept HAD (Highly Automated Driving), un mod de a conduce extrem de automatizat”, explică Marius Mihailovici, Director General al Porsche Engineering România. „Creăm un tip de interacțiune om-mașină care este intuitiv și predictiv și ia în considerare condițiile de mediu, inclusiv condițiile de trafic, pentru a menține șoferii în siguranță și pentru a-i scăpa de problemele cu care se confruntă zilnic. În viitorul apropiat, inteligența artificială nu va răspunde numai la schimbarea condițiilor meteorologice, ci va fi în măsură să evite în mod proactiv situațiile dificile create de alte mașini și șoferi.”</p>
      <p>Porsche Engineering România colaborează cu Universitatea Tehnică din Cluj de unde recrutează studenți ce doresc să lucreze în domeniul auto și al inteligenței artificiale.</p>
    </article>
  </body>
</html>