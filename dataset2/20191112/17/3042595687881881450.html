<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-gi-politisk-dodsstraff-heiser-sceneteppet/71808231"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T17:12:19+00:00"/>
    <meta property="og:title" content="Vil gi «politisk dødsstraff». Heiser sceneteppet"/>
    <meta property="og:description" content="For å kaste presidenten, må Demokratene vende Donald Trumps egne mot ham. Nå drar de opp sceneteppet og setter i gang et politisk show foran TV-kameraene."/>
  </head>
  <body>
    <article>
      <h1>Vil gi «politisk dødsstraff». Heiser sceneteppet</h1>
      <h2>For å kaste presidenten, må Demokratene vende Donald Trumps egne mot ham. Nå drar de opp sceneteppet og setter i gang et politisk show foran TV-kameraene.</h2>
      <address><time datetime="2019-11-12T17:12:19+00:00">12 Nov 2019, 17:12</time> by <a rel="author">Jesper Nordahl Finsveen</a></address>
      <p>Han anklages for å ha misbrukt presidentembetet til egen politisk vinning, men slik situasjonen er nå, vil USAs president Donald Trump neppe bli idømt «politisk dødsstraff» i Kongressen.</p>
      <p>Derfor åpner Demokratene denne uka dørene til riksrettshøringene mot Trump og setter i gang et politisk show foran TV-kameraene. For alle som kan telle vet at Demokratene ikke har tilstrekkelig flertall i Kongressen til å kaste presidenten ut av Det hvite hus.</p>
      <p>Demokratene må derfor klare å overbevise det amerikanske folk om at Trump <i>har </i>misbrukt sin stilling og håpe på at opinionen tvinger presidentens egne til å vende seg mot ham.</p>
      <h3>«Politisk dødsstraff»</h3>
      <p>Inntil onsdag har komiteer i Representantenes hus, et av to kamre i Kongressen, hørt vitnemål fra tidligere ansatte i Trumps statsapparat bak lukkede dører.</p>
      <p>At Demokratene nå åpner dørene er «tvingende nødvendig» også av flere årsaker enn egen vinning, mener Hilmar Mjelde, USA-ekspert og forsker ved Universitetet i Bergen (UiB).</p>
      <p>
        <b>- Riksrett er politisk dødsstraff. At dette skjer offentlig, er tvingende nødvendig, fordi det står om legitimiteten til både riksretten og det politiske systemet generelt.</b>
      </p>
      <p>USA-kjenner Anders Romarheim, forsker ved Institutt for forsvarsstudier (IFS) ved Forsvarets høyskole (FHS), er enig.</p>
      <p>- Republikanerne har angrepet prosessens legitimitet. Derfor er transparens helt avgjørende. For selv om riksrett har et juridisk rammeverk, er det en politisk prosess, sier Romarheim.</p>
      <h3>Ukraina-etterforskning</h3>
      <p>Bakgrunnen for riksrettshøringene er Trumps telefonsamtale med Ukrainas president Volodymyr Zelenskyj 25. juli. I den samtalen ba Trump Zelenskyj om å etterforske Joe og Hunter Biden.</p>
      <p>Joe Biden er USAs forhenværende visepresident og demokratisk presidentkandidat. Hunter Biden er hans sønn, som inntil nylig hadde et styreverv i et korrupsjonsanklaget ukrainsk gasselskap.</p>
      <p>Noen dager før telefonsamtalen bestemte Trump seg for å holde tilbake om lag 400 millioner dollar - cirka 3,6 milliarder kroner - i militær støtte til Ukraina. Hvorfor er uklart, men Demokratene mener Trump brukte pengene til å presse president Zelenskyj til å etterforske Biden-familien.</p>
      <p>Under de lukkede høringene har allerede USAs EU-ambassadør, Gordon D. Sondland, en av president Donald Trumps støttespillere, innrømmet å ha knyttet utbetalingen av militærstøtte til Ukraina til en etterforskning av Joe Biden og hans sønn.</p>
      <p>Likevel er ikke det nok til å felle Trump, mener USA-ekspertene.</p>
      <h3>Håper på Watergate</h3>
      <p>- Demokratene trenger noe mer enn det som hittil er kommet fram. De håper på et «John Dean-øyeblikk», der de får fram noe som kan felle Trump, sier UiB-forsker Mjelde.</p>
      <p>John Dean var advokat i Det hvite hus under president Richard Nixon, og var sentral i Nixons forsøk på å dekke over Watergate-skandalen.</p>
      <p>
        <b>For sin rolle i skandalen ble Dean dømt, men fikk en mildere straff i bytte mot sitt vitnemål mot Nixon, som gikk av som president i 1974 for å unngå en fellelse.</b>
      </p>
      <p>Derfor er de åpne dørene viktige.</p>
      <p>- Den eneste muligheten Demokratene har for å kaste Trump, ligger i å vende minst 20 republikanske senatorer mot ham. De vil nok neppe finne på å kaste en president som ikke meningsmålingene antyder at folket er for å kaste. Hvis et flertall av det amerikanske folk ikke føler at Trump bør kastes, finnes det ingen sjanse for at republikanerne vil overstyre «folkets vilje», sier IFS-forsker Romarheim.</p>
      <h3>To tredelers flertall</h3>
      <p>Riksrettsprosessen har nå begynt i Representantenes hus. Etter at den er ferdigbehandlet der, vil den oversendes til Senatet, den andre kammeret i Kongressen.</p>
      <p>Der vil 100 senatorer stemme over hvorvidt de skal dømme Trump, og det er her slaget står.</p>
      <p>
        <b>I Representantenes hus har Demokratene flertall. I Senatet har Republikanerne flertall, men for å dømmes i en riksrettssak trengs det to tredelers flertall.</b>
      </p>
      <p>Denne måten å avsette en regjeringssjef på, skiller seg fra det norske mistillitsforslaget.</p>
      <p>- Man må utforme anklager, ganske likt en tiltale i en rettssak. Det skiller seg fra en norsk mistillitsprosedyre, som i enda større grad bare er en subjektiv vurdering av tillit i parlamentet. Senatet blir her en jury, og vil stemme ut fra det de finner for godt, men i større grad enn andre juryer fordi det er en politisk prosess med et politisk sluttpunkt, sier IFS-forsker Romarheim.</p>
      <h3>- Tar på seg krigsmalingen</h3>
      <p>Men tro ikke at selv om vitnemålene mot Trump nå vil skje for åpne dører, at presidenten og hans støttespillere ikke vil gjøre motstand, ifølge UiB-forsker Mjelde.</p>
      <p>
        <b>- Republikanerne tar nå på seg krigsmalingen. Trump er generalen, bevæpnet med folkemøter og ivrige Twitter-fingre, sier Mjelde.</b>
      </p>
      <p>Han forteller at presidenten og Republikanerne nå har en todelt strategi.</p>
      <p>- Å sverte vitnene og å hevde at Trumps handlinger ikke rimeliggjør riksrett. De kaller inn vitner som Demokratene ikke vil godta, og dermed lever argumentet om en rigget prosess videre, sier Mjelde.</p>
      <p>Han tror heller ikke det ender med fellelse.</p>
      <p>- Så lenge det inngår et element av skjønn/tolkning her, så vil Republikanerne tolke det i Trumps favør. De vil si at «vel, det er bare slik Trump er» - at dette var bare Trumps sedvanlige bajasprat som gikk litt for langt.</p>
    </article>
  </body>
</html>