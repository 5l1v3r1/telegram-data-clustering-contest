<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/12/politics/ypothesi-novartis-symptyksi-syriza-xoris-polaki-kai-tzanakopoulo-i-proanakritiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-12T17:05:08+00:00"/>
    <meta property="og:title" content="Υπόθεση Novartis : Σύμπτυξη ΣΥΡΙΖΑ – Χωρίς Πολάκη, Τζανακόπουλο η προανακριτική"/>
    <meta property="og:description" content="Θρίλερ με την κατάθεση Φρουζή"/>
  </head>
  <body>
    <article>
      <h1>Υπόθεση Novartis : Σύμπτυξη ΣΥΡΙΖΑ – Χωρίς Πολάκη, Τζανακόπουλο η προανακριτική</h1>
      <h2>Θρίλερ με την κατάθεση Φρουζή</h2>
      <address><time datetime="2019-11-12T17:05:08+00:00">12 Nov 2019, 17:05</time> by <a rel="author">ΤοΒΗΜΑ Team</a></address>
      <p>Χωρίς την παρουσία του Παύλου Πολάκη και του Δημήτρη Τζανακόπουλου ξεκινά τις εργασίες της η ειδική κοινοβουλευτική επιτροπή προκαταρκτικής εξέτασης για τον πρώην αναπληρωτή υπουργό Δικαιοσύνης Δ. Παπαγγελόπουλο.</p>
      <p>Σύμφωνα με πληροφορίες, ο εισηγητής του ΣΥΡΙΖΑ Σπύρος Λάππας θα επισημάνει όσα αναφέρει στην ανακοίνωση που εξέδωσε νωρίτερα η Κουμουνδούρου, με την οποία έχει καλέσει τη ΝΔ και το Κίνημα Αλλαγής να τηρήσουν την ίδια στάση που τήρησαν στην περίπτωση των κ.κ. Πολάκη και Τζανακόπουλου, και για το αίτημα του κ. Παπαγγελόπουλου να εξαιρεθούν τρία μέλη της επιτροπής.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <h3>Ποια ήταν η θέση του ΣΥΡΙΖΑ</h3>
      <p>Ο ΣΥΡΙΖΑ έχει δηλώσει ότι δεν πρόκειται να αντικαταστήσει τους δύο βουλευτές του και ότι δεν θέλει να δώσει στη ΝΔ τη δυνατότητα να συνεχίσει παρελκυστικές τακτικές τις οποίες έχουν υιοθετήσει βουλευτές της για το υποτιθέμενο σκάνδαλο της σκευωρίας.</p>
      <p>Επίσης ότι δεν πρέπει να δοθεί κανένα πρόσχημα στη ΝΔ για να καθυστερήσει και άλλο η κατάθεση του κ. Φρουζή.</p>
      <p>Για τη στάση που τηρεί στη σημερινή συνεδρίαση ο ΣΥΡΙΖΑ προηγήθηκε ευρεία σύσκεψη στα γραφεία του κόμματος στη Βουλή, ενώ αυτήν είχε προαναγγείλει και ο Δημήτρης Τζανακόπουλος, μιλώντας το πρωί στον ΣΚΑΪ.</p>
      <p>Σύμφωνα με πληροφορίες του protothema.gr, ο πρόεδρος της επιτροπής Γιάννης Μπούγας με επιστολή προς τον κ. Κώστα Τασούλα ζήτησε την συνδρομή της Βουλής για την αντιμετώπιση της ιδιότυπης ομηρίας που έχουν επιβάλλει οι βουλευτές του ΣΥΡΙΖΑ και ειδικά οι κ.κ. Πολάκης και Τζανακόπουλος στις ερευνητικές εργασίες της προανακριτικής.</p>
      <h4>Θρίλερ με την κατάθεση Φρουζή</h4>
      <p>Φαίνεται πως η κατάθεση του κ. Φρουζή πρόκειται να καθυστερήσει καθώς αναμένεται να μην πραγματοποιηθεί ούτε σήμερα, διότι ήδη έχουν σωρευτεί αρκετά διαδικαστικά ζητήματα που πρέπει να προηγηθούν.</p>
      <p>Βασικότερο όλων είναι το αίτημα που κατέθεσε ο κ. Δημήτρης Παπαγγελόπουλος για την εξαίρεση των Θανάση Πλεύρη, Κώστα Κυρανάκη και Βασίλη Κεγκέρογλου από την σύνθεση της προανακριτικής. Πριν την έναρξη των καταθέσεων λοιπόν θα πρέπει τα τα μέλη της επιτροπής να αποφασίσουν εάν η νομιμότητα της σύνθεσης προσβάλλεται από την παρουσία των τριών.</p>
      <h4>Τζανακόπουλος: Η στάση του ΣΥΡΙΖΑ δε συνιστά υποχώρηση</h4>
      <p>«Το κεντρικό ζήτημα είναι η υπεράσπιση της συνταγματικής νομιμότητας, με την έννοια ότι η απόφαση της επιτροπής για την εξαίρεσή μας είναι ανυπόστατη. Το δεύτερο ζήτημα όμως είναι ότι δεν πρέπει να δοθεί κανένα απολύτως πρόσχημα στη ΝΔ, ώστε να συνεχίσει να παρακωλύει και να εμποδίζει τη λειτουργία της επιτροπής. Άρα εμείς, σταθμίζοντας αυτές τις δύο αρχές, στη βάση των οποίων θέλουμε να πορευτούμε και στη βάση των οποίων πορευτήκαμε και τις προηγούμενες εβδομάδες, θα καθορίσουμε τη στάση μας. Επομένως, θα έλεγα να κάνουμε λίγο υπομονή», είχε δηλώσει νωρίτερα ο Δημήτρης Τζανακόπουλος.</p>
      <p>Διευκρίνισε όμως ότι η όποια στάση επιλεγεί σήμερα από τον ΣΥΡΙΖΑ δεν συνιστά αποχώρηση.</p>
      <p>«Μίλησε κανείς για αποχώρηση; Είμαστε μέλη της επιτροπής, δεν έχουμε αντικατασταθεί, από τον πρόεδρό μας, και θα επιλέγουμε εμείς, τον τρόπο με τον οποίο θα εκπροσωπούμε την Κοινοβουλευτική Ομάδα του ΣΥΡΙΖΑ στην ειδική επιτροπή», είπε ο κ. Τζανακόπουλος, αφήνοντας ανοιχτό το ενδεχόμενο οι δύο βουλευτές να διαφοροποιούν τη στάση τους, κατά περίπτωση, στην πορεία λειτουργίας της επιτροπής.</p>
      <h4>Η ανακοίνωση του ΣΥΡΙΖΑ</h4>
      <p>Η ανακοίνωση του ΣΥΡΙΖΑ</p>
      <p>Μέσα σε αυτό το κλίμα ο ΣΥΡΙΖΑ αναπροσάρμοσε την στρατηγική του και με ανακοίνωσή του επεσήμανε εμμέσως πλην σαφώς ότι αποδέχεται τις εξαιρέσεις των Πολάκη και Τζανακόπουλου από την προανακριτική επιτροπή υπό τον όρο ότι θα εξαιρεθούν από την πλειοψηφία και οι οι βουλευτές που ζήτησε χθες ο Δημήτρης Παπαγγελόπουλος.</p>
      <p>«Στη σημερινή συνεδρίαση της επιτροπής προκαταρκτικής εξέτασης για την υπόθεση της υποτιθέμενης σκευωρίας θα τεθεί μετά από σχετική αίτηση του συνηγόρου του κ. Παπαγγελόπουλου το θέμα της εξαίρεσης μελών της ΝΔ και του ΚΙΝΑΛ από την επιτροπή καθώς προκύπτουν υπόνοιες μεροληψίας τους», υπογραμμίζει στη γραμμή του πρώην αναπληρωτή Υπουργού Δικαιοσύνης και υποστηρίζει ότι σήμερα τίθεται το θέμα αν θα παραμείνουν στην επιτροπή οι τρεις βουλευτές.</p>
      <p>«Θα μείνουν πιστοί σε όσα έλεγαν τόσες μέρες ή θα αποφασίσουν με άλλα μέτρα και σταθμά επειδή το αίτημα αφορά εκείνους; Αν επιλέξουν το δεύτερο, θα εξευτελίσουν ακόμη περισσότερο τη Δημοκρατία, το Σύνταγμα, τους κοινοβουλευτικούς θεσμούς, την Επιτροπή και τελικά τους ίδιους τους εαυτούς τους», αναφέρει ο ΣΥΡΙΖΑ και… προκαλεί την πλειοψηφία να εφαρμόσει όσα εφαρμόστηκαν για τη μειοψηφία. «Ειδάλλως θα επιβεβαιώσουν σε όλους τους πολίτες ότι είναι απλοί δικολάβοι και πραξικοπηματίες με θεσμικό περιτύλιγμα», υπογραμμίζει η αξιωματική αντιπολίτευση.</p>
      <figure>
        <img src="https://www.in.gr/wp-content/uploads/2019/11/ImgSrc-7.jpeg"/>
      </figure>
      <p>Άλλωστε ο Πρόεδρος της Βουλής, Κώστας Τασούλας, είχε κάνει ξεκάθαρο, ότι αυτό που είδαμε «να γίνεται και να εμποδίζεται η επιτροπή από δυο βουλευτές μη μέλη, δεν πρόκειται να επαναληφθεί».</p>
      <p>«Θα διεξαχθεί κανονικά (η επόμενη συνεδρίαση) και θα προστατευτεί η αποστολή της επιτροπής» είχε συμπληρώσει.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/12/politics/novartis-paraggelia-dioksis-se-varos-loverdou-gia-dorolipsia-kat-eksakolouthisi/"/>
        <a href="https://www.tovima.gr/2019/11/12/politics/tsipras-memfetai-tin-kyvernisi-gia-epieikia-sta-egklimata-tou-leykou-kolarou/"/>
        <a href="https://www.tovima.gr/2019/11/12/media/diavaste-sta-nea-tis-tritis-i-mesaia-taksi-zitaei-anases/"/>
        <a href="https://www.tovima.gr/2019/11/11/politics/eisaggeleas-tou-areiou-pagou-zita-sygklisi-tis-olomeleias-efeton-gia-ti-novartis/"/>
        <a href="https://www.tovima.gr/2019/11/11/politics/papaggelopoulos-raspoutin-telos-erxetai-i-epoxi-tis-messalinas/"/>
        <a href="https://www.tovima.gr/2019/11/11/opinions/oi-peaky-blinders-ton-athinon/"/>
        <a href="https://www.tovima.gr/2019/11/09/politics/salmas-den-dianoithika-pote-na-paremvo-sti-dikaiosyni/"/>
        <a href="https://www.tovima.gr/2019/11/09/politics/me-casual-emfanisi-ta-meli-tis-koinovouleytikis-omadas-tis-nd-sto-kavouri/"/>
        <a href="https://www.tovima.gr/2019/11/09/politics/voles-syriza-kata-salma-gia-paremvasi-sti-dikaiosyni/"/>
        <a href="https://www.tovima.gr/2019/11/09/politics/o-polakis-ksanaxtypa-nea-pyra-kata-georgiadi-meso-facebook/"/>
        <a href="https://www.tovima.gr/2019/11/08/vimatv/o-konstantinopoulos-kai-g-loverdos-sto-one-channel-gia-proanakritiki-kai-prosfygiko/"/>
      </related>
    </article>
  </body>
</html>