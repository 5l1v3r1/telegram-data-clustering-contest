<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741351"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T17:07:00+00:00"/>
    <meta property="og:title" content="&quot;สเตอร์ลิง&quot;ยันสงบศึก&quot;โกเมซ&quot;เรียบร้อย"/>
    <meta property="og:description" content="'ราฮีม สเตอร์ลิง' ปีกทีมชาติอังกฤษ ยันสงบศึกกับ 'โจ โกเมซ' กองหลังรุ่นน้องแล้ว รับผิดเองคุมอารมณ์ไม่อยู่"/>
  </head>
  <body>
    <article>
      <h1>"สเตอร์ลิง"ยันสงบศึก"โกเมซ"เรียบร้อย</h1>
      <address>
        <time datetime="2019-11-12T17:07:00+00:00">12 Nov 2019, 17:07</time>
      </address>
      <p>
        <b>"ราฮีม สเตอร์ลิง" ปีกทีมชาติอังกฤษ ยันสงบศึกกับ "โจ โกเมซ" กองหลังรุ่นน้องแล้ว รับผิดเองคุมอารมณ์ไม่อยู่</b>
      </p>
      <p>ราฮีม สเตอร์ลิง ปีกจรวด แมนเชสเตอร์ ซิตี ยืนยันสงบศึกกับ โจ โกเมซ กองหลังดาวรุ่ง ลิเวอร์พูล เรียบร้อย หลังทั้งคู่มีเรื่องมีราวกันระหว่างเก็บตัวในแคมป์ทีมชาติอังกฤษจนเป็นเหตุให้ ดาวเตะเรือใบสีฟ้า ถูกตัดชื่อจากเกม ยูโร 2020 รอบคัดเลือก นัดที่ "สิงโตคำราม" จะเปิดบ้านพบ มอนเตเนโกร วันพฤหัสบดีที่ 14 พ.ย.นี้<br/><br/>สเตอร์ลิง ยอมรับผ่านโซเชียลมีเดียว่า ควบคุมอารมณ์ไม่อยู่จนทำให้มีปัญหากับ โกเมซ ที่เพิ่งปะทะกันมาสด ๆ ร้อน ๆ ในศึกพรีเมียร์ลีก นัดที่ แมนฯ ซิตี บุกไปแพ้ ลิเวอร์พูล 1-3 เมื่อวันอาทิตย์ที่ผ่านมา แต่ตอนนี้ทุกอย่างจบลงแล้วหลังจัดการเคลียร์ใจกับนักเตะรุ่นน้องจากค่ายหงส์แดงเรียบร้อย<br/><br/>"ทั้งผม และโจได้คุยกัน เคลียร์กัน และก้าวผ่านเรื่องที่เกิดขึ้นไปแล้ว เราต่างเล่นกีฬาที่อารมณ์ค่อนข้างพลุ่งพล่าน และผมก็เป็นลูกผู้ชายพอที่จะยอมรับเมื่อปล่อยให้อารมณ์อยู่เหนือตัวผม นี่คือเหตุผลที่เราเล่นฟุตบอลเพราะเรารักมัน ทั้งผม และโจไม่มีปัญหาอะไรแล้ว เราเข้าใจว่ามันเป็นเรื่องที่เกิดขึ้นในช่วงเวลาแค่ 5 ถึง 10 วินาที มันจบแล้ว เราก้าวผ่านมันไปแล้ว และไม่ได้ทำให้เรื่องที่เกิดขึ้นมันใหญ่โตไปกว่าที่มันเป็น ตอนนี้เราขอมีสมาธิกับเกมในวันพฤหัสบดีเท่านั้น" สเตอร์ลิง เผยผ่านไอจีส่วนตัว.  <br/><br/><b>ภาพ gettyimages</b><br/><br/> </p>
    </article>
  </body>
</html>