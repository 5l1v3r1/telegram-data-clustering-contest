<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cozmin-gusa-actionar-al-postului-realitatea-a-fost-exclus-din-psd-18574284"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T17:35:28+00:00"/>
    <meta property="og:title" content="Cozmin Guşă, acţionar al postului Realitatea a fost exclus din PSD"/>
    <meta property="og:description" content="Cozmin Guşă, acţionar al postului Realitatea şi cel care s-a reînscris în PSD la finele lunii octombrie 2019, a fost exclus, marţi, din formaţiunea politică, în urma unei decizii luate în şedinţa Comitetului Executiv Naţional (CEX) PSD, au declarat pentru MEDIAFAX surse politice. "/>
  </head>
  <body>
    <article>
      <h1>Cozmin Guşă, acţionar al postului Realitatea a fost exclus din PSD</h1>
      <address>
        <time datetime="2019-11-12T17:35:28+00:00">12 Nov 2019, 17:35</time>
      </address>
      <p>Cozmin Guşă, acţionar al postului Realitatea şi cel care s-a reînscris în PSD la finele lunii octombrie 2019, a fost exclus, marţi, din formaţiunea politică, în urma unei decizii luate în şedinţa Comitetului Executiv Naţional (CEX) PSD, au declarat pentru MEDIAFAX surse politice. </p>
      <p>Pe 28 octombrie 2019, primarul sectorului 1 al Capitalei, Dan Tudorache, anunţa, pe Facebook, că Cozmin Guşă, acţionar al postului Realitatea TV, s-a reînscris în partid. La secţiunea comentarii, Tudorache a postat şi o fotografie cu adeziunea lui Cozmin Guşă, datată 28 octombrie 2019.</p>
      <p>Cozmin Guşă a fost secretar general al PSD între 2001 şi 2003, în timpul guvernării Adrian Năstase.După ce a demisionat din PSD, Guşă s-a înscris în Partidul Democrat. În 2004 a fost şef de campanie a lui Traian Băsescu.</p>
      <p>Ulterior, Cozmin Guşă a înfiinţat în 2005, alături de Aurelian Pavelescu şi Lavinia Şandru, Partidul Iniţiativa Naţională. Şase ani mai târziu Tribunalul Bucureşti a admis comasarea prin absorbţie cu Uniunea Naţională Pentru Progresul României.</p>
    </article>
  </body>
</html>