<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821146.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T17:10:00+00:00"/>
    <meta property="og:title" content="آموزش و پرورش: تعطیلی مدارس تأثیری در کاهش آلودگی هوا ندارد"/>
    <meta property="og:description" content="به گزارش فارس، انوشیروان محسنی بندپی در کمیته اضطرار آلودگی هوای استان تهران که با حضور دستگاه‌های ذیربط برگزار شد، اظهار داشت: از 23 ایستگاه سنجش آلودگی هوا 10 ایستگاه واقع در تربیت مدرس، پیروزی، شادآباد، دانشگاه شریف، شهرری، شهرداری‌های منطقه 10 و 11، پارک شکوفه، پاسداران و علم و صنعت بالای 150 ذرات کمتر از 2.5 میکرون آن گزارش شده است و وضعیت آلودگی هوای شهر تهران برای کودکان، سالمندان و  افراد دارای بیماری‌های قلبی و ریوی در شرایط ناسالم قرار دارند."/>
  </head>
  <body>
    <article>
      <h1>آموزش و پرورش: تعطیلی مدارس تأثیری در کاهش آلودگی هوا ندارد</h1>
      <address>
        <time datetime="2019-11-12T17:10:00+00:00">12 Nov 2019, 17:10</time>
      </address>
      <p>در جلسه کمیته اضطراری آلودگی هوای استان تهران، تصمیماتی در راستای کاهش آلودگی هوا با حضور دستگاه‌های اجرایی اتخاذ شد.</p>
      <p>به گزارش فارس، انوشیروان محسنی بندپی در کمیته اضطرار آلودگی هوای استان تهران که با حضور دستگاه‌های ذیربط برگزار شد، اظهار داشت: از 23 ایستگاه سنجش آلودگی هوا 10 ایستگاه واقع در تربیت مدرس، پیروزی، شادآباد، دانشگاه شریف، شهرری، شهرداری‌های منطقه 10 و 11، پارک شکوفه، پاسداران و علم و صنعت بالای 150 ذرات کمتر از 2.5 میکرون آن گزارش شده است و وضعیت آلودگی هوای شهر تهران برای کودکان، سالمندان و  افراد دارای بیماری‌های قلبی و ریوی در شرایط ناسالم قرار دارند.</p>
      <p>وی بیان داشت: نهایتاً برای روز چهارشنبه تصمیم گرفته شد که مدارس تهران، شهرری، پیشوا، پاکدشت، ورامین، قرچک در نوبت صبح و عصر و در مقطع مهدکودک، پیش‌دبستانی و دبستان تعطیل باشد. </p>
      <p>محسنی بندپی بیان داشت: هر ساله با پدیده اینورژن یا آلودگی هوا در استان تهران مواجه هستیم و امسال کمی زودتر افزایش آلودگی در استان تهران اتفاق افتاد و ما تصور می‌کردیم که با بارانی شدنی کشور در آغاز پاییز شرایط بهتری را از نظر پایداری هوا خواهیم داشت. </p>
      <p>استاندار تهران خاطرنشان کرد: با توجه به شرایط اقلیمی موجود با پدیده وارونگی هوا مواجه هستیم.</p>
      <p>وی خاطرنشان کرد: ما یکی از کشورهایی هستیم که مصرف انرژی‌مان بسیار بالا است از سوخت‌های طبیعی و فسیلی زیاد استفاده می‌کنیم و این بارانی که در هفته گذشته نیز بارید ناشی از همین تغییرات اقلیم است و از سویی می‌توانیم شرایط فعلی را نیز داشته باشیم.</p>
      <p>
        <b>محسنی بندپی تأکید کرد: ما متولی سلامت جامعه هستیم.</b>
      </p>
      <p>استاندار تهران خاطرنشان کرد: درباره تعطیلی مدارس در شهرستان‌های ملارد و غرب استان تهران نیز مجدداً تصمیم‌گیری می‌کنیم. </p>
      <p>در ادامه محمد تقی‌زاده معاون امور هماهنگی عمرانی استانداری تهران نیز گفت: فضاهای ایستگاه‌های سنجش آلودگی هوا به درستی در استان تهران توزیع نشده است و بارها درخواست کرده‌ایم که در این خصوص بررسی‌های لازم صورت بگیرد و ایستگاه‌ها در فضاهای مناسبی نصب شوند و اگر هم کمبودی است از شهرداری‌ها کمک بگیرند. </p>
      <p>وی خاطرنشان کرد: در حال حاضر تاب‌آوری تهران نسبت به گذشته افزایش یافته است و اقدامات خوبی نیز با توجه به افزایش حجم آلایندگی‌ها صورت گرفته و پلیس راهور نیز در 48 ساعت گذشته عملکرد خوبی داشته چرا که از تردد کامیو‌ن‌ها، خودروهای دودزا و موتورسیکلت‌ها جلوگیری کرده است و علی‌رغم شرایط فعلی توانسته‌ایم میزان آلایندگی هوا را بر روی 150 نگه داریم.</p>
      <p>سخنگوی آموزش و پرورش شهر تهران نیز گفت: تعطیلی مدارس تأثیری در کاهش آلودگی هوا ندارد و هنگامی که مدارس را تعطیل می‌کنیم دانش‌آموزان مجبورند با والدین به سر کار بروند و در این مسافت در معرض آلودگی هوا قرار می‌گیرند.</p>
      <p>در ادامه انوشیروان محسنی بندپی استاندار تهران در این خصوص گفت: تصمیم ضرب‌الاجلیگرفته نشده است چرا که در 10 منطقه تهران بالای 150 شاخص آلایندگی هوا را مشخص کرده است و پدر یا مادر می‌توانند فردا را مرخصی بگیرند حتی بعضی‌‌ها نیز در همین چند روز بچه‌هایشان را به شهرهای اطراف بردند و این پذیرفته نیست که ما تصمیم ضرب‌الاجلیگرفتیم به هر حال سلامت کودکان و دانش‌آموزان برای ما بسیار حائز اهمیت است و از روز گذشته درباره این تصمیم‌گیری بررسی‌های لازم را انجام می‌دهیم و این ذرات کمتر از 2.5 میکرون نیز مستقیم وارد ریه می‌شود و مشکلاتی را برای تنفس ایجاد می‌کند البته ناگفته نماند که سال گذشته اصلاً تعطیلی نداشتیم.</p>
      <p>نماینده سازمان هواشناسی نیز در این جلسه گفت: از پنج‌شنبه هفته جاری سامانه‌ای وارد استان می‌شود که آلایندگی‌ها را خارج می‌کند و وضعیت مناسبی تا روز دوشنبه هفته آینده خواهیم داشت.</p>
    </article>
  </body>
</html>