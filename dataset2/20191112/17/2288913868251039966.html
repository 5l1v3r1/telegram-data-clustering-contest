<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711559"/>
    <meta property="og:site_name" content="De Standaard"/>
    <meta property="article:published_time" content="2019-11-12T17:25:00+00:00"/>
    <meta property="og:title" content="Geen complicaties bij operatie Jimmy Carter"/>
    <meta property="og:description" content="Voormalig president van de Verenigde Staten Jimmy Carter is geopereerd om de druk in zijn hersenen te verlichten, en bij die ingreep hebben zich geen compl..."/>
  </head>
  <body>
    <article>
      <h1>Geen complicaties bij operatie Jimmy Carter</h1>
      <address>
        <time datetime="2019-11-12T17:25:00+00:00">12 Nov 2019, 17:25</time>
      </address>
      <p>
        <b>Voormalig president van de Verenigde Staten Jimmy Carter is geopereerd om de druk in zijn hersenen te verlichten, en bij die ingreep hebben zich geen complicaties voorgedaan. Dat meldt zijn stichting.</b>
      </p>
      <p>De 95-jarige Carter werd maandag in het Emory University Hospital in Atlanta opgenomen, waar hij dinsdagochtend geopereerd werd. 'Hij zal zo lang als wenselijk is in het ziekenhuis blijven ter observatie', meldt The Carter Center.</p>
      <p>De druk op zijn hersenen werd veroorzaakt door een bloeding na recente valpartijen. In oktober belandde Carter ook al eens in het ziekenhuis voor een breuk in het bekken. Die liep hij toen op na een val in zijn huis, de tweede al die maand. Aan de eerste val had hij enkele hechtingen boven de wenkbrauw overgehouden. Ook in mei lag hij in het ziekenhuis, nadat hij zijn heup brak.</p>
      <p>Carter, die van 1977 tot 1981 in het Witte Huis verbleef, overleefde ook al hersen- en leverkanker. De Democraat is de langstlevende Amerikaanse president. Na zijn eerste en enige mandaat als president, zette hij zich in voor mensenrechten. In 2002 ontving hij daarvoor de Nobelprijs voor de Vrede.</p>
      <p>Â </p>
    </article>
  </body>
</html>