<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89428"/>
    <meta property="og:site_name" content="Denník politika"/>
    <meta property="article:published_time" content="2019-11-12T17:35:11+00:00"/>
    <meta property="og:title" content="Federer zvíťazil nad Berrettinim a živí šancu na semifinále ATP Finals v Londýne"/>
    <meta property="og:description" content="12.11.2019 (Webnoviny.sk) – Švajčiarsky tenista Roger Federer si uchoval šancu na postup do semifinále dvojhry na koncoročnom výberovom turnaji Nitto ATP Finals v Londýne. V prvom utorkovom zápase v skupine Björna Borga Federer zdolal debutanta na tomto vrcholnom podujatí Taliana Mattea Berrettiniho za 78 minút 7:6 (2), 6:3. V utorok si ešte v skupine Björna Borga zahrajú proti sebe Srb Novak Djokovič a Rakúšan Dominic Thiem. Tento zápas sa začne po 21.00 h SEČ."/>
  </head>
  <body>
    <article>
      <h1>Federer zvíťazil nad Berrettinim a živí šancu na semifinále ATP Finals v Londýne</h1>
      <address><time datetime="2019-11-12T17:35:11+00:00">12 Nov 2019, 17:35</time> by <a rel="author">Webnoviny</a></address>
      <p>12.11.2019 (Webnoviny.sk) – Švajčiarsky tenista Roger Federer si uchoval šancu na postup do semifinále dvojhry na koncoročnom výberovom turnaji Nitto ATP Finals v Londýne. V prvom utorkovom zápase v skupine Björna Borga Federer zdolal debutanta na tomto vrcholnom podujatí Taliana Mattea Berrettiniho za 78 minút 7:6 (2), 6:3. V utorok si ešte v skupine Björna Borga zahrajú proti sebe Srb Novak Djokovič a Rakúšan Dominic Thiem. Tento zápas sa začne po 21.00 h SEČ.</p>
      <h3>Prehra na úvod turnaja</h3>
      <p><i>„Som veľmi rád, že som zvíťazil, lebo Berrettini je nevyspytateľný súper. Na tomto turnaji je špecifické, že máte šancu na reparát aj po prehre. Snažil som sa ísť do zápasu s čistou hlavou a zrelaxovaný po úvodnej prehre s Thiemom. Budem sa však musieť zlepšiť, ak chcem opäť postúpiť. V hre je ešte veľa možných alternatív,“</i> uviedol Roger Federer v prvom televíznom interview po zápase.</p>
      <p>Federerovi vrcholné podujatie najlepšej osmičky hráčov na konci sezóny zvyčajne veľmi sedí. Tridsaťosemročný fenomén svetového tenisu na turnaji majstrov dosiaľ šesťkrát zdvihol nad hlavu víťaznú trofej, desaťkrát sa dostal do finále a iba raz spomedzi doterajších 16 účasti si nezahral v semifinále.</p>
      <p>Tento rok nezačal v Londýne dobre, keď v prvom súboji podľahol Rakúšanovi Dominicovi Thiemovi 5:7, 5:7. Vo štvrtok ho čaká „súboj titanov“ proti svetovej dvojke Srbovi Novakovi Djokovičovi.</p>
      <h3>Premenený druhý mečbal</h3>
      <p>V prvom sete Federer zlomil Berrettiniho až v tajbrejku, hoci predtým za stavu 6:5 už mal na rakete aj setbal pri podaní súpera. Zatiaľ čo v úvodnom dejstve si obaja aktéri držali svoje podanie, v tom druhom Federer brejkol o 15 rokov mladšieho súpera hneď v prvom geme a vzápätí potvrdil na 2:0.</p>
      <p>Výhodu jedného brejku si udržal až do konca, hoci v ôsmom geme hneď trikrát musel odvrátiť brejkbal snaživého Taliana.</p>
      <p>Za stavu 3:5 už výrazne nervózny Berrettini pustil Federera pri svojom servise k dvom mečbalom a ten druhý švajčiarska legenda aj využila. Federer vylepšil bilanciu s Berrettinim na 2:0. Predtým ho zdolal v osemfinále tohtoročného Wimbledonu hladko 3:0 na sety.</p>
      <h3>Nitto ATP Finals</h3>
      <p>
        <b>Roger Federer (Švaj.-3) – Matteo Berrettini (Tal.-8) 7:6 (2), 6:3</b>
      </p>
      <p>Viac k témam: <a href="https://www.webnoviny.sk/tag/atp-finals/"><u>ATP Finals</u></a>, <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a><br/>Zdroj: Webnoviny.sk – <a href="https://www.webnoviny.sk/federer-zvitazil-nad-berrettinim-a-zivi-sancu-na-semifinale-atp-finals-v-londyne/"><u>Federer zvíťazil nad Berrettinim a živí šancu na semifinále ATP Finals v Londýne</u></a> © SITA Všetky práva vyhradené.</p>
    </article>
  </body>
</html>