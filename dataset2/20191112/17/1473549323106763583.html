<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/komisja-europejska-ursula-von-der-leyen-ponagla-borisa-johnsona-ws-kandydata-na-komisarza,984819.html"/>
    <meta property="og:site_name" content="TVN24"/>
    <meta property="article:published_time" content="2019-11-12T17:25:41+00:00"/>
    <meta property="og:title" content="Von der Leyen pisze drugi list i czeka na odpowiedź Johnsona. &quot;Czas ucieka&quot;"/>
    <meta property="og:description" content="Przewodnicząca elekt Komisji Europejskiej Ursula von der Leyen przypomniała rządowi Borisa Johnsona, że musi on przedstawić kandydata na unijnego komisarza. To już drugi wystosowany przez nią list ..."/>
  </head>
  <body>
    <article>
      <h1>Von der Leyen pisze drugi list i czeka na odpowiedź Johnsona. "Czas ucieka"</h1>
      <address><time datetime="2019-11-12T17:25:41+00:00">12 Nov 2019, 17:25</time> by <a rel="author">ft//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ca1c7dad-a446-4b63-aa41-38ab4689aed8-480p.mp4"/>
        <figcaption>Ursula von der Leyen napisała list naglący Borisa Johnsona do przedstawienia kandydata na komisarza<cite>Foto: Rainer Jensen/DPA/PAP | Video: Reuters</cite></figcaption>
      </figure>
      <h3>Przewodnicząca elekt Komisji Europejskiej Ursula von der Leyen przypomniała rządowi Borisa Johnsona, że musi on przedstawić kandydata na unijnego komisarza. To już drugi wystosowany przez nią list w tej sprawie. Poprzedni termin wyznaczony Londynowi przez Brukselę został zignorowany. Nowa KE ma rozpocząć pracę 1 grudnia, brytyjska obstrukcja może zagrozić temu terminowi.</h3>
      <p>Jak poinformowała we wtorek na konferencji prasowej w Brukseli Dana Spinant, rzeczniczka Ursuli von der Leyen, w poniedziałek minął termin, jaki w swym pierwszym liście wyznaczyła Borisowi Johnsonowi przewodnicząca elekt Komisji Europejskiej.</p>
      <p>- Do teraz brytyjski rząd nie odpowiedział na list, który przyszła przewodnicząca Komisji Europejskiej wystosowała do rządu Wielkiej Brytanii z zaproszeniem do przedstawienia nazwiska lub nazwisk na komisarza europejskiego. Z tego powodu przewodnicząca elekt wysłała dziś rano kolejny list do rządu Wielkiej Brytanii, przypominając mu o jego zobowiązaniach prawnych - powiedziała Spinant.</p>
      <h3>Von der Leyen czeka na odpowiedź Johsnona</h3>
      <related>
        <a href="https://www.tvn24.pl/wiadomosci-ze-swiata,2/poszlo-im-lepiej-niz-poprzednikom-zielone-swiatlo-dla-trojga-kandydatow-na-komisarzy,984777.html"/>
      </related>
      <p>Zgodnie z decyzją Rady Europejskiej, w skład Komisji wchodzi tylu komisarzy - licząc przewodniczącego - ile jest państw członkowskich Unii. Prawo unijne przewiduje, że proces wyboru komisarza zaczyna się od wskazania nazwiska przez rząd danego państwa członkowskiego.</p>
      <p>Konieczność lojalnej współpracy, w tym przedstawienia kandydata na komisarza została zapisana w porozumieniu między UE27 i Wielką Brytanią w sprawie odłożenia daty wyjścia ze Wspólnoty.</p>
      <p>- Czas ucieka, dlatego przewodnicząca elekt oczekuje odpowiedzi wkrótce na ten drugi list, w każdym razie przed końcem tego tygodnia - zaznaczyła Spinant. Nie chciała spekulować, co się stanie, jeśli i tym razem odpowiedź na list nie nadejdzie.</p>
      <h3>Cel: początek pracy 1 grudnia</h3>
      <p>Rzeczniczka von der Leyen zaznaczyła, że celem jest, by nowa Komisja objęła swój urząd 1 grudnia. Obstrukcja ze strony wielkiej Brytanii może zagrozić tej dacie, bo kandydat na komisarza musi przejść formalny proces przesłuchania w Parlamencie Europejskim nim europosłowie zagłosują nad całym składem kolegium komisarzy.</p>
      <related>
        <h4>Nowe rozdanie w Unii Europejskiej</h4>
        <a href="https://www.tvn24.pl/wiadomosci-ze-swiata,2/poszlo-im-lepiej-niz-poprzednikom-zielone-swiatlo-dla-trojga-kandydatow-na-komisarzy,984777.html"/>
        <a href="https://www.tvn24.pl/wiadomosci-ze-swiata,2/von-der-leyen-unia-europejska-powinna-skutecznie-sterowac-migracjami,983990.html"/>
        <a href="https://www.tvn24.pl/wiadomosci-ze-swiata,2/von-der-leyen-moze-wybierac-z-dwojga-rumunow,983434.html"/>
        <a href="https://www.tvn24.pl/wiadomosci-ze-swiata,2/rumuni-spieraja-sie-o-kandydata-na-komisarza-von-der-leyen-odrzuca-propozycje,981685.html"/>
        <a href="https://www.tvn24.pl/wiadomosci-ze-swiata,2/pat-w-rumunii-zablokuje-nowa-komisje-europejska-von-der-leyen-napisala-list,981368.html"/>
      </related>
      <related>
        <h4>Brytyjczycy wybrali brexit</h4>
        <a href="https://www.tvn24.pl/wiadomosci-ze-swiata,2/radykalna-zmiana-strategii-partii-brexitu-powalczymy-z-pozostalymi-partiami,984573.html"/>
        <a href="https://www.tvn24.pl/wiadomosci-ze-swiata,2/johnson-w-destylarni-whisky-i-fabryce-chipsow-przekonywal-szkotow-do-brexitu,983845.html"/>
        <a href="https://www.tvn24.pl/wiadomosci-ze-swiata,2/objalem-to-stanowisko-by-byc-arbitrem,983848.html"/>
        <a href="https://www.tvn24.pl/wiadomosci-ze-swiata,2/byly-spiker-izby-gmin-brexit-najwiekszym-bledem-wielkiej-brytanii-po-wojnie,983564.html"/>
        <a href="https://www.tvn24.pl/wiadomosci-ze-swiata,2/brytyjski-parlament-rozwiazany,983259.html"/>
      </related>
    </article>
  </body>
</html>