<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-neustavaji-demonstrace-pry-je-na-pokraji-kolapsu/1819920?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T17:55:00+00:00"/>
    <meta property="og:title" content="V Hongkongu neustávají demonstrace, prý je na pokraji kolapsu"/>
    <meta property="og:description" content="Hongkong - Desítky místních i mezinárodních škol v Hongkongu dnes odvolaly vyučování v obavách o bezpečnost studentů a učitelů. Důvodem jsou protestní akce v ulicích, které stále častěji přerůstají v násilné střety mezi policisty a demonstranty. Vysoce postavený policejní činitel řekl, že nepokoje město přivedly na pokraj kolapsu."/>
  </head>
  <body>
    <article>
      <h1>V Hongkongu neustávají demonstrace, prý je na pokraji kolapsu</h1>
      <address><time datetime="2019-11-12T17:55:00+00:00">12 Nov 2019, 17:55</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Desítky místních i mezinárodních škol v Hongkongu dnes odvolaly vyučování v obavách o bezpečnost studentů a učitelů. Důvodem jsou protestní akce v ulicích, které stále častěji přerůstají v násilné střety mezi policisty a demonstranty. Vysoce postavený policejní činitel řekl, že nepokoje město přivedly na pokraj kolapsu.</p>
      <slideshow>
        <figure>
          <img src="https://i3.cn.cz/6/1573631272_P201911130285801.jpg"/>
        </figure>
        <figure>
          <img src="https://i3.cn.cz/6/1573631291_P201911130286201.jpg"/>
        </figure>
        <figure>
          <img src="https://i3.cn.cz/6/1573630855_P201911130279701.jpg"/>
        </figure>
        <figure>
          <img src="https://i3.cn.cz/6/1573630873_P201911130280801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Lidé v Hongkongu už pět měsíců demonstrují na podporu demokratických reforem a proti místní i ústřední čínské vládě. Hongkongská policie dnes rozháněla slzným plynem demonstranty ve dvou univerzitních kampusech a ve finanční čtvrti v centru města. V okolí hlavní vládní budovy byla rozmístěna vodní děla a stanice metra střeží pořádková policie.</p>
      <p>Zatímco doposud se demonstrace v Hongkongu konaly převážně o víkendech či ve večerních a nočních hodinách, v pondělí a dnes vyšly stovky lidí do ulic i v poledne. Mezi demonstranty ve finanční čtvrti byla podle agentury Reuters kromě studentů v době přestávky na oběd i řada úředníků ve formálním oblečení a s maskami na obličejích, kteří blokovali ulice mezi mrakodrapy a nejdražšími nemovitostmi ve městě. Policie více než desítku lidí zatkla.</p>
      <p>Nepokoje také dnes znovu ochromily železniční a silniční dopravu a v ranní špičce se v Hongkongu provoz na několika místech zastavil. Maskovaní výtržníci podle policie zasypali koleje odpadky, jízdními koly a dalšími předměty a znemožnili průjezd vlaků. Na záběrech televize bylo vidět, jak demonstranti z nadchodů hází těžké předměty mezi auta pod sebou, jen těsně nezasáhli projíždějícího motocyklistu.</p>
      <p>"Naše společnost byla dotlačena na pokraj totálního kolapsu," prohlásil vysoce postavený policejní činitel Kong Wing-cheung v souvislosti s dnešními a pondělními nepokoji.</p>
      <p>Při střetech v univerzitních areálech protestující studenti házeli na policisty zápalné lahve a cihly. "Je šílené, že na nás policisté více než 20 minut stříkali slzný plyn. Kdyby sem nepřišli, nestřetli bychom se s nimi. Je to naše škola. Musíme bránit svůj domov," řekla agentuře Reuters dvacetiletá studentka Candy. Několik lidí utrpělo při potyčkách zranění.</p>
      <p>Spojené státy v pondělí odsoudily "neodůvodněné použití smrtící síly", kterého se podle Washingtonu dopouští hongkongská policie. Mluvčí ministerstva zahraničí Morgan Ortagusová vyzvala Peking, aby dodržoval závazek, že "Hongkong bude využívat vysokého stupně autonomie".</p>
      <p>Po pondělních nepokojích, při nichž bylo zadrženo přes 260 lidí, je ve vážném stavu v nemocnici mladík, kterého postřelil policista do břicha. V kritickém stavu je pravděpodobný přívrženec čínské vlády v Pekingu, kterého někdo zapálil po politické hádce.</p>
      <p>Bývalá britská kolonie Hongkong se v roce 1997 vrátila pod čínskou správu a v současné době je spravována podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Peking popírá, že do nynějších nepokojů v Hongkongu zasahuje, a naopak obviňuje západní země, třeba Británii a Spojené státy, že je přiživují. Reuters uvádí, že Čína má v Hongkongu 12.000 vojáků a varovala, že rozdrtí jakékoliv pokusy o vyhlášení nezávislosti. To ale požaduje jen malá část protestujících.</p>
    </article>
  </body>
</html>