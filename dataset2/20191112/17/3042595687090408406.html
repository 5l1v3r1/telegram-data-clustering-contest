<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/salah-mister-landskamper---usikker-returdato/71812069"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T17:21:55+00:00"/>
    <meta property="og:title" content="Salah mister landskamper - usikker returdato"/>
    <meta property="og:description" content="Ankelskaden som har plaget Mohamed Salah forverret seg mot Manchester City. Nå kan neste kamp for Liverpool ryke, i tillegg til landskampene med Egypt."/>
  </head>
  <body>
    <article>
      <h1>Salah mister landskamper - usikker returdato</h1>
      <h2>Ankelskaden som har plaget Mohamed Salah forverret seg mot Manchester City. Nå kan neste kamp for Liverpool ryke, i tillegg til landskampene med Egypt.</h2>
      <address><time datetime="2019-11-12T17:21:55+00:00">12 Nov 2019, 17:21</time> by <a rel="author">NTB I</a></address>
      <p>Etter en skanning hos Egypts leger er det blitt bestemt at Salah ikke skal spille kvalifiseringskampene til afrikamesterskapet mot Kenya og Komorene.</p>
      <p>
        <b>Også Liverpools kamp mot Crystal Palace står i fare for superstjernen, melder <a href="https://www.liverpoolecho.co.uk/sport/football/football-news/latest-mohamed-salah-andy-robertson-17243198">Liverpool Echo</a>.</b>
      </p>
      <p>Salah ble taklet av Fernandinho i første omgang, gikk i bakken med tydelige smerter og ble byttet ut helt på slutten av toppkampen mot Manchester City. Han møtte likevel opp til landslagssamling med Egypt, men kommer ikke til å bidra for sitt hjemland på banen.</p>
      <p>
        <b>Egypteren har slitt med ankelen sin siden han ble taklet av Hamza Choudhury i kampen mot Leicester 5. oktober.</b>
      </p>
      <p>Han fullførte kampen, men ble ikke klar til storoppgjøret mot Manchester United. Salah ble også byttet ut mot Aston Villa og ser ut til å ha slått opp ankelskaden igjen mot City.</p>
      <p>
        <b>Liverpool vant storoppgjøret 3-1 med Salah på scoringslisten og sikret seg ni poengs forsprang til den regjerende seriemesteren.</b>
      </p>
      <p>Kampen mot Crystal Palace spilles 23. november. Fire dager senere tar Liverpool imot Napoli i Champions League.</p>
    </article>
  </body>
</html>