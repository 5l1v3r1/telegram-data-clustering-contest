<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425607/apisteyto-24-troxaia-atyxhmata-eginan-sth-rodo-mesa-se-ena-sabbatokyriako"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T17:00:01+00:00"/>
    <meta property="og:title" content="Απίστευτο: 24 τροχαία ατυχήματα έγιναν στη Ρόδο μέσα σε ένα Σαββατοκύριακο!"/>
    <meta property="og:description" content="Ο εξωφρενικός αριθμός των είκοσι τεσσάρων τροχαίων ατυχημάτων ήταν ο απολογισμός για το νησί της Ρόδου το Σαββατοκύριακο που πέρασε."/>
  </head>
  <body>
    <article>
      <h1>Απίστευτο: 24 τροχαία ατυχήματα έγιναν στη Ρόδο μέσα σε ένα Σαββατοκύριακο!</h1>
      <h2>Υλικών ζημιών ήταν τα περισσότερα</h2>
      <address>
        <time datetime="2019-11-12T17:00:01+00:00">12 Nov 2019, 17:00</time>
      </address>
      <p>
        <b>Ο εξωφρενικός αριθμός των είκοσι τεσσάρων τροχαίων ατυχημάτων ήταν ο απολογισμός για το νησί της Ρόδου το Σαββατοκύριακο που πέρασε.</b>
      </p>
      <p>Το “ευτύχημα” ήταν πως από τα είκοσι τέσσερα αυτά τροχαία ατυχήματα, είχαμε μόνο τρείς τραυματίες, οι οποίοι διακομίσθηκαν στο νοσοκομείο της Ρόδου προκειμένου να τους παρασχεθούν οι πρώτες βοήθειες.</p>
      <p>Χαρακτηριστικά παραδείγματα σύμφωνα με την εταιρεία οδικής βοήθειας ΑΦΟΙ ΣΙΕΧ, αποτέλεσαν δύο αυτοκίνητα που έπεσαν σε χαράδρα στην Αρχίπολη, ένα αυτοκίνητο που έπεσε σε πεζοδρόμιο και κολόνα φωτισμού στο πάρκο κυκλοφοριακής αγωγής στην περιοχή του Σαν Φραγκίσκο αλλά και ένα ακόμα αυτοκίνητο που "καρφώθηκε" ξημερώματα στη Λεωφόρο Ηρακλειδών σε κολώνα φωτισμού.</p>
      <p>Τα περισσότερα από τα τροχαία ατυχήματα που προκλήθηκαν αφορούσαν υπερβολική ταχύτητα που σε συνδυασμό με την αυξημένη υγρασία των ημερών, έκανε τους δρόμους του νησιού μας ιδιαίτερα ολισθηρούς.</p>
      <figure>
        <img src="https://www.rodiaki.gr/medias/2019/11/11/7289e69d0efbd6e4e0cda67389adb8ce.jpg"/>
      </figure>
      <p>Πάνω σε κολώνα φωτισμού “καρφώθηκε” το εν λόγω αυτοκίνητο στη Λεωφόρο Ηρακλειδών (ΦΩΤΟ: Αφοί Σιέχ)</p>
      <figure>
        <img src="https://www.rodiaki.gr/medias/2019/11/11/04991dc4af51c6a7d0b3687af40c4b08.jpg"/>
      </figure>
      <p>Τα στοιχεία δυστυχώς δείχνουν πως ο "πόλεμος" της ασφάλτου εξακολουθεί να υφίσταται στο νησί μας, με τους περισσότερους από εμάς να μη... βάζουμε μυαλό! Η επικινδυνότητα των δρόμων σε συνδυασμό με την κακή οδήγηση των συμπολιτών μας, οδηγεί σε καθημερινά τροχαία ατυχήματα που δεν έχουν σταματημό.<br/>Οι αριθμοί εξακολουθούν να συγκλονίζουν χωρίς δυστυχώς να έχει βρεθεί κάποια λύση, χωρίς να έχουν παρθεί τα κατάλληλα μέτρα, χωρίς να... ιδρώνει το αυτί των αρμοδίων!</p>
      <figure>
        <img src="https://www.rodiaki.gr/medias/2019/11/11/5bfd22c5e10bfc1eb3378e4b595e035a.jpg"/>
      </figure>
      <p>Πεζοδρόμιο, τοιχίο και κολόνα φωτισμού κατάφερε να πάρει στο πέρασμά του ένα αυτοκίνητο στην περιοχή του Σαν Φραγκίσκου το πρωί της Κυριακής (ΦΩΤΟ: Αφοί Σιέχ)</p>
    </article>
  </body>
</html>