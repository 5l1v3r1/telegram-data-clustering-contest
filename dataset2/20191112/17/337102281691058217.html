<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AD%DA%A9%D9%85-%D8%AF%DB%8C%D9%88%D8%A7%D9%86-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%A7%D8%B1%D9%88%D9%BE%D8%A7-%D8%AF%D8%A7%D8%B4%D8%AA%D9%86-%D8%A8%D8%B1%DA%86%D8%B3%D8%A8-%D8%A8%D8%B1%D8%A7%DB%8C-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%AA%D9%88%D9%84%DB%8C%D8%AF%E2%80%8C-%D8%B4%D8%AF%D9%87-%D8%AF%D8%B1-%D8%B3%D8%B1%D8%B2%D9%85%DB%8C%D9%86%E2%80%8C%D9%87%D8%A7%DB%8C-%D8%A7%D8%B4%D8%BA%D8%A7%D9%84%DB%8C-%D8%A7%D9%84%D8%B2%D8%A7%D9%85%DB%8C%E2%80%8C%D8%A7%D8%B3%D8%AA-20191112/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-12T17:49:39+00:00"/>
    <meta property="og:title" content="حکم دیوان دادگستری اروپا: برچسب ویژه برای کالاهای اسرائیلی تولید‌ شده در سرزمین‌های اشغالی الزامی‌است"/>
    <meta property="og:description" content="دیوان دادگستری اروپا به عنوان بالاترین مرجع قضائی اتحادیه اروپا، روز سه شنبه ١۲ نوامبر طی حکمی شرکت‌های اسرائیلی را که در سرزمین های اشغالی فلسطینی فعالیت می کنند و محصولات خود را به کشورهای عضو اتحادیه اروپا عرضه می کنند، ملزم به برچسب گذاری محل تولید..."/>
  </head>
  <body>
    <article>
      <h1>حکم دیوان دادگستری اروپا: برچسب ویژه برای کالاهای اسرائیلی تولید‌ شده در سرزمین‌های اشغالی الزامی‌است</h1>
      <address><time datetime="2019-11-12T17:49:39+00:00">12 Nov 2019, 17:49</time> by <a rel="author">شاهرخ بهزادی</a></address>
      <p>
        <b>دیوان دادگستری اروپا به عنوان بالاترین مرجع قضائی اتحادیه اروپا، روز سه شنبه ١۲ نوامبر طی حکمی شرکت‌های اسرائیلی را که در سرزمین های اشغالی فلسطینی فعالیت می کنند و محصولات خود را به کشورهای عضو اتحادیه اروپا عرضه می کنند، ملزم به برچسب گذاری محل تولید محصولات کرد. بر اساس حکم دیوان دادگستری اروپا، در چهارچوب مقررات، اشاره به قلمرو اصلی که کالاها از آن منشاء گرفته اند، الزامی است و این اقدام به منظور جلوگیری از گمراهی مصرف کنندگان است که باید بدانند کشور اسرائیل  در سرزمین های مربوط به عنوان یک قدرت اشغالگر و نه به عنوان یک مجموعه مستقل حضور دارد.</b>
      </p>
      <p>سازمان آزادی بخش فلسطین امروز از حکم بالاترین مرجع قضائی اروپایی در این باره استقبال کرد. صائب عریقات، دبیر کل این سازمان در بیانیه‌ای امروز اعلام کرد: "ما از تصمیم دیوان دادگستری اروپا بسیار خشنود شدیم و از همه کشورهای اروپایی می خواهیم که این الزام قانونی و سیاسی را به مورد اجرا بگذارند."</p>
      <p>بدین ترتیب بالاترین مرجع قضائی اتحادیه اروپا می گوید مواد غذایی و دیگر کالاهای اسرائیلی که سرچشمه آن از سرزمین های اشغالی فلسطین است باید مبدا تولید آن ذکر شود و در صورت لزوم مشخص شود که از کدام آبادی اسرائیلی در سرزمین های اشغالی فلسطینی می آید.</p>
      <p>این دادگاه بر امکان عدم انتخاب محصولات تولیدی در سرزمین های اشغالی بر اساس اصل اخلاقی از سوی مصرف کنندگان تأکید کرده است و تصریح می کند که افزون بر معیارهای بهداشتی یا زیست محیطی محصولی که در آیین نامه اروپا ذکر شده است، "ملاحظات اخلاقی" نیز احتمالاً "در انتخاب مصرف کنندگان تأثیر می گذارد.</p>
      <p>در رای دیوان عدالت اروپا که پس از بررسی شکایت دو شرکت اسرائیلی علیه فرانسه صادر شده است، آمده است: "برچسب جغرافیایی اعمال شده از سوی اتحادیه اروپا برای محصولات تولیدی امکان انتخاب بر اساس ویژگی‌های بهداشتی، اقتصادی، محیط زیستی، اجتماعی و اخلاقی را برای مصرف کننده فراهم می کند."</p>
      <p>در اصل، این حكم، داوری بالاترین مرجع قضائی اتحادیه اروپا درباره تصمیم وزارت اقتصاد فرانسه در نوامبر ۲۰١۶ است كه نیاز به برچسب گذاری متفاوت محصولات از سرزمین های اشغالی اسرائیل را تجویز کرده است.</p>
      <p>شورای نمایندگان نهادهای یهودی فرانسه تصمیم وزارت فرانسه را "تبعیض آمیز" خوانده و به این دلیل که موجب تقویت جنبش جهانی بی دی اس BDS می شود  آنرا محکوم کرده بود  در همین حال، سازمان یهودیان اروپایی و دو شرکت اسرائیلی از جمله یک شرکت شراب سازی معروف در سرزمین های اشغالی فلسطینی از دیوان عدالت اداری فرانسه تقاضای نقض تصمیم وزارت اقتصاد فرانسه را کرده بودند. این دیوان، پرونده را برای داوری به دیوان دادگستری اروپا ارجاع کرده بود.</p>
      <p>یادآور می شویم که تصمیم وزارت اقتصاد فرانسه بر أساس مقررات اروپایی مصوب سال ۲۰١١ در مورد اطلاعات مصرف کننده برای مواد غذایی گرفته شده بود. کمیسیون اروپا نیز در سال ۲۰١۵ با تصویب مقرراتی استفاده از برچسب تولید اسرائیل برای محصولات تولیدی در سرزمین های اشغالی کرانه غربی رود اردن را ممنوع اعلام کرده بود.</p>
      <p> </p>
    </article>
  </body>
</html>