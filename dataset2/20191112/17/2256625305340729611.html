<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158202_1.html"/>
    <meta property="og:site_name" content="Novsport"/>
    <meta property="article:published_time" content="2019-11-12T17:25:00+00:00"/>
    <meta property="og:title" content="Четири победи делят Джокович от първото място в ранглистата"/>
    <meta property="og:description" content="Загубата на Надал от Зверев означава, че Ноле държи всичко в ръцете си"/>
  </head>
  <body>
    <article>
      <h1>Четири победи делят Джокович от първото място в ранглистата</h1>
      <address><time datetime="2019-11-12T17:25:00+00:00">12 Nov 2019, 17:25</time> by <a rel="author">tennis24.bg/</a></address>
      <p> Най-добрите 8 тенисисти през годината се вкопчиха в битка за трофея от финалите на АТП в Лондон, но за двама от тях залогът е още по-голям: първото място в света.</p>
      <p> <br/>Рафаел Надал започна надпреварата с преднина от 640 точки пред Новак Джокович, но с 1500 „на масата“ всичко може да се случи. Сърбинът започна надпреварата с победа над Матео Беретини, която му осигури 200 точки и дистанцията с Матадора вече е само 440 точки. Рафа пък стъпи накриво и загуби първия си мач от шампиона от миналата година Александър Зверев.<br/> <br/>Всяка победа в груповата фаза носи 200 точки. Успех на полуфиналите – 400, а на финала – 500. Успех без нито едно поражение осигурява 1500 точки.<br/> <br/>Загубата на Надал от Зверев означава, че Джокович вече държи съдбата на първото място изцяло в ръцете си. Ако сърбинът спечели титлата без да загуби мач в групите, то той ще завърши сезона като №1 без значение колко победи запише испанеца.<br/> <br/><u>Ето и още сценарии, при които Новак Джокович ще измести Рафаел Надал от лидерската позиция и ще завърши сезона като №1:<br/></u>1.    Джокович достига до финала с две победи в групата, Надал не записва нито една победа.<br/>2.    Джокович достига до финала с три успеха в групата, Надал печелил максимум един успех.<br/>3.    Джокович печели титлата с една победа в групата, Надал печели максимум два мача.<br/>4.    Джокович печели титлата с две победи в групата, Надал не достига до финал или достига до финал след само една победа в групата.<br/>5.    Джокович печели титлата с три победи в групата, Надал не достига до финала или достига до финала с максимум две победи в групата.<br/> <br/>Джокович е завършвал годината като №1 пет пъти до момента: 2011, 2012, 2014, 2015 и 2018. Ако успее да го направи и тази година, той ще се изравни с идола си от детството Пийт Сампрас. В момента сърбинът дели втората позиция в класацията заедно с Джими Конърс и Роджър Федерер.<br/> <br/>Надал пък ще се опита да завърши сезона като №1 за пети път в кариерата си след 2008, 2010, 2013 и 2017. „Разбира се, че ще бъде страхотно да завърша сезона като №1 и да се изравня с Новак и Роджър. Ще се опитам да дам най-доброто от себе си, за да постигна тази цел“, каза испанецът в навечерието на финалите.<br/> </p>
    </article>
  </body>
</html>