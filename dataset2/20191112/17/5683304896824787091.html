<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/12/maharashtra-government-formation-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-12T17:18:00+00:00"/>
    <meta property="og:title" content="മഹാരാഷ്ട്ര രാഷ്ട്രപതി ഭരണം: വിജ്‍ഞാപനമായി, കാലാവധി ആറുമാസം"/>
    <meta property="og:description" content="മുംബൈ ∙ ദിവസങ്ങൾ നീണ്ട രാഷ്ട്രീയ അനിശ്ചിതത്വത്തിനൊടുവില്‍ മഹാരാഷ്ട്രയിൽ രാഷ്ട്രപതി ഭരണം. ഇതു സംബന്ധിച്ച വിജ്‍ഞാപനത്തിൽ രാഷ്ട്രപതി റാംനാഥ് കോവിന്ദ്.Maharashtra election. Maharashtra news. maharashtra election 2019. maharashtra assembly elections 2019. maharashtra government. maharashtra cm update. maharashtra politics. maharashtra assembly. India. India news. India news today. Today news. Google news. Breaking news.Sonia Gandhi. Maharashtra govt formation. Maharashtra Government Formation .Maharashtra Election Results. Maharashtra .Eknath Shinde. Congress Working Committee. മഹാരാഷ്ട്ര. NCP. Congress. Shivsena.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്ര രാഷ്ട്രപതി ഭരണം: വിജ്‍ഞാപനമായി, കാലാവധി ആറുമാസം</h1>
      <address><time datetime="2019-11-12T17:18:00+00:00">12 Nov 2019, 17:18</time> by <a rel="author">മനോരമ ലേഖകൻ</a></address>
      <p>മുംബൈ ∙ ദിവസങ്ങൾ നീണ്ട രാഷ്ട്രീയ അനിശ്ചിതത്വത്തിനൊടുവില്‍ മഹാരാഷ്ട്രയിൽ രാഷ്ട്രപതി ഭരണം. ഇതു സംബന്ധിച്ച വിജ്‍ഞാപനത്തിൽ രാഷ്ട്രപതി റാംനാഥ് കോവിന്ദ് ഒപ്പുവച്ചു. ആറു മാസത്തേക്കാണ് രാഷ്ട്രപതി ഭരണം. ഇതിനിടെ, ബിജെപി, ശിവസേന, എൻസിപി എന്നിവയിലാർക്കെങ്കിലും ഭൂരിപക്ഷം തെളിയിക്കാനായാൽ സർക്കാർ രൂപീകരിക്കാനുള്ള തുടർനടപടികളിലേക്കു കടക്കാം.</p>
      <figure>
        <iframe data-src="https://twitter.com/maha_governor/status/1194189835839234054?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>രാഷ്ട്രപതി ഭരണത്തിനു ശുപാർശ ചെയ്തു റിപ്പോർട്ട് നൽകിയെന്നു സ്ഥിരീകരിച്ച് ഗവർണർ ഭഗത് സിങ് കോഷിയാരിയുടെ ഓഫിസ് ട്വീറ്റ് ചെയ്തിരുന്നു. നിലവിൽ മറ്റു വഴികളില്ലെന്നു കാട്ടിയാണ് രാഷ്ട്രപതിക്ക് ഗവർണർ റിപ്പോർട്ട് നൽകിയത്. ഭരണഘടനയുടെ അനുച്ഛേദം 356 പ്രകാരമാണ് നടപടിക്ക് ഗവർണർ ശുപാർശ ചെയ്തത്.</p>
      <p>സർക്കാർ രൂപീകരണത്തിനു 48 മണിക്കൂർ കൂടി അനുവദിക്കണമെന്ന് ആവശ്യപ്പെട്ട് എൻസിപി ചൊവ്വാഴ്ച രാവിലെ ഗവർണർക്കു കത്തു നൽകിയിരുന്നു. സർക്കാർ രൂപീകരണം ചൊവ്വാഴ്ച സാധ്യമല്ലെന്ന് എൻസിപി അറിയിച്ചതായാണ് സൂചന. ആവശ്യം നിരസിച്ച ഗവർണർ, സർക്കാർ രൂപീകരണം സാധ്യമായില്ലെന്നു കാട്ടി രാഷ്ട്രപതി ഭരണത്തിനു ശുപാർശ ചെയ്തു റിപ്പോർട്ടു നൽകുകയായിരുന്നു.</p>
      <p>ഇതേ തുടർന്ന് പ്രധാനമന്ത്രി വിളിച്ച അടിയന്തര കേന്ദ്ര മന്ത്രിസഭാ യോഗം രാഷ്ട്രപതി ഭരണം സംബന്ധിച്ച ശുപർശ അംഗീകരിച്ചു. പ്രധാനമന്ത്രി നരേന്ദ്ര മോദി ബ്രസീല്‍ സന്ദര്‍ശനത്തിന് ഇന്നു പുറപ്പെടുന്നതു കണക്കിലെടുത്താണ് അടിയന്തര മന്ത്രിസഭാ യോഗം ചേര്‍ന്നത്.</p>
      <p>അതേസമയം, സർക്കാർ രൂപീകരണത്തിനു ഗവർണർ കൂടുതൽ സമയം നൽകിയില്ലെന്നു കാട്ടി ശിവസേന സുപ്രീംകോടതിയെ സമീപിച്ചു. ബിജെപിക്ക് 48 മണിക്കൂർ സമയം അനുവദിച്ചു. എന്നാൽ ശിവസേനയ്ക്ക് 24 മണിക്കൂർ മാത്രമാണ് അനുവദിച്ചത്. ഗവർണറുടെ നടപടി വിവേചനപരമാണെന്നും ശിവസേന ഹർജിയിൽ ആരോപിക്കുന്നു. ഹർജി ബുധനാഴ്ച രാവിലെ പത്തരയ്ക്ക് പരിഗണിക്കും. </p>
      <p>മുതിർന്ന അഭിഭാഷകനും കോൺഗ്രസ് നേതാവുമായ കപിൽ സിബലാണ് ശിവസേനയ്ക്കു വേണ്ടി ഹാജരാകുന്നത്. എൻസിപിക്ക് അനുവദിച്ച 24 മണിക്കൂർ സമയം അവസാനിക്കും മുൻപ് രാഷ്ട്രപതി ഭരണത്തിനു ശുപാർശ ചെയ്ത ഗവർണറുടെ നടപടി ചോദ്യം ചെയ്ത് ശിവസേന മറ്റൊരു ഹർജി കൂടി സമർപ്പിക്കാനൊരുങ്ങുന്നതായാണ് സൂചന.</p>
      <p>മുതിർന്ന കോൺഗ്രസ് നേതാക്കളായ അഹമ്മദ് പട്ടേൽ, മല്ലികാർജുൻ ഖർഗെ, കെ.സി. വേണുഗോപാൽ എന്നിവർ എൻസിപി അധ്യക്ഷൻ ശരദ് പവാറുമായി ചർച്ച നടത്തുകയാണ്. ദക്ഷിണ മുംബൈയിലെ വൈ.ബി. ചവാൻ സെന്ററിലാണ് യോഗം.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F2434412946822270%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>മൂന്നു രാഷ്ട്രീയ പാർട്ടികളും ഒന്നിച്ചു നിന്നില്ലെങ്കിൽ സർക്കാർ രൂപീകരണം സാധ്യമാകില്ലെന്ന് എൻസിപി വക്താവ് നവാബ് മാലിക് പറഞ്ഞിരുന്നു. രാഷ്ട്രപതി ഭരണം സംബന്ധിച്ച വാർത്തകളെക്കുറിച്ച് അറിവില്ലെന്നും രാത്രി 8.30 വരെ തങ്ങൾക്കു ഗവർണർ സമയം അനുവദിച്ചിട്ടുണ്ടെന്നും നവാബ് മാലിക് പറഞ്ഞു. ഇതിനിടെ കോൺഗ്രസ് നേതാക്കളായ കപിൽ സിബൽ, അഹമ്മദ് പട്ടേൽ എന്നിവരുമായി ശിവസേന അധ്യക്ഷൻ ഉദ്ധവ് താക്കറെ ഫോണിൽ സംസാരിച്ചു. ശരദ് പവാർ സോണിയ ഗാന്ധിയുമായും സംസാരിച്ചു.</p>
      <p>നേരത്തെ, സർക്കാർ രൂപീകരിക്കുന്നതിനുള്ള ഭൂരിപക്ഷം തെളിയിക്കാൻ ഏറ്റവും വലിയ ഒറ്റക്കക്ഷിയായ ബിജെപിയെ ക്ഷണിച്ചെങ്കിലും അംഗസഖ്യയില്ലാത്തതിനാൽ അവർ പിൻമാറുകയായിരുന്നു. തുടർന്ന് രണ്ടാമത്തെ കക്ഷിയായ ശിവസേനയെ ക്ഷണിച്ച ഗവർണർ 24 മണിക്കൂർ സമയമാണ് അനുവദിച്ചത്.</p>
      <p>പിന്തുണ സംബന്ധിച്ച് കോൺഗ്രസ് അനുകൂല നിലപാട് സ്വീകരിക്കാത്തതിനാൽ തിങ്കളാഴ്ച വൈകിട്ട് ഗവർണറെ സന്ദർശിച്ച ശിവസേന നേതാക്കൾ കൂടുതൽ സമയം ആവശ്യപ്പെട്ടു. ശിവസേനയുടെ ആവശ്യം നിരസിച്ച ഗവർണർ, സർക്കാർ രൂപീകരണത്തിനു സന്നദ്ധത ആരാഞ്ഞ് തിങ്കളാഴ്ച രാത്രി എൻസിപിക്ക് കത്തു നൽകി. ചൊവ്വാഴ്ച രാത്രി 8.30 വരെയാണു സമയം അനുവദിച്ചിരിക്കുന്നത്.</p>
      <p>എന്‍സിപിയും അധികസമയം ആവശ്യപ്പെട്ടതോടെ നിലവിലെ സാഹചര്യത്തിൽ സർക്കാർ രൂപീകരണം സാധ്യമല്ലെന്നുകാട്ടിയാണ് രാഷ്ട്രപതി ഭരണത്തിനു ഗവർണർ ശുപാർശ ചെയ്തത്.</p>
      <p><b>English Summary</b>: Governor recommends president's rule in Maharashtra</p>
    </article>
  </body>
</html>