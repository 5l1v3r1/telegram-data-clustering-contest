<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/cinske-tcl-ma-za-sebou-ceskou-premieru-jake-jsou-nase-prvni-dojmy-z-tcl-plex-39420"/>
    <meta property="og:site_name" content="mobilenet.cz"/>
    <meta property="article:published_time" content="2019-11-12T17:00:00+00:00"/>
    <meta property="og:title" content="Čínské TCL má za sebou českou premiéru. Jaké jsou naše první dojmy z TCL Plex?"/>
    <meta property="og:description" content="Telefon je vybaven Snapdragonem 675, 6 GB RAM a 128GB úložištěm Baterii o kapacitě 3 820 mAh lze nabíjet výkonem až 18 W TCL Plex se chlubí speciálním fotoaparátem s pixely o nadstandardní velikosti 2,9 µm"/>
  </head>
  <body>
    <article>
      <h1>Čínské TCL má za sebou českou premiéru. Jaké jsou naše první dojmy z TCL Plex?</h1>
      <address><time datetime="2019-11-12T17:00:00+00:00">12 Nov 2019, 17:00</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Telefon je vybaven Snapdragonem 675, 6 GB RAM a 128GB úložištěm <br/>   •  Baterii o kapacitě 3 820 mAh lze nabíjet výkonem až 18 W <br/>   •  TCL Plex se chlubí speciálním fotoaparátem s pixely o nadstandardní velikosti 2,9 µm</b>
      </p>
      <p>Čínská společnost TCL se řadí mezi renomované výrobce chytrých televizí a navíc drží licenci k telefonům BlackBerry a Alcatel. Vůbec poprvé v historii nyní přichází i se svým vlastním smartphonem s logem TCL, který přináší velký displej s „průstřelem“, dostatek výkonu, ale také trojitý fotoaparát s dvojitým LED přisvícením.</p>
      <h3>Vyzkoušeli jsme první TCL. Zaujme displejem, funkcemi i cenou</h3>
      <p>V bílé krabičce najdeme kromě telefonu samotného také skořápkové ochranné pouzdro, jež chrání záda i boky telefonu. Dále je zde uložen kabel typu USB-A/USB-C a 18W nabíjecí adaptér bílé barvy.</p>
      <p>TCL Plex má lesklou úpravu zad, na kterých je k vidění také kapacitní čtečka otisků prstů včetně proužku s trojicí fotoaparátů, jež mají po obou stranách přisvětlovací LED diodu. Právě fotoaparáty jsou možná tím úplně nejzajímavějším – kromě 48Mpx snímače o světelnosti f/1.8 se zde nachází také 16Mpx ultraširokoúhlý objektiv s clonou o velikosti f/2.4 a slušným rozsahem 123 stupňů. Největší zajímavostí je speciální snímač o rozlišení 2 megapixelů, který se chlubí nadstandardní velikostí pixelů 2,9 µm. Díky tomu má být TCL Plex schopen vyfotit slušné snímky i ve tmě. My jsme tento snímač krátce otestovali a můžeme potvrdit, že dokáže prosvítit i relativní temno, ačkoliv je zde pochopitelně problém s nižším rozlišením snímače a vyšším šumem. Jak speciální senzor funguje však ještě rozhodně otestujeme a budeme vás o tom informovat v podrobné recenzi.</p>
      <figure>
        <img src="https://cdn.24net.cz/1/obrazek/tcl-plex-308585/614w"/>
      </figure>
      <p>Přední straně dominuje 6,53" IPS LCD Full HD+ displej, jenž je zajímavý malým „průstřelem“ v levém horním rohu, v němž se skrývá 24megapixelová selfie kamerka. Pokud si ji zapnete, objeví se kolem výřezu malý vizuální efekt potvrzující její aktivaci podobně, jako je tomu u <a href="https://mobilenet.cz/clanky/rada-galaxy-s10-od-samsungu-dostava-dalsi-funkce-z-note10-39415">Galaxy S10</a>. Obrazovka se TCL povedla a i přesto, že nejde o OLED panel, se chlubí živými barvami, slušným jasem, ale i speciálním režimem NXTVISION, který vylepšuje SDR obraz na HDR.</p>
      <p>Uvnitř zařízení poté najdeme Snapdragon 675 doplněný o 6 GB operační paměti a 128GB úložiště. Kapacita baterie 3 820 mAh napovídá, že by měl Plex bez problémů zvládnout jeden pracovní den, přičemž podpora rychlého 18W nabíjení má zajistit 50% nabití za pouhé půl hodiny.</p>
      <related>
        <h4>Přečtěte si také</h4>
        <a href="https://mobilenet.cz/clanky/vodafone-nabizi-nove-chytre-hodinky-od-tcl-pro-deti-prihodi-i-specialni-tarif-39320"/>
      </related>
      <p>Uvnitř telefonu dále je Android 9 s říjnovými bezpečnostními záplatami. TCL se rozhodl použít takřka čistý Android s nijak agresivní nadstavbou TCL UI, která systém výrazně neupravuje. Z dalších funkcí stojí za zmínku kromě konektivity v podobě Wi-Fi 802.11 a/b/g/n/ac, NFC a Bluetooth 5.0 také funkce „Super Bluetooth“, díky které lze s telefonem propojit až čtyři další zařízení. V praxi tak můžete mít k jednomu TCL Plex připojena až čtyři sluchátka.</p>
      <slideshow>
        <figure>
          <img src="https://cdn.24net.cz/1/obrazek/tcl-plex-308583/614w"/>
        </figure>
        <figure>
          <img src="https://cdn.24net.cz/1/obrazek/tcl-plex-308580/614w"/>
        </figure>
        <figure>
          <img src="https://cdn.24net.cz/1/obrazek/tcl-plex-308581/614w"/>
        </figure>
        <figure>
          <img src="https://cdn.24net.cz/1/obrazek/tcl-plex-308582/614w"/>
        </figure>
        <figure>
          <img src="https://cdn.24net.cz/1/obrazek/tcl-plex-308579/614w"/>
        </figure>
      </slideshow>
      <p>Smartphone nás také příjemně překvapil přítomností 3,5mm jacku, který je na horní straně. Na levém boku se zase nachází speciální dedikované „chytré tlačítko,“ pomocí něhož můžete spustit například Google Asistenta. TCL Plex v nás zanechal veskrze pozitivní první dojmy a přívětivá je také cena, která pro český trh činí 7 990 Kč. Pokud vás ohledně nového TCL Plex cokoliv zajímá, neváhejte se nás zeptat v komentářích níže.</p>
      <h3>Technické parametry TCL Plex</h3>
      <p>
        <a href="https://mobilenet.cz/katalog/tcl-plex/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>162,2 × 76,6 × 8 mm, 192 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>TFT IPS, 6,53" (2 340 × 1 080 px)</td>
        </tr>
        <tr>
          <th>Fotoaparát</th>
          <td>48 Mpx, LED dioda, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 675, CPU: 2×2 GHz + 6×17 GHz, GPU: Adreno 612</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: microSDXC</td>
        </tr>
        <tr>
          <th>Datové funkce</th>
          <td>HSPA: 42 / 5,76 Mb/s, LTE: ano, Wi-Fi: 802.11a/b/g/n/ac, Bluetooth: 5.0, NFC: ?</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano, elektronický kompas</td>
        </tr>
        <tr>
          <th>Akumulátor</th>
          <td>3 820 mAh, bezdrátové nabíjení: ne, doba nabíjení: 1:45 hodin</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/tcl-plex/kde-koupit">7 999 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/tcl-plex-zanechava-pri-prvnim-kontaktu-opravdu-dobry-dojem-38835"/>
        <a href="https://mobilenet.cz/clanky/tcl-neni-jen-alcatel-a-blackberry-plex-je-novinkou-s-65palcovym-displejem-38792"/>
        <a href="https://mobilenet.cz/clanky/zaciname-testovat-redmi-note-8t-s-4-fotoaparatem-i-nfc-ptejte-se-co-vas-zajima-39412"/>
        <a href="https://mobilenet.cz/clanky/zaciname-testovat-honor-9x-do-prodeje-se-dostane-jiz-za-par-dnu-39322"/>
        <a href="https://mobilenet.cz/clanky/vyzkouseli-jsme-nokii-2720-flip-vecko-z-roku-2019-kteremu-nechybi-wi-fi-ani-gps-39198"/>
        <a href="https://mobilenet.cz/clanky/sony-xperia-5-prinasi-novinku-kterou-byste-necekali-jake-jsou-nase-prvni-dojmy-39072"/>
      </related>
    </article>
  </body>
</html>