<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/boyoviki-pyat-raziv-porushili-rezhim-tishi-je-poraneni-639491.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T17:57:42+00:00"/>
    <meta property="og:title" content="Бойовики п’ять разів порушили режим тиші, є поранені"/>
    <meta property="og:description" content="Від вибуху поранені двоє українських бійців"/>
  </head>
  <body>
    <article>
      <h1>Бойовики п’ять разів порушили режим тиші, є поранені</h1>
      <address>
        <time datetime="2019-11-12T17:57:42+00:00">12 Nov 2019, 17:57</time>
      </address>
      <h4>Від вибуху поранені двоє українських бійців</h4>
      <p>Упродовж поточної доби бойовики п'ять разів порушили режим припинення вогню, двох військовослужбовців поранено. Про це повідомляє пресслужба штабу Операції Об’єднаних сил.</p>
      <p>«Противник обстріляв позиції наших підрозділів з гранатометів різних систем, великокаліберних кулеметів та іншої стрілецької зброї», — сказано у повідомленні.</p>
      <p>Так, два обстріли позицій українських військових бойовики здійснили у районі відповідальності оперативно-тактичного угруповання «Північ»:</p>
      <ul>
        <li>біля Хутора Вільного - з підствольних гранатометів; неподалік Південного - з ручних протитанкових гранатометів та великокаліберних кулеметів.</li>
      </ul>
      <p>У районі відповідальності оперативно-тактичного угруповання «Схід» противник здійснив три обстріли по позиціях Об’єднаних сил:</p>
      <ul>
        <li>біля Пісків — великокаліберних кулеметів та іншої стрілецької зброї; неподалік Верхньоторецького — зі станкових протитанкових і автоматичних гранатометів та стрілецької зброї; поблизу Мар’їнки — з автоматичних гранатометів.</li>
      </ul>
      <p>Упродовж поточної доби поранень внаслідок підриву на невідомому вибуховому предметі зазнали два військовослужбовці Об’єднаних сил.</p>
      <p>До слова, сьогодні у<a href="https://glavcom.ua/news/u-minsku-zayavili-pro-znyattya-usih-pereshkod-dlya-zustrichi-v-normandskomu-formati--639460.html"> Мінську заявили про «зняття усіх перешкод» для зустрічі в нормандському форматі</a>.</p>
      <p>Нагадаємо, на вимогу Росії радники президентів Нормандської четвірки <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html">напрацювали і погодили документ, який має бути підписано на саміті</a>.<br/>До слова, глава МЗС Вадим Пристайко заявляв, що<a href="https://glavcom.ua/news/pristayko-pro-zustrich-u-normandskomu-formati-u-nas-je-dati-i-plan-639278.html"> не може оголосити дати зустрічі у «нормандському форматі», але вони є</a>.<br/>Як повідомлялося, лідери України, Німеччини, Франції та Російської Федерації <a href="https://glavcom.ua/country/politics/stala-vidoma-data-zustrichi-normandskoji-chetvirki-639019.html">можуть провести спільну зустріч </a>24 чи 26 листопада.<br/>Нагадаємо, раніше президент України Володимир <a href="https://glavcom.ua/news/zelenskiy-zayaviv-shcho-u-petrivskomu-i-zolotomu-yde-pidgotovka-do-rozvedennya-sil-634815.html">Зеленський заявив, що зустріч «нормандської четвірки» відбудеться після розведення сил на Донбасі</a> на трьох ділянках.<br/>Раніше <a href="https://glavcom.ua/news/u-putina-vvazhayut-shcho-normandskoji-zustrichi-cogo-roku-ne-bude--637826.html">у Кремлі заявляли, що поки зарано говорити про проведення зустрічі лідерів «нормандської четвірки»</a> до кінця року.</p>
      <related>
        <a href="https://glavcom.ua/news/doba-na-donbasi-16-vorozhih-obstriliv-odnogo-biycya-zsu-poraneno-639303.html"/>
        <a href="https://glavcom.ua/news/u-minsku-zayavili-pro-znyattya-usih-pereshkod-dlya-zustrichi-v-normandskomu-formati--639460.html"/>
        <a href="https://glavcom.ua/news/zelenskiy-maje-vidpovisti-chomu-yogo-radnik-robit-ukrajinu-vinnoyu-u-viyni-na-donbasi-gerashchenko--639155.html"/>
      </related>
    </article>
  </body>
</html>