<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-stagnovala-k-euru-oslabila-vuci-dolaru/1820236?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T17:15:00+00:00"/>
    <meta property="og:title" content="Koruna stagnovala k euru, oslabila vůči dolaru"/>
    <meta property="og:description" content="Praha - Koruna v úterý stagnovala k euru, v 17:00 se podle Patria Online obchodovala za 25,51 Kč/EUR. Okolo této úrovně se drží již zhruba dva týdny. Vůči dolaru česká měna oslabila o šest haléřů na 23,18 Kč/USD. Pražská burza mírně oslabila, nedařilo se akciím ČEZ či Avastu."/>
  </head>
  <body>
    <article>
      <h1>Koruna stagnovala k euru, oslabila vůči dolaru</h1>
      <address><time datetime="2019-11-12T17:15:00+00:00">12 Nov 2019, 17:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna v úterý stagnovala k euru, v 17:00 se podle Patria Online obchodovala za 25,51 Kč/EUR. Okolo této úrovně se drží již zhruba dva týdny. Vůči dolaru česká měna oslabila o šest haléřů na 23,18 Kč/USD. Pražská burza mírně oslabila, nedařilo se akciím ČEZ či Avastu.</p>
      <p>"Ani dnes korunu a zbytek regionu nic nedonutilo k výraznějšímu pohybu," uvedl analytik Komerční banky František Táborský. Upozornil, že po nedávném oslabení se ustálil i maďarský forint, zatímco polský zlotý jen mírně oslabuje.</p>
      <p>Ředitelka společnosti Next Finance Markéta Šichtařová míní, že koruna nemá sílu výrazně posilovat pod psychologickou úroveň 25,50 Kč/EUR. </p>
      <p>Index pražské burzy PX v úterý klesl o 0,11 procenta na 1084,11 bodu. Dolů ho táhly především energetická společnost ČEZ, která zveřejnila hospodářské výsledky za třetí čtvrtletí, či technologická firma Avast. Naopak se ziskem končily české banky nebo operátor O2. Vyplývá to z internetových stránek burzy.</p>
      <p>Před úterním obchodováním oznámil ČEZ, že mu čistý zisk za první tři čtvrtletí letošního roku stoupl meziročně zhruba o polovinu na 13,6 miliardy korun a tržby vzrostly o 12 procent na 148,1 miliardy. Podle Josefa Dudka z Fio banky výsledky za 3. čtvrtletí na všech úrovních zaostaly za odhady trhu. "Nicméně roční cíle byly potvrzeny díky zpětnému přecenění derivátů v prvním a druhém kvartále," dodal. Cenné papíry ČEZ tak dnes zlevnily o 0,57 procenta na 519 korun.</p>
      <p>Avast mírně korigoval pondělní růst, jeho akcie odepsaly 0,76 procenta na 130 korun. O tři čtvrtě procenta přišla i mediální společnost CME, cena jedné její akcie končila na 101,20 Kč.</p>
      <p>Nevýrazněji, a to o 1,71 procenta na 287 korun, oslabila nápojářská Kofola. A to přesto, že společnost v pondělí po uzavření trhu oznámila podle Dudka lepší než očekávána čísla hospodaření za třetí čtvrtletí. V pondělí totiž akcie posílily o téměř tři procenta, podotkl.</p>
      <p>Z českým bank se vedlo lépe Monetě Money Bank, jejíž cenné papíry si polepšily o 0,71 procenta na 78,55 koruny. Akcie Komerční banky pak vzrostly o 0,19 procenta na 786 Kč.</p>
      <p>Necelá dvě procenta si připsaly O2 a PFNonwovens. Cenné papíry telekomunikační firmy zdražily na 225,50 Kč a akcie textilky na 720 Kč.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,51 | 25,51</li>
        <li>Kč/USD | 23,12 | 23,18</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>