<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10679--konec-uspesne-kariery-cibulkova-pokrtila-knihu-a-rozloucila-se-s-tenisem"/>
    <meta property="og:site_name" content="Tenisový svět"/>
    <meta property="article:published_time" content="2019-11-12T17:51:00+00:00"/>
    <meta property="og:title" content="Konec úspěšné kariéry. Cibulková pokřtila knihu a rozloučila se s tenisem"/>
    <meta property="og:description" content="Pařížský grandslam byl posledním turnajem nejen pro Lucii Šafářovou, ale i pro Dominiku Cibulkovou. Slovenská bojovnice informovala, že ve třiceti letech končí po důkladné úvaze s profesionálním tenisem."/>
  </head>
  <body>
    <article>
      <h1>Konec úspěšné kariéry. Cibulková pokřtila knihu a rozloučila se s tenisem</h1>
      <address>
        <time datetime="2019-11-12T17:51:00+00:00">12 Nov 2019, 17:51</time>
      </address>
      <p>
        <b>Pařížský grandslam byl posledním turnajem nejen pro Lucii Šafářovou, ale i pro Dominiku Cibulkovou. Slovenská bojovnice informovala, že ve třiceti letech končí po důkladné úvaze s profesionálním tenisem.</b>
      </p>
      <p>Dominiku Cibulkovou už zářit na tenisových dvorcích neuvidíme. Třicetiletá slovenská hráčka, která naposledy nastoupila v závěru května na Roland Garros, se po dlouhých úvahách rozhodla ukončit kariéru. Tuto informaci světu oznámila během křtu své biografie Tenis je můj život.</p>
      <p>„Byl to dlouhý proces, nikoliv náhlé rozhodnutí. O ukončení kariéry jsem byla přesvědčena už tehdy, když jsem v hrála proti Azarenkové v Miami. Myslela jsem, že to je můj poslední zápas,“ <a href="https://www.wtatennis.com/news/1493848/wta-exit-interview-cibulkova-pens-new-chapter-with-retirement-announcement-new-memoir">uvedla v rozhovoru pro WTA</a> Cibulková.</p>
      <p>Pak ale do plánů tenistky zasáhl trenér, který jí připomněl slib slovenskému fedcupovému výběru. „Řekl mi, že bych se měla rozloučit s fanoušky na Slovensku a pak že uvidím, jak se budu cítit,“ pokračovala někdejší světová čtyřka a finalistka Australian Open 2014.</p>
      <p>Cibulková se nakonec rozhodla pověsit raketu na hřebík po Roland Garros, kde jí tenisové loučení zastínila její deblová parťačka Lucie Šafářová, která si svou milovanou Paříž taktéž zvolila jako místo posledního představení.</p>
      <p>„Bylo to zvláštní, protože jsem to věděla pouze já s mým týmem. Po turnaji jsem odjela domů a byla jsem se svým rozhodnutím spokojená. Bylo to sice těžké, ale pak jsem se cítila volnější,“ vrátila se k důležitému momentu tenistka, jež v kariéře posbírala osm singlových titulů, mezi nimi i ten z Turnaje mistryň 2016.</p>
      <figure>
        <iframe src="https://www.youtube.com/embed/cLV7AEQgjCU" width="640" height="360" data-service="Youtube" scrolling="no"/>
      </figure>
      <footer>Marek Bartošík, foto: Twitter – WTA</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10427--cibulkova-ve-stopach-koukalove-vydava-autobiografii-a-fanousky-laka-na-sve-byvale-tenisove-milence"/>
      </related>
    </article>
  </body>
</html>