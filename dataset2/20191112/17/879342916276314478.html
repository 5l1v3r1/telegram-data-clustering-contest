<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/pogljad/bezpeka/normandskyj-format-mozhe-staty-pereshkodoyu-zustrichi"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T17:45:17+00:00"/>
    <meta property="og:title" content="Нормандський формат: що може стати перешкодою для зустрічі"/>
    <meta property="og:description" content="10 листопада ЗМІ з посиланням на Офіс президента повідомили, що зустріч нормандської четвірки на вищому рівні може відбутися 24 або 26 листопада."/>
  </head>
  <body>
    <article>
      <h1>Нормандський формат: що може стати перешкодою для зустрічі</h1>
      <address><time datetime="2019-11-12T17:45:17+00:00">12 Nov 2019, 17:45</time> by <a rel="author">Володимир Воля</a></address>
      <p>
        <b>Питання про майбутній статус Донбасу України стає перешкодою для нового саміту «нормандської четвірки». Таку думку в коментарі «Слову і Ділу» озвучив політолог-міжнародник Володимир Воля.</b>
      </p>
      <p>Експерт звернув увагу, що, якщо врахувати підсумки телефонної розмови між канцлером Німеччини Ангелою Меркель і президентом РФ Володимиром Путіним, саме питання статусу Донбасу Кремль виділив серед інших, що стосуються реалізації Мінських угод.</p>
      <p>Воля не виключив, що Росія хоче, щоб за підсумками нового саміту Україна була змушена закріпити на постійній основі в Конституції широку автономію для Донбасу. Відповідно, РФ потрібно, щоб цей особливий статус відповідав параметрам, викладеним після пункту 13 зазначених угод, додав він.</p>
      <p>Водночас експерт зауважив, що президент України Володимир Зеленський однозначно висловився як проти найширшої автономії, на якій наполягає РФ, так і проти закріплення якогось особливого статусу Донбасу в Конституції на постійній основі.</p>
      <p>«<i>Кремль домагається від Німеччини і Франції, щоб керівництва обох країн чинили тиск на Україну, розраховуючи в такий cпосіб досягти вигідного для РФ статусу Донбасу. Крім того, в Москві також намагаються внести елемент напруги у відносини між Берліном, Парижем з одного боку і офіційним Києвом з іншого боку</i>», – пояснив Воля.</p>
      <p>Також експерт припустив, що, зважаючи на такі обставини, на сьогодні можливі два варіанти.</p>
      <p>«<i>Через розбіжності щодо статусу регіону саміт лідерів держав «нормандської четвірки» або буде довго готуватися, або буде відкладений на невизначений термін</i>», – резюмував політолог-міжнародник Володимир Воля.</p>
      <p>Нагадаємо, напередодні федеральний канцлер Німеччини Ангела Меркель і президент Росії Володимир Путін вчергове обговорили телефоном можливість врегулювання конфлікту на сході України.</p>
      <p>10 листопада ЗМІ з посиланням на Офіс президента повідомили, що <a href="https://www.slovoidilo.ua/2019/11/12/novyna/polityka/dyplomaty-obhovoryuyut-konkretni-daty-provedennya-normandskoho-samitu-prystajko">зустріч «нормандської четвірки» на вищому рівні</a> може відбутися 24 або 26 листопада.</p>
      <p>Як відомо, <a href="https://www.slovoidilo.ua/promise/51891.html">президент України пообіцяв зробити все, щоб закінчити війну на Донбасі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/12/kolonka/aleksandr-radchuk/bezpeka/deokupacziya-marshi-yak-ukrayinu-hotuyut-novoho-normandskoho-formatu"/>
        <a href="https://www.slovoidilo.ua/2019/11/12/novyna/polityka/dyplomaty-obhovoryuyut-konkretni-daty-provedennya-normandskoho-samitu-prystajko"/>
        <a href="https://www.slovoidilo.ua/2019/10/31/novyna/polityka/prystajko-ozvuchyv-hrafik-pidhotovky-normandskoyi-zustrichi"/>
      </related>
    </article>
  </body>
</html>