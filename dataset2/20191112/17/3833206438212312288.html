<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kultoviyat-folkpevec-sus-skuparskoto-Bentli-stana-selski-kmet-913265"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T17:10:00+00:00"/>
    <meta property="og:title" content="Култовият фолкпевец със скъпарското &quot;Бентли&quot; стана селски кмет"/>
    <meta property="og:description" content="Култовият изпълнител на македонски песни Благовест Бичаков, известен на публиката като Певеца с бент..."/>
  </head>
  <body>
    <article>
      <h1>Култовият фолкпевец със скъпарското "Бентли" стана селски кмет</h1>
      <address>
        <time datetime="2019-11-12T17:10:00+00:00">12 Nov 2019, 17:10</time>
      </address>
      <p>Култовият изпълнител на македонски песни Благовест Бичаков, известен на публиката като Певеца с бентлито, стана кмет на китното си родно село Бели Искър.</p>
      <p>Припомняме, че младият мъж нашумя преди две години, когато пиян и друсан лекар с БМВ <a href="https://www.plovdiv24.bg/novini/Bylgaria/novini/plovdiv/Skuparskoto-Bentli-Kontinental-pomlyano-na-AM-Trakiya-bilo-na-plovdivska-firma-735694">помля Бентлито му за 250 000 евро на магистрала "Тракия"</a>.</p>
      <p>Тогава известният единствено на почитателите на автентичния фолклор Благовест предизвика острата завист на колегите и колежките си от попфолк жанра, след като се оказа, че може да си позволи автомобил, за какъвто те не могат и да мечтаят.</p>
      <p>Бентлито на Бичаков се води се води на пловдивската транспортна фирма "Маринела 777" ЕООД. Самият той отказва да коментира как може да си позволи кола за половин милион лева, след като първият му официален запис датира отпреди едва 6 години, а парчетата му се въртят само по кабеларки като "Фолклор ТВ". Благовест споменава единствено нещо за продажба на наследствени имоти, пише лупа.бг.</p>
      <p>Всъщност в думите му има логика, тъй като село Бели Искър, където Бичаков ще кметува в следващите четири години, е в непосредствена близост до курорта Боровец и цените на недвижимата собственост са изключително високи.</p>
      <p>Иначе на самите избори младежът детронира стария комунист Крум Георгиев, който кметуваше от 1968-а година - 13 мандата. Бай Крум беше в топ 3 на най-дълго управлявалите кметове в България, преди Благовест да го отвее с... 11 гласа разлика.</p>
    </article>
  </body>
</html>