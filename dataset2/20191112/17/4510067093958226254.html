<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/o-noua-expozitie-la-muzeul-tarii-crisurilor-gravuri-originale-de-albrecht-duerer-si-111-heliogravuri-dupa-lucrarile-artistului-152742.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T17:41:00+00:00"/>
    <meta property="og:title" content="O nouă expoziție la Muzeul Țării Crișurilor: gravuri originale de Albrecht Dürer și 111 heliogravuri după lucrările artistului"/>
    <meta property="og:description" content="Muzeul Țării Crișurilor invită publicul orădean la o nouă expoziție de calibru. Vor fi expuse trei gravuri realizate de artistul german Albrecht Dürer și 111 heliogravuri după lucrări în lemn și metal ale artistului. Lucrările originale aparțin Patrimoniului Muzeului Țării Crișurilor, iar heliogravurile provin din colecția de artă a lui Thomas Emmerling din Nürnberg, cel care a mai colaborat cu MȚC și anul trecut când a adus expoziția „Heliogravuri şi litografii după lucrările lui Vincent van Gogh şi Auguste Renoir”."/>
  </head>
  <body>
    <article>
      <h1>O nouă expoziție la Muzeul Țării Crișurilor: gravuri originale de Albrecht Dürer și 111 heliogravuri după lucrările artistului</h1>
      <address><time datetime="2019-11-12T17:41:00+00:00">12 Nov 2019, 17:41</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/Afis_Durer_50x70.jpg"/>
      </figure>
      <p>
        <b>Muzeul Ţării Crişurilor invită publicul orădean la o nouă expoziţie de calibru. Vor fi expuse trei gravuri realizate de pictorul german Albrecht Dürer şi 111 heliogravuri după lucrări în lemn şi metal ale artistului.</b>
      </p>
      <p>
        <b>Gravurile lui Dürer</b>
      </p>
      <p>Potrivit unui comunicat de presă transmis de instituţie, expoziţia "Un maestru al gravurii europene din vremea Renaşterii – Albrecht Dürer (1471-1528)" va cuprinde trei gravuri realizate de marele artist şi patru copii din secolul al XV-lea, după lucrările sale ce fac parte din seriile "Patimile lui Iisus" şi "Viaţa Sfintei Fecioare Maria", ce aparţin patrimoniului muzeului. </p>
      <p>Expoziţia mai cuprinde şi 111 heliogravuri executate de Amand Durand după gravuri în metal şi lemn semnate de celebrul artist german. Acestea fac parte din colecţia de artă a lui Thomas Emmerling, cel care a mai colaborat cu MŢC în noiembrie anul trecut, când la Oradea a fost adusă expoziţia "Heliogravuri şi litografii după lucrările lui Vincent van Gogh şi Auguste Renoir". </p>
      <p>Heliogravura este cel mai vechi procedeu pentru reproducerea imaginilor fotografice, inventat la începutul secolului al XIX-lea de Joseph Nicéphore Niepce (Franţa). Procedeul de realizare a heliogravurii începe cu crearea unei suprafeţei de incizie (intaglio), unde imaginea fotografică este fixată şi gravată pe o placă de cupru special preparată. Placa finalizată este apoi plasată pe o presă acţionată manual, care imprimă imaginea pe o foaie umezită de gravură folosind cerneală specială.</p>
      <p>Amand Durand este autorul a numeroase lucrări apreciate. Operele sale sunt deţinute de colecţionari şi de instituţii culturale din Europa, între care Muzeul Luvru din Paris.</p>
      <p>
        <b>Dürer, rădăcini în Bihor</b>
      </p>
      <p>Expoziţia va cuprinde şi primul ceas de buzunar realizat de Peter Henlein, inventatorul primului ceas din lume, şi o <i>sferă armilară</i>, adică un model al pricipalelor corpuri cereşti care este format din zeci de inele concentrice metalice.</p>
      <p>Albrecht Dürer a fost un pictor german născut în anul 1471 în oraşul Nürnberg, fiind al treilea dintre cei 18 copii ai unui argintar numit Albrecht Dürer cel Bătrân, pentru a-l deosebi de fiul său, Albrecht Dürer cel Tânăr.</p>
      <p>"Acesta din urmă a scris în cronica de familie tot ce ştia de la părintele său despre neamul lor, despre rudele şi soarta fiecăruia, consemnând că «familia sa se trage de pe undeva, nu departe de un mic orăşel ce se cheamă Jula, cale de 8 mile mai jos de Oradea, dintr-un sat ce se chema Ajtósi, iar neamul său a trăit din creşterea de boi şi cai». Alţi istoriografi plasează satul în preajma localităţii Cefa", transmit organizatorii. </p>
      <p>Pe parcursul celor 57 de ani de viaţă, Albrecht Dürer a creat peste 350 de gravuri în lemn şi metal, 1.300 de picturi în acuarelă, tempera, ulei pe lemn şi pânză. Prin întreaga sa operă, Albrecht Dürer a marcat etapa cea mai înfloritoare a artei germane de la sfârşitul secolului al XV-lea şi începutul secolului al XVI-lea, cu implicaţii perene în patrimoniul artistic european.</p>
      <p>Evenimentul va avea loc vineri, de la ora 12, în incinta muzeului, intrarea fiind liberă. La expoziţie vor vorbi directorul muzeului, Aurel Chiriac, şi istorciul de artă Ana Martin. Lucrările vor rămâne în muzeu până în ianuarie 2020.</p>
    </article>
  </body>
</html>