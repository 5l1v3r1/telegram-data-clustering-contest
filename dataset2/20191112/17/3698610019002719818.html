<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-radi-knopkodaviv-iniciator-kriminalizaciyi-knopkodavstva-329405_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T17:30:00+00:00"/>
    <meta property="og:title" content="У Раді кнопкодавив ініціатор криміналізації кнопкодавства"/>
    <meta property="og:description" content="Зафіксовано четвертий факт неперсонального голосування у Раді 9-го скликання."/>
  </head>
  <body>
    <article>
      <h1>У Раді кнопкодавив ініціатор криміналізації кнопкодавства</h1>
      <h2>Зафіксовано четвертий факт неперсонального голосування у Раді 9-го скликання.</h2>
      <address>
        <time datetime="2019-11-12T17:30:00+00:00">12 Nov 2019, 17:30</time>
      </address>
      <p>Депутат фракції "Опозиційна платформа – За життя" (<a href="https://dt.ua/POLITICS/opzzh-maye-namir-oskarzhiti-skasuvannya-deputatskoyi-nedotorkannosti-u-konstituciynomu-sudi-322435_.html"><b>ОПЗЖ</b></a>) Василь Німченко на сьогоднішньому ранковому засіданні порушив процедуру особистого голосування. При цьому він був співавтором одного із законопроектів про кримінальну відповідальність за "кнопкодавство" у Верховній Раді, повідомляє <a href="https://www.chesno.org/post/3684/">Рух ЧЕСНО</a>.</p>
      <p>Вказується, що парламентарій "кнопкодавив" під час голосування за законопроект депутатів від "Слуги народу" щодо вдосконалення освітньої діяльності у сфері вищої освіти (№2299) за основу.</p>
      <p>Німченко натиснув на дві кнопки "за". На схемі розсадки місце ліворуч від нього не закріпили за жодним депутатом, а праворуч від кнопкодава сидить його колега Тарас Козак. Під час голосування за вищезгаданий законопроект 24 із 44 представників "Опозиційної платформи" утрималися, "за" проголосували лише Німченко, Козак, Микола Скорик, Вадим Столар і Нестор Шуфрич.</p>
      <p>У ЧЕСНО зазначають, що Німченко як мінімум один раз порушив процедуру особистого голосування ще у парламенті попереднього скликання. А у поточному – був співавтором проекту закону щодо кримінальної відповідальності за неособисте голосування (№1127). Згідно з даними електронної реєстрації, під час голосувань щодо цього законопроекту та схожого проекту 29 жовтня Німченко був відсутній.</p>
      <figure>
        <iframe src="https://www.youtube.com/embed/HPxKgwvx2Wk" width="640" height="360" data-service="Youtube" scrolling="no"/>
      </figure>
      <p>У вересні <a href="https://dt.ua/POLITICS/deputativ-knopkodaviv-zmusili-poyasniti-svoyu-povedinku-pid-chas-ne-personalnogo-golosuvannya-323302_.html"><b>на кнопкодавстві впіймали депутатів</b></a> від "Слуги народу" Олену Копанчук і Сергія Литвиненка та позафракційного мажоритарника Олександра Ковальова.</p>
      <p>29 жовтня Рада ухвалила у першому читанні <a href="https://dt.ua/POLITICS/sogodni-rada-v-pershomu-chitanni-planuye-zatverditi-zakonoproekt-pro-knopkodavstvo-327686_.html"><b>проект закону щодо запровадження кримінальної відповідальності за кнопкодавство</b></a> №2148. Порушників процедури особистого голосування мають штрафувати на 51-85 тисяч гривень.</p>
      <footer>За матеріалами: <a href="https://dt.ua/go/aHR0cDovL2NoZXNuby5vcmcv">Рух "ЧЕСНО"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>