<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/federer-prechupi-beretini-za-pyrva-pobeda-v-london-1405577.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-12T17:55:00+00:00"/>
    <meta property="og:title" content="Федерер пречупи Беретини за първа победа в Лондон"/>
    <meta property="og:description" content="Роджър Федерер победи Матео Беретини в два сета – в отделните части 7-6 (2), 6-3, за да остане в борбата за продължаване към полуфиналите на заключителния Мастърс на осемте най-добри в Лондон Швейцарецът, шесткратен шампион в надпреварата, влезе в сблъсъка с дебютанта от Италия след поражение от Доминик Тийм на старта и нямаше алтернатива на успеха в опит да запази надеждите си за класиране напред живи"/>
  </head>
  <body>
    <article>
      <h1>Федерер пречупи Беретини за първа победа в Лондон</h1>
      <address><time datetime="2019-11-12T17:55:00+00:00">12 Nov 2019, 17:55</time> by <a rel="author">Sportlive.bg</a></address>
      <p><a href="https://www.sportlive.bg/tags/3215"><b>Роджър Федерер</b></a> победи Матео Беретини в два сета – в отделните части 7-6 (2), 6-3, за да остане в борбата за продължаване към полуфиналите на заключителния Мастърс на осемте най-добри в Лондон.</p>
      <p>Швейцарецът, шесткратен шампион в надпреварата, влезе в сблъсъка с дебютанта от Италия след поражение от Доминик Тийм на старта и нямаше алтернатива на успеха в опит да запази надеждите си за класиране напред живи. Първият сет между двамата протече при явно преимущество за сервиращите, като Маестрото получи сетбол при сервис на Беретини в 12-ия гейм, но не успя да го оползотвори и така закономерно се достигна до тайбрек.</p>
      <p>В него Федерер бе категоричен и не остави шансове на младия си опонент, печелейки със 7-2 точки. Очевидно разочарован от края на предишния сет, Беретини стартира лошо във втората част и бе пробит още при първото си подаване. Италианецът получи три възможности за рибрейк в осмия гейм, но ги пропиля, а впоследствие се пропука на собствен сервис в деветия, а с това бе сложен и край на срещата за точно един час и 20 минути.</p>
      <p>Така, Федерер се върна обратно в битката за място сред полуфиналистите в английската столица, докато Беретини вече няма шансове за продължаване напред към последните четири, след като отстъпи на Новак Джокович в първия си двубой. Сърбинът излиза срещу Тийм във вечерния сблъсък от група Бьорн Борг, който вероятно ще определи и тенисиста, завършил на първата позиция в групата.</p>
      <related>
        <h4>Още по темата</h4>
        <a href="https://www.sportlive.bg/sport/tenis/Dominik-Tijm-iznenada-Federer-na-starta-na-finalite-na-ATP-1404967.html"/>
        <a href="https://www.sportlive.bg/sport/tenis/Qsni-sa-grupite-za-finalite-na-ATP-v-London-Dzhokovich-i-Federer-zaedno-1403219.html"/>
        <a href="https://www.sportlive.bg/sport/tenis/Rodzhyr-Federer-shte-propusne-Mastyrsa-v-Parizh-1389247.html"/>
        <a href="https://www.sportlive.bg/sport/tenis/Istoricheski-deseti-trofej-za-Rodzhyr-Federer-v-rodniq-Bazel-(VIDEO)-1388987.html"/>
      </related>
    </article>
  </body>
</html>