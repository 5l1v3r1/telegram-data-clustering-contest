<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/hillary-clinton-calls-british-government-s-refusal-to-publish-russian-intervention-report"/>
    <meta property="og:site_name" content="euronews"/>
    <meta property="article:published_time" content="2019-11-12T17:20:33+00:00"/>
    <meta property="og:title" content="کلینتون منتشر نشدن گزارش دخالت روسیه در بریتانیا را «شرم آور» خواند"/>
    <meta property="og:description" content="مسکو به دفعات هرگونه دخالت در امور دیگر کشورها به خصوص کشورهای غربی را رد و اعلام کرده است که غرب دچار یک «هیستری ضد روسیه» شده است."/>
  </head>
  <body>
    <article>
      <h1>کلینتون منتشر نشدن گزارش دخالت روسیه در بریتانیا را «شرم آور» خواند</h1>
      <address><time datetime="2019-11-12T17:20:33+00:00">12 Nov 2019, 17:20</time> by <a rel="author">یورونیوز فارسی </a></address>
      <p>هیلاری کلینتون، وزیر امور خارجه سابق آمریکا تصمیم بوریس جانسون، نخست وزیر بریتانیا در عدم انتشار یک گزارش پارلمانی در خصوص مداخله روسیه در سیاست های داخلی این کشور پیش از انتخابات ماه آینده میلادی را به باد انتقاد گرفت و آنرا «شرم آور» خواند.</p>
      <p>گزارشی که کمیسیون اطلاعات و امنیت پارلمان بریتاینا در این خصوص تهیه کرده پیشتر توسط سرویس های امنیتی این کشور تایید شده اما دولت بوریس جانسون هنوز آنرا مورد تایید قرار نداده است، مسئله ای که انتشار آن پیش از انتخابات دوازدهم دسامبر را غیرممکن خواهد کرد.</p>
      <p>هیلاری کلینتون که پیشتر روسیه را به دخالت در انتخابات ریاست جمهوری سال ۲۰۱۶ کشورش متهم کرده بود در گفتگو با شبکه بی بی سی با طرح این ادعا تصریح کرد: « اینکه دولت شما گزارش پارلمانی در باره دخالت روسیه را منتشر نمی کند از نظر من غیرقابل توضیح است. غیر قابل توضیح و شرم آور.»</p>
      <p>وزیر خارجه اسبق آمریکا در ادامه تاکید کرد: « سزوار است هر فردی که در این کشور حق رای دارد پیش از برپایی انتخابات در کشور شما در جریان این گزارش قرار گیرد.»</p>
      <p>خانم کلینتون با اشاره به آنچه در گذشته نیز بر آن تاکید کرده بود، یادآور شد: «بدون هیچ تردیدی، همانطور که ما در کشور خودمان از آن خبر داریم و آنرا در اروپا و نیز در کشور شما دیده ایم، روسیه به طور خاص مصمم به تلاش در جهت شکل دهی به دمکراسی های غربی است.»</p>
      <p>بریتانیا پیشتر روسیه را به دخالت در امور داخلی خود و نیز انتخابات چندین کشور غربی از جمله انتخابات ریاست جمهوری آمریکا متهم کرده بود. این در حالیست که دولت بریتانیا اعلام کرده است که شواهدی دال بر دخالت «موفقیت آمیز» روسیه در انتخابات این کشور از جمله همه پرسی سال ۲۰۱۶ در خصوص خروج از اتحادیه اروپا بدست نیاورده است.</p>
      <p>ترزا می، نخست وزیر سابق بریتانیا با طرح اتهامی مشابه به روسیه از هک کردن سامانه های وزارت دفاع دانمارک و پارلمان آلمان توسط روسیه سخن گفته و مسکو را به تزریق اخبار جعلی در رسانه های و شبکه های اجتماعی برای تضعیف نهادهای غربی متهم کرده بود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2017/11/14/may-accuses-moscow-of-meddling-in-elections">هشدار ترزا می به روسیه درباره مداخله در انتخابات کشورهای اروپایی</a>
        </li>
        <li>
          <a href="https://farsi.euronews.com/2018/12/17/russia-targeted-african-american-vote-election-2016">پژوهش‌های تازه: روسیه دخالت گسترده‌ای در انتخابات ۲۰۱۶ آمریکا داشت</a>
        </li>
      </ul>
      <p>مسکو به دفعات هرگونه دخالت در امور دیگر کشورها به خصوص کشورهای غربی را رد و اعلام کرده است که غرب دچار یک «هیستری ضد روسیه» شده است. این در حالیست که سازمان های اطلاعاتی آمریکا پیش از این روسیه را به دخالت در انتخابات ریاست جمهوری سال ۲۰۱۶ این کشور متهم کرده و مدعی شده بود که مسکو با حملات سایبری و نیز انتشار محتوی تبلیعاتی ساختگی به دونالد ترامپ برای غلبه بر هیلاری کلینتون، رقیب دمکرات وی کمک کرده است.</p>
      <p>گزارش کمیسیون اطلاعات و امنیت پارلمان بریتانیا نیز که با استناد به شواهد و اسناد سرویس های اطلاعاتی این کشور تهیه شده با تایید این ادعا اتهام هایی را به روسیه برای دخالت در سیاست های کشورهای غربی از جمله بریتانیا مطرح کرده است.</p>
      <p>حزب کارگر بریتانیا به عنوان اپوزیسیون اصلی دولت این کشور نیز تصمیم برای عدم انتشار گزارش یاد شده را نوعی پنهان کاری و فریب مردم تلقی و بوریس جانسون و دومینیک کامینگز، مشاور اصلی وی را به ارتباط با روسیه متهم کرده است؛ اتهامی که دولت کنونی بریتانیا به شدت آنرا تکذیب کرده است.</p>
    </article>
  </body>
</html>