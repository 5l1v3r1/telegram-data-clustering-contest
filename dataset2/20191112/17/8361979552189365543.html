<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/u-minekonomrozvitku-povidomili-pro-vidsutnist-sensu-v-referendumi-pro-znyattya-moratoriyu-na-rinok-zemli-50053144.html"/>
    <meta property="og:site_name" content="НВ"/>
    <meta property="article:published_time" content="2019-11-12T17:06:00+00:00"/>
    <meta property="og:title" content="Заступник голови Мінекономрозвитку: В референдумі про ринок землі немає сенсу, він підтриманий виборцями і Зеленського, і Порошенка"/>
    <meta property="og:description" content="У проведенні референдуму про зняття мораторію на продаж землі в Україні немає сенсу, оскільки він вже де-факто був підтриманий виборцями президента Володимира Зеленського та його попередника Петра Порошенка."/>
  </head>
  <body>
    <article>
      <h1>Заступник голови Мінекономрозвитку: В референдумі про ринок землі немає сенсу, він підтриманий виборцями і Зеленського, і Порошенка</h1>
      <h2>У проведенні референдуму про зняття мораторію на продаж землі в Україні немає сенсу, оскільки він вже де-факто був підтриманий виборцями президента Володимира Зеленського та його попередника Петра Порошенка.</h2>
      <address>
        <time datetime="2019-11-12T17:06:00+00:00">12 Nov 2019, 17:06</time>
      </address>
      <p>Таку думку в ефірі <a href="https://radio.nv.ua/">Радіо НВ</a> висловив заступник міністра розвитку економіки, торгівлі і сільського господарства України Тарас Висоцький.</p>
      <p>«Навіть різні представники, які були сьогодні на площі перед Верховною Радою, всі підтримують сам факт запровадження ринку землі. Ринок землі як такий був у передвиборчій програмі чинного президента, до речі, й ще іншого, який програв у другому турі, і в більшості парламентських сил, які зараз є. Про сам ринок землі немає змісту проводити референдум - він уже був проведений, він уже підтримується», - зазначив він.</p>
      <p>На думку чиновника, дискусія навколо ринку землі полягає в тому, чи дозволити її продаж іноземцям.</p>
      <p>Нагадаємо, 12 листопада напередодні засідання Верховної Ради, присвяченого законопроектам зі створення ринку землі, під будівлею парламенту пройшли відразу дві акції - прихильників і противників такого ринку.</p>
      <p>Мітинг приблизно двох тисяч противників створення ринку землі в Україні під назвою <i>Ні розпродаж української землі</i> почався першим. Його учасники пригнали на площу Конституції близько 20 тракторів зі своїми гаслами.</p>
      <p>Раніше президент Володимир Зеленський запропонував винести питання про <a href="https://nv.ua/ukr/biz/economics/inozemci-zmozhut-kupuvati-silgospzemli-v-ukrajini-tilki-pislya-referendumu-z-cogo-pitannya-zelenskiy-50052787.html">відкриття ринку землі для іноземців на всеукраїнський референдум</a>.</p>
      <p><a href="https://nv.ua/ukr/biz/economics/zaborona-na-pokupku-zemli-inozemcyam-vidpovidaye-yevropeyskiy-praktici-novini-ukrajini-50053039.html">У Світовому банку вважають, що заборона на продаж сільгоспземель іноземцям не суперечить європейській практиці</a>. Серед плюсів відкриття ринку землі для іноземців у Світовому банку назвали посилення конкуренції, впровадження нових технологій і швидке економічне зростання.</p>
      <p>У той же час, згідно з опитуванням групи Рейтинг, <a href="https://nv.ua/ukr/biz/economics/69-ukrajinciv-proti-nadannya-dozvolu-inozemcyam-kupuvati-zemlyu-opituvannya-50050628.html">69% українців проти дозволу іноземцям купувати землю</a>.</p>
    </article>
  </body>
</html>