<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fant-tapt-art-etter-30-ar/71810110"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T17:35:49+00:00"/>
    <meta property="og:title" content="Fant tapt art etter 30 år"/>
    <meta property="og:description" content="- Fryktelig moro, sier zoolog Petter Bøckman."/>
  </head>
  <body>
    <article>
      <h1>Fant tapt art etter 30 år</h1>
      <h2>- Fryktelig moro, sier zoolog Petter Bøckman.</h2>
      <address><time datetime="2019-11-12T17:35:49+00:00">12 Nov 2019, 17:35</time> by <a rel="author">Jostein Sletten</a></address>
      <p>En liten hjorteliknende skapning i dvergmoskusdyr-familien har vært fryktet utdødd i nesten tre tiår.</p>
      <figure>
        <img src="https://dbstatic.no/71811530.jpg?imageId=71811530&amp;x=0&amp;y=0&amp;cropw=93.731778425656&amp;croph=100&amp;width=322&amp;height=194"/>
        <figcaption><b>OPPDAGET IGJEN:</b> Lenge trodde man at dette lille dyret var utdødd. Slik er det ikke. Vis mer</figcaption>
      </figure>
      <p>Nå har derimot forskere ved Global Wildlife Conservation gjort opptak av den lyssky krabaten i en skog sør i Vietnam.</p>
      <p>På engelsk heter det lille dyret «Vietnam mouse-deer», som direkte oversatt blir «vietnamsk musehjort», men dyret har foreløpig ikke fått et eget norsk navn.</p>
      <h3>- Seier for metoden</h3>
      <p>Zoolog og universitetslektor ved Universitetet i Oslo, Petter Bøckman, er begeistret over gjenoppdagelsen.</p>
      <p>
        <b>- Dette er rett og slett fryktelig morsomt. Forskerne fryktet at arten var utryddet, men nå resulterer initiativet deres i at den faktisk blir funnet. Dette er en seier for forskernes metode, sier Bøckman.</b>
      </p>
      <p>Den siste kjente vitenskapelige observasjonen av arten ble gjort i 1990, da en jeger drepte og donerte et eksemplar til forskere.</p>
      <p>Dyret er på størrelse med en kanin, og har stått på <a href="https://www.globalwildlife.org/lost-species-list/).">en liste</a> over 25 av de mest ettersøkte artene i verden.</p>
      <p>- Dette er også et artig dyr i seg selv. Man skulle nesten ikke tro at de eksisterte i det hele tatt, sier Bøckman.</p>
      <h3>Må beskyttes</h3>
      <p>Trolig har arten blitt offer for intensiv jakt og tap av leveområder. Nå gjør forskerne bak oppdagelsen alt de kan for å beskytte den.</p>
      <p>- Å oppdage at arten fremdeles finnes er første steg på veien til å sørge for at vi ikke mister den igjen. Vi må handle raskt for å finne ut hvordan den best mulig kan beskyttes, sier An Nguyen, en forsker tilknyttet Global Wildlife Conservation.</p>
    </article>
  </body>
</html>