<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/zuzana-caputova-na-narodni-tride-uctila-pamatku-17-listopadu-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T17:45:00+00:00"/>
    <meta property="og:title" content="Zuzana Čaputová na Národní třídě uctila památku 17. listopadu"/>
    <meta property="og:description" content="Změny, které nastaly v listopadu 1989, jsou započaté, ale ne dokončené. Lidé musí cítit sociální jistoty a žít důstojné životy, řekla slovenská prezidentka Zuzana Čaputová. Na pražské Národní třídě dnes položila věnec u památníku událostí 17. listopadu. Varovala před tím, že když se lidé nebudou angažovat ve věcech veřejných, demokracie se může změnit na úplně jiný režim."/>
  </head>
  <body>
    <article>
      <h1>Zuzana Čaputová na Národní třídě uctila památku 17. listopadu</h1>
      <address><time datetime="2019-11-12T17:45:00+00:00">12 Nov 2019, 17:45</time> by <a rel="author">ČTK</a></address>
      <p>Čaputová položila věnec u památníku krátce před 17. hodinou. Její příjezd přivítalo několik lidí potleskem. V Praze se dnes také zúčastní diskusního pořadu v České televizi, který je věnován hledání pravdy. Debatovat bude mimo jiné s předsedou Ústavního soudu Pavlem Rychetským.</p>
      <figure>
        <img src="https://g.denik.cz/1/53/ctk-socialismus-obchod-domacnost-200807160031601_denik-150-3x2.jpg"/>
      </figure>
      <aside>
        <a href="https://prazsky.denik.cz/listopad-89-zivotni-styl/socialismus-domacnosti-remoska-zehlicka-pracka-tatramat-ikona-legenda.html">Socialistické domácnosti v Praze: nemravné žehličky i jízda na tančící pračce Přečíst článek ›</a>
      </aside>
      <p>Čaputová řekla, že v době revoluce jí bylo 16 let a studovala gymnázium. Na tehdejší bratislavské protesty, které se uskutečnily už 16. listopadu, i pražské si velmi dobře pamatuje. Tehdejší události označila za klíčové pro novodobou historii.</p>
      <h3>Svobody a práva jsou brána jako samozřejmost</h3>
      <p>Poznamenala, že osobně v novém režimu prožila většinu života a nabídl jí úplně jiné možnosti oproti životům, které lidi žili předtím. "Myslím si, že ne vždy si to uvědomujeme, ty možnosti, které listopad přinesl a faktem je, že ty změny jsou započaté, ale nejsou dotáhnuté, ještě je kus cesty před námi, aby demokracie, kterou jsme si vydobyli v listopadu 1989, aby ji také cítili lidé, aby cítili sociální jistoty, aby žili důstojné životy," řekla.</p>
      <figure>
        <img src="https://g.denik.cz/63/d7/praha-demonstrace-na-letne-23-cerven-08_denik-150-3x2.jpg"/>
      </figure>
      <aside>
        <a href="https://prazsky.denik.cz/listopad-89-zivotni-styl/zijeme-si-svobodne-listopad-89-ale-trapi-nas-politika-a-vyvoj-zeme-20191110.html">Žijeme si svobodně, ale trápí nás politika a vývoj země, ukázala anketa Přečíst článek ›</a>
      </aside>
      <p>Jako určitý dluh vnímá to, že často jsou mnohé nabyté svobody a práva brána jako samozřejmost. "Jako kdybychom si je neuvědomovali a nevážili si jich," podotkla. Demokracii označila za potenciál. "Je to vývoj, je to cesta, je to i cesta učení se. Nefunguje na autopilota, pokud se nebudeme zúčastňovat a nebudeme se angažovat ve věcech veřejných, tak se můžou dít věci, které se mohou vymknout kontrole. A demokracie se může změnit na úplně jiný režim, například takový, jaký byl před 1989," zdůraznila.</p>
      <p>Čaputová si 30 let staré událost připomene o víkendu na Slovensku. V sobotu nejprve s českým prezidentem Milošem Zemanem uctí památku událostí z 16. listopadu, kdy se konaly v Bratislavě protirežimní protesty. Další připomínka listopadových událostí je naplánována na nedělní odpoledne, zúčastní se jí i český premiér Andrej Babiš (za ANO) a další hosté.</p>
      <figure>
        <img src="https://g.denik.cz/1/bc/057-slavik-herbert-praha-19-listopad-89-foto_denik-150-3x2.jpg"/>
      </figure>
      <aside>
        <a href="https://prazsky.denik.cz/jak-vidi-cesi-listopad-89/jak-to-vypuklo-20191101.html">Davy v ulicích i fáma o zavražděném studentovi. Jak vypukla sametová revoluce? Přečíst článek ›</a>
      </aside>
    </article>
  </body>
</html>