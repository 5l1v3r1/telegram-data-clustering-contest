<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/malbork-akt-oskarzenia-w-sprawie-zabojstwa-43-letniej-kobiety,984730.html"/>
    <meta property="og:site_name" content="TVN24"/>
    <meta property="article:published_time" content="2019-11-12T13:21:26+00:00"/>
    <meta property="og:title" content="Dzieci próbowały ratować matkę, kiedy zadawał jej ciosy nożem. Jest akt oskarżenia"/>
    <meta property="og:description" content="Prokuratura Rejonowa w Malborku skierowała do Sądu Okręgowego w Gdańsku akt oskarżenia wobec 34-latka. Mężczyzna w trakcie kłótni kilkukrotnie pchnął nożem swoją 43-letnią konkubinę. Tragedia rozeg..."/>
  </head>
  <body>
    <article>
      <h1>Dzieci próbowały ratować matkę, kiedy zadawał jej ciosy nożem. Jest akt oskarżenia</h1>
      <address><time datetime="2019-11-12T13:21:26+00:00">12 Nov 2019, 13:21</time> by <a rel="author">MAK/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ff1418e8cc993fe8abcfe3ce2003e5c5/b8149138-9953-4778-b00d-d36bedfed249-480p.mp4"/>
          <figcaption>Mężczyzna nie przyznaje się do zabójstwa. Twierdzi, że się...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ff1418e8cc993fe8abcfe3ce2003e5c5/9ecf007e-643a-47e9-af0f-e05695bed467-480p.mp4"/>
          <figcaption>Podejrzany o zabójstwo usłyszał zarzuty i trafił do aresztu</figcaption>
        </figure>
        <figcaption>Akt oskarżenia trafił do sądu (wideo archiwalne)<cite>Foto: KPP Malbork | Video: tvn24</cite></figcaption>
      </slideshow>
      <h3>Prokuratura Rejonowa w Malborku skierowała do Sądu Okręgowego w Gdańsku akt oskarżenia wobec 34-latka. Mężczyzna w trakcie kłótni kilkukrotnie pchnął nożem swoją 43-letnią konkubinę. Tragedia rozegrała się na oczach dzieci, które próbowały ratować matkę. Niestety, kobieta zmarła w szpitalu. 34-latek usłyszał zarzuty zabójstwa oraz psychicznego i fizycznego znęcania się nad kobietą.</h3>
      <related>
        <a href="https://www.tvn24.pl/krakow,50/zabil-babcie-ranil-policjanta-zarzuty-dla-30-latka,982164.html"/>
      </related>
      <p>
        <b>
          <a href="https://www.tvn24.pl/pomorze,42/malbork-podejrzany-o-zabojstwo-uslyszal-zarzuty-i-trafil-do-aresztu,893625.html">Do tragicznej kłótni doszło wieczorem 16 grudnia 2018 roku w Malborku.</a>
        </b>
      </p>
      <p>- W trakcie awantury mężczyzna kilkukrotnie uderzył kobietę nożem, zadając jej ciosy w brzuch oraz klatkę piersiową. W tym czasie w mieszkaniu byli dwaj synowie kobiety. Odciągnęli napastnika, a następnie wybiegli z mieszkania wzywając pomocy. W tym czasie mężczyzna oddalił się z miejsca zdarzenia - opisuje Grażyna Wawryniuk z Prokuratury Okręgowej w Gdańsku.</p>
      <p>43-latka trafiła do szpitala, gdzie zmarła.</p>
      <p>- Z uzyskanej w toku postępowania opinii sądowo-lekarskiej wynika, że zmarła śmiercią gwałtowną, wskutek wstrząsu krwotocznego towarzyszącego doznanym uszkodzeniom narządów ciała - tłumaczy Wawryniuk.</p>
      <p>Podejrzany został zatrzymany 17 grudnia.</p>
      <h3>Zarzuty zabójstwa i znęcania</h3>
      <p>Mężczyzna usłyszał zarzut zabójstwa z zamiarem bezpośrednim. Grozi mu za to kara nie krótsza niż osiem lat więzienia, 25 lat albo dożywocie.</p>
      <p>W toku postępowania prokuratura postawiła mu jeszcze jeden zarzut - psychicznego i fizycznego znęcania się nad kobietą od 2015 roku do grudnia 2016 roku. Za to grozi do pięciu lat więzienia.</p>
      <p>- Jak ustalono, będąc pod wpływem alkoholu bezpodstawnie wszczynał awantury. W ich trakcie używał wobec pokrzywdzonej słów powszechnie uznanych za obelżywe, groził pozbawieniem życia oraz bił rękoma po całym ciele - przekazała Wawryniuk.</p>
      <p>Jak dodała, mężczyzna przyznał się do zabójstwa, ale nie do znęcania.</p>
      <p>Mężczyzna na proces czeka w areszcie.</p>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/pomorze,42/brutalne-zabojstwo-nad-jeziorem-30-latek-aresztowany,835591.html"/>
        <a href="https://www.tvn24.pl/pomorze,42/zabil-61-latka-a-potem-jego-matke-bo-byla-swiadkiem-zbrodni,792313.html"/>
        <a href="https://www.tvn24.pl/pomorze,42/kobieta-zginela-od-ciosow-nozem-dzieci-probowaly-ratowac-matke,893625.html"/>
      </related>
    </article>
  </body>
</html>