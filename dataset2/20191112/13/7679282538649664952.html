<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ec-ashok-lavasa-son-linked-firm-under-ed-scanner-for-fema-violations-2845599.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T13:44:23+00:00"/>
    <meta property="og:title" content="चुनाव आयुक्त अशोक लवासा के बेटे और उनसे जुड़ी कंपनी ईडी के रडार पर"/>
    <meta property="og:description" content="चुनाव आयुक्त अशोक लवासा के पुत्र अबीर और उनसे जुड़ी एक कंपनी विदेशी मुद्रा नियमों के कथित उल्लंघन के लिये प्रवर्तन निदेशालय (ईडी) की जांच के दायरे में आ गई है। अधिकारियों ने मंगलवार को यह जानकारी..."/>
  </head>
  <body>
    <article>
      <h1>चुनाव आयुक्त अशोक लवासा के बेटे और उनसे जुड़ी कंपनी ईडी के रडार पर</h1>
      <address><time datetime="2019-11-12T13:44:23+00:00">12 Nov 2019, 13:44</time> by <a rel="author">भाषा,नई दिल्ली</a></address>
      <p>चुनाव आयुक्त अशोक लवासा के पुत्र अबीर और उनसे जुड़ी एक कंपनी विदेशी मुद्रा नियमों के कथित उल्लंघन के लिये प्रवर्तन निदेशालय (ईडी) की जांच के दायरे में आ गई है। अधिकारियों ने मंगलवार को यह जानकारी दी।</p>
      <p>अधिकारी ने कहा कि ईडी ने अबीर लवासा और 'नरिश ऑर्गेनिक फूड प्राईवेट लिमिटेड' नामक कंपनी द्वारा इस साल की शुरुआत में लगभग 7.25 करोड़ रुपये जुटाने की जांच के लिये विदेशी मुद्रा प्रबंधन अधिनियम (फेमा) के तहत मामला दर्ज कर लिया है।</p>
      <p>अधिकारी ने कहा कि जांच का उद्देश्य यह पता लगाना है कि इन कोषों को मॉरीशस स्थित कंपनी सामा कैपिटल से लाकर फेमा कानून का उल्लंघन तो नहीं किया गया। अबीर लवासा को नरिश ऑर्गेनिक फूड प्राइवेट लिमिटेड का निदेशक बताया गया है।</p>
      <p>अधिकारियों के अनुसार अबीर लवासा की कंपनी में डाले गए धन की जांच चल रही है और एजेंसी ने हाल ही में उनसे इन लेन-देन के बारे में पूछताछ की। उन्होंने कहा कि अबीर ने जांच में पूरा सहयोग देने का आश्वासन दिया है और जांच को आगे ले जाने के लिये कुछ और लोगों को तलब किया गया है।</p>
      <p>अशोक लवासा के परिवार के लिए मुसीबत कुछ महीने पहले शुरू हुई जब उनकी पत्नी, नोवेल सिंघल लवासा कथित कर चोरी के आरोप में आयकर विभाग की जांच के घेरे में आ गईं। सूत्रों ने कहा था कि कर विभाग ने उन्हें दस कंपनियों में बतौर निदेशक रहने के मद्देनजर उनके आयकर रिटर्न (आईटीआर) में कुछ विवरणों को स्पष्ट करने के लिए नोटिस जारी किया गया था।</p>
    </article>
  </body>
</html>