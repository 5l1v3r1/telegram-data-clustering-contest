<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596980/gallia-i-akrodeksia-epithymei-telos-entaksiakon-diapragmatefseon-eetourkias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T13:59:00+00:00"/>
    <meta property="og:title" content="Γαλλία: Η ακροδεξιά επιθυμεί τέλος ενταξιακών διαπραγματεύσεων ΕΕ–Τουρκίας"/>
    <meta property="og:description" content="«Να προβάλει μια ισχυρή και οριστική άρνηση» σε ενδεχόμενη ένταξη της Τουρκίας στο μπλοκ, αφού η Άγκυρα άρχισε από χθες, Δευτέρα, να απελαύνει αλλοδαπούς..."/>
  </head>
  <body>
    <article>
      <h1>Γαλλία: Η ακροδεξιά επιθυμεί τέλος ενταξιακών διαπραγματεύσεων ΕΕ–Τουρκίας</h1>
      <address><time datetime="2019-11-12T13:59:00+00:00">12 Nov 2019, 13:59</time> by <a rel="author">SigmaLive</a></address>
      <p><b>«Να προβάλει μια ισχυρή και οριστική άρνηση» σε ενδεχόμενη ένταξη της Τουρκίας στο μπλοκ, αφού η Άγκυρα άρχισε από χθες, Δευτέρα, να απελαύνει αλλοδαπούς τζιχαντιστές», ζήτησαν από την ΕΕ στελέχη του ακροδεξιού κόμματος της Γαλλίας, Εθνικός Συναγερμός (RN). <br/></b> <br/>Η Άγκυρα ξεκίνησε χθες την απέλαση ξένων τζιχαντιστών τους οποίους κρατά, στέλνοντας τρεις εξ αυτούς πίσω στις πατρίδες τους και ανακοινώνοντας την επικείμενη απέλαση 22 άλλων, κυρίως Γάλλων και Γερμανών.<br/> <br/>Στο Παρίσι το γαλλικό υπουργείο Εξωτερικών υπενθύμισε ότι τζιχαντιστές και οι οικογένειές τους απελαύνονται τακτικά στη Γαλλία από την Τουρκία και συλλαμβάνονται μόλις αποβιβαστούν από το αεροπλάνο.<br/> <br/>«Ο εκβιασμός του ισλαμιστή σουλτάνου Ερντογάν είναι απαράδεκτος. Η ΕΕ πρέπει να προβάλει μια ισχυρή και οριστική άρνηση στην ένταξη της Τουρκίας στην ΕΕ και να σταματήσει να της καταβάλει κάθε χρόνο εκατομμύρια και δισεκατομμύρια» στο πλαίσιο της προενταξιακής διαδικασίας και του ελέγχου των προσφυγικών ροών, δήλωσε ο Ζορντάν Μπαρντελά αντιπρόεδρος του RN μιλώντας στον τηλεοπτικό σταθμό France 2.<br/> <br/>H Τουρκία είναι υποψήφια προς ένταξη στην ΕΕ από το 1987, αλλά οι διαπραγματεύσεις αυτή τη στιγμή έχουν παγώσει.<br/> <br/>Ο Ερντογάν «απειλεί την Ευρώπη εδώ και χρόνια, η Ευρώπη κοιμάται» και «αυτό που είναι απίστευτο είναι ότι εξακολουθούμε να καταβάλλουμε δισεκατομμύρια ευρώ στην Τουρκία», επεσήμανε στο τηλεοπτικό δίκτυο Public Senat, ο Νικολά Ντιπόν–Ενιάν, πρόεδρος του εθνικιστικού κόμματος Debout la France.<br/> <br/>Σε ό,τι αφορά τους τζιχαντιστές ο Ντιπόν–Ενιάν εκτίμησε ότι, αν επαναπατριστούν, «θα χρειαστεί να δικαστούν στη Γαλλία και, καθώς η γαλλική δικαιοσύνη είναι ιδιαίτερα επιεικής, θα υπάρχουν προβλήματα», εξηγώντας ότι αναμένει «μικρές ποινές όπως συνήθως, ενώ αν δικάζονταν στη Συρία ή το Ιράκ θα τελείωνε η υπόθεση».<br/> <br/>Ο Μπαρντελά, που «αντιτίθεται στην επιστροφή των τζιχαντιστών», δήλωσε ότι τάσσεται υπέρ «της επιβολής πραγματικών ισοβίων για τις περιπτώσεις τρομοκρατίας», αν τελικά οι τζιχαντιστές δικαστούν σε γαλλικό έδαφος.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>