<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/stenogrami-rozmov-impichment-donald-tramp-nova-informaciya-novini-svitu-50053041.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:04:00+00:00"/>
    <meta property="og:title" content="Три стенограми. Куди нові свідчення повернуть розслідування імпічменту Дональда Трампа"/>
    <meta property="og:description" content="Військова допомога Україні з боку США була заморожена з політичних причин."/>
  </head>
  <body>
    <article>
      <h1>Три стенограми. Куди нові свідчення повернуть розслідування імпічменту Дональда Трампа</h1>
      <h2>Військова допомога Україні з боку США була заморожена з політичних причин.</h2>
      <address>
        <time datetime="2019-11-12T13:04:00+00:00">12 Nov 2019, 13:04</time>
      </address>
      <p>Про це йдеться в розсекреченій стенограмі високопосадовиці Пентагону Лори Купер, яка відповідає за український напрям. Напередодні комітет із розвідки опублікував три стенограми розмов, які є частиною процедури імпічменту.</p>
      <p>Купер у свідченнях перед Конгресом підтвердила, що в адміністрації президента США Дональда Трампа були наміри розморозити військову допомогу Україні в обмін на заяву про розслідування справи Байденів. Купер повідомила, що Трамп через Офісу управління і бюджету розпорядився заморозити військову допомогу на сотні мільйонів доларів.</p>
      <p>Ексрадник Курта Волкера Крістофер Андерсон заявив, що<a href="https://nv.ua/world/geopolitics/kerchenskiy-konflikt-tramp-zapretil-belomu-domu-publikovat-zayavlenie-50052957.html"> Дональд Трамп заборонив Білому дому публікувати заяву про захоплення Росією українських кораблів у Чорному морі</a>. Він розповів, що у документі засудили Росію за ескалацію. Але Білий дім не випустив публікацію. Водночас Андерсон припустив, що відмова могла бути пов’язана з браком інформації.</p>
      <p>Зазначається, що заява про засудження дій Росії від Білого дому так і не вийшла. А вже після захоплення Росією моряків Білий дім скасував військові навчання у Чорному морі. За словами Андерсона, ситуація була складною і не було достеменно відомо, чи перебували українські кораблі в міжнародних водах.</p>
      <p>Також приблизно два роки тому Офіс управління і бюджету у складі президентської адміністрації призупинив схвалення поставок Києву американських протитанкових комплексів Javelin. Нібито через побоювання з приводу реакції Росії. Про це конгресменам розповіла колишня співробітниця Ради національної безпеки при Білому домі Кетрін Крофт. Втім через деякий час офіс зняв блокування продажу Javelin.</p>
      <p>Керівник Офісу управління і бюджету Мік Малвені, який фігурує у показах дипломата Кетрін Крофт, відомвився співпрацювати із Конгресом у процедурі імпічменту. Напередодні, Малвені відкликав свою заяву, яка була частиною спільного позову. Малвені повідомив, що подасть окремий позов.</p>
      <h3>Пишається рішенням</h3>
      <p>Державний Секретар США Майк Помпео в інтерв'ю регіональному американському каналу заявив, що пишається рішенням президента Дональда Трампа допомогти Україні.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png?stamp=1&amp;q=85&amp;w=115"/>
      </figure>
      <p>Іван Яковина<br/>Імпічмент Трампа — шоу починається</p>
      <p>Відповідаючи на питання про імпічмент Трампа, Помпео нагадав, що вимога боротися із корупцією — це частина політики щодо України. І додав, військова підтримка США допомогла Україні захиститися від Росії.</p>
      <p>«Ми хотіли переконатися, що корупція, яка жахливо довго існувала в Україні, буде зменшена. І президент Зеленський мав можливість це зробити. Наш президент також хотів переконатися, що Путін не завдаватиме українцям негараздів, тому ми надали військові оборонні системи. Минула адміністрація, нагадаю, надала ковдри. Ми дали їм реальну зброю, якою вони могли б воювати проти росіян», — наголосив Помпео.</p>
      <h3>Не причина для імпічменту</h3>
      <p>Дії Дональда Трампа не є причиною для усунення з посади. Так вважає колишня посолка США в ООН Ніккі Гейлі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/762/original/67ab3f95111fa36d47ffafe6fc16a4fe.png?stamp=1&amp;q=85&amp;w=115"/>
      </figure>
      <p>Вільям Тейлор<br/>Вірний партнер України</p>
      <p>В інтерв'ю американському національному публічному радіо заявила, що просити іншу державу про розслідування — негарна практика. Розкритикувала Гейлі і дії Конгресу щодо процедури імпіменту.</p>
      <p>«Я виходжу з фактів. Чи просив президент [Трамп] українського президента [Зеленського] почати розслідування проти Байденів? Так. Але чи почали його українці? Ні. Президент США розблокував військову допомогу, як і мав зробити. Американський народ сам повинен вирішити, що вони вважають правильним або неправильним», — зазначила Гейлі.</p>
      <h3>Збільшення допомоги Україні</h3>
      <p>Попри скандал, який стався після оприлюднення розмови Трампа і Зеленського, Україна досі відчуває підтримку Сполучених Штатів. Про це в інтерв'ю Reuters заявив міністр оборони України Андрій Загороднюк.</p>
      <p>За його словами, допомога має не лише практичне, але і символічне значення для українців. Він також не виключив, що військову допомогу Україні можуть збільшити.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/322/original/ffe7172c2f8e4abb60f9036a659914fb.png?stamp=1&amp;q=85&amp;w=115"/>
      </figure>
      <p>Іван Яковина<br/>Вкрай небезпечна історія для Трампа</p>
      <p>«Це не просто гроші і обладнання. Це у тому числі жест, який вказує на підтримку міжнародного співтовариства. І для населення це має навіть більше значення, ніж саме обладнання. І в Конгресі, і в уряді існує думка, що допомогу слід розширювати. Ми не можемо коментувати наскільки, тому що все ще у процесі обговорення. Але існує позитивна оцінка нового уряду і його зусиль», — зауважив Загороднюк.</p>
      <p>Нагадаємо, американський Конгрес ухвалив резолюцію про початок розслідування імпічменту Трампа. Це голосування відкрило низку процедур. Частина з них — публічні покази свідків.</p>
      <p>Цього тижня виступатиме Заступник помічника держсекретаря США у справах Європи і Євразії Джордж Кент, тимчасово повірений у справах США в Україні Вільям Тейлор та колишня посол США в Україні Марі Йовановіч. Перші відкриті слухання відбудуться вже завтра.</p>
    </article>
  </body>
</html>