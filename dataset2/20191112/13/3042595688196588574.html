<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/henning-solberg-ungikk-konkurs/71811183"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T13:33:05+00:00"/>
    <meta property="og:title" content="Henning Solberg ungikk konkurs"/>
    <meta property="og:description" content="Rally-kjendisen er lettet etter avgjørelsen."/>
  </head>
  <body>
    <article>
      <h1>Henning Solberg ungikk konkurs</h1>
      <h2>Rally-kjendisen er lettet etter avgjørelsen.</h2>
      <address><time datetime="2019-11-12T13:33:05+00:00">12 Nov 2019, 13:33</time> by <a rel="author">Christian M. Hugsted</a></address>
      <p>Det er <a href="https://www.vg.no/sport/i/qLxgd1/henning-solberg-slapp-konkurs-en-seier?utm_source=vgfront&amp;utm_content=row-1">VG</a> som melder at Henning Solberg (46) ikke slås konkurs.</p>
      <p>Tidligere i november kom det fram at DekkNor-eier og Henning Solbergs tidligere forretningspartner, Ramiz Safdar, hadde begjært den tidligere rallykjøreren konkurs.</p>
      <p>Safdar mener at Solberg skylder ham 11,5 millioner, en sum som ble redusert til 2,5 millioner av retten.</p>
      <p>
        <b>Nå bekreftes det fra Heggen og Frøland Tingrett at Solberg ikke ble konkurs etter mandagens rettsmøte, og at han har eiendeler til å gjøre opp kravet.</b>
      </p>
      <p>- Retten finner at Henning Solberg utvilsomt har eiendeler til å gjøre opp kravet på 2,5 millioner, som er bevis, sier Solbergs advokat Hans Kristian Skarpholt til VG.</p>
      <p>Dagbladet får bekreftet det samme tirsdag ettermiddag:</p>
      <p>«Konkursbegjæringen ble forkastet», skriver Skarpholt i en sms til Dagbladet.</p>
      <h3>- Lettet</h3>
      <p>- Det var deilig å bli hørt i retten, deilig å få lagt fram min versjon. Det er egentlig bare å være ærlig. Jeg har fått inspirasjon av Røkke til å stå løpet helt ut, sier Solberg til Dagbladet, og påpeker at advokaten har gjort en god jobb i denne saken.</p>
      <p>Safdar anker på sin side avgjørelsen.</p>
      <p>- Jeg kom godt ut av dette. Det eneste som manglet var at jeg måtte fremprovosere selvangivelsen hans, så jeg kommer til å anke kjennelsen til lagmannsretten, sier Ramiz Safdar til <a href="https://finansavisen.no/nyheter/finans/2019/11/12/7471785/konkursbegjaering-forkastet">Finansavisen</a>.</p>
      <p>Solberg er ikke bekymret over at saken ankes.</p>
      <p>
        <b>- Det spiller ingen rolle. Det blir ikke noen nye ting i saken. Du blir avkledd, sier Solberg.</b>
      </p>
      <p>- Jeg har bevis for alle tingene, det som ble tatt opp i går er svart på hvitt. Det er ikke noe vanskelig å bevise. Jeg har ingen bekymringer. Jeg sier som sagt at ærlighet varer lengst, sier Solberg, som ikke er bekymret for et annet utfall i lagmannsretten.</p>
      <p>- Absolutt ikke. Det kan jeg si. Akkurat det er jeg ikke redd for. Dommeren avkledde dem ganske bra i går, sier han.</p>
      <p>Ifølge Finansavisen har retten kommet fram til at partene må dekke sine egne kostnader i forbindelse med saken.</p>
      <h3>Avkreftet påstander</h3>
      <p><a href="https://finansavisen.no/nyheter/finans/2019/10/30/7468030/utlegg-i-henning-solbergs-gard-og-luksusbiler">Ifølge Finansavisen</a> skal Solberg også skylde 20 ulike privatpersoner med samlende krav på 70 til 80 millioner kroner. Det skal være snakk om lån fra privatpersoner, der Safdar og Ronny Hushovd, bror til tidligere syklist Thor, er to av dem.</p>
      <p>Solberg har tidligere avkreftet påstandene rettet mot seg, og mener at beskyldningene kan ødelegge for hele familien.</p>
      <p>
        <b>- Disse beskyldningene er så grove at de kan ødelegge familien min og livet mitt. Jeg kjenner meg ikke igjen i noe av dette. Jeg har aldri svindlet noen i hele mitt liv, sier Solberg til <a href="https://www.smaalenene.no/lokale-nyheter/spydeberg/henning-solberg/henning-solberg-nekter-for-at-han-skylder-80-millioner-kan-odelegge-familien-og-livet-mitt/s/5-38-734137?access=granted">Smaalenenes Avis.</a></b>
      </p>
      <p>Den tidligere rallysjåføren forstår ikke hvordan folk kan tro at han skylder 80 millioner kroner.</p>
      <p>- Skulle jeg lånt penger av kjendiser eller investorer, så hadde jeg selvsagt gått til broren min (Petter Solberg) før jeg hadde gått til noen andre. Det er helt rått at beskyldningene kommer i det hele tatt. Jeg skjønner ikke hvor folk tar det fra at jeg skal ha over 80 millioner i kroner i gjeld. Det stemmer selvfølgelig ikke. Det kan jeg også dokumentere, hevder Solberg overfor avisa.</p>
      <p>Solberg og Safdar var deleiere i DekkNor, før Morten Østberg tok over aksjene til Solberg.</p>
    </article>
  </body>
</html>