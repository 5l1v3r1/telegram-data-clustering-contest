<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546769.html/%D8%A7%D8%B9%D8%B2%D8%A7%D9%85-%DA%AF%D8%B1%D9%88%D9%87%DB%8C-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%A2%D9%85%D8%A7%D8%AF%D9%87-%D8%B3%D8%A7%D8%B2%DB%8C-%D9%85%D9%82%D8%AF%D9%85%D8%A7%D8%AA-%D8%AD%D8%AC--%D9%86%D8%AD%D9%88%D9%87-%D9%88%D8%A7%DA%AF%D8%B0%D8%A7%D8%B1%DB%8C-%D9%81%DB%8C%D8%B4-%D8%AD%D8%AC---"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T13:43:00+00:00"/>
    <meta property="og:title" content="اعزام گروهی به عربستان برای آماده‌سازی مقدمات حج/ نحوه واگذاری فیش حج ۹۹"/>
    <meta property="og:description" content="معاون سازمان حج و زیارت با اشاره به نحوه واگذاری فیش حج تمتع و اولویت تشرف به این سفر معنوی، از اعزام گروهی به منظور مذاکره و انجام مقدمات برپایی حج تمتع 99 به عربستان در آذرماه خبر داد."/>
  </head>
  <body>
    <article>
      <h1>اعزام گروهی به عربستان برای آماده‌سازی مقدمات حج/ نحوه واگذاری فیش حج ۹۹</h1>
      <address>
        <time datetime="2019-11-12T13:43:00+00:00">12 Nov 2019, 13:43</time>
      </address>
      <p>معاون سازمان حج و زیارت با اشاره به نحوه واگذاری فیش حج تمتع و اولویت تشرف به این سفر معنوی، از اعزام گروهی به منظور مذاکره و انجام مقدمات برپایی حج تمتع 99 به عربستان در آذرماه خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اکبر رضایی، معاون حج و عمره سازمان حج و زیارت در گفت‌وگو با فارس با اشاره به برنامه‌ریزی برای حج تمتع ۹۹ اظهار داشت: فراخوان‌های کارگزاران و عوامل اجرایی حج تمتع آینده، منتشر شده است و ما نیز در حال مذاکره برای برپایی مطلوب حج تمتع ۹۹ هستیم.</p>
      <p>  اعزام اولین گروه به عربستان برای مذاکرات حج تمتع ۹۹ در آذرماه    وی با بیان اینکه نخستین گروه سازمان حج و زیارت برای انجام اقدامات برپایی حج تمتع ۹۹ و مذاکرات نهایی با طرف سعودی دو هفته آینده به عربستان اعزام می‌شود، خاطرنشان کرد: این گروه به منظور مذاکرات و تفاهم‌نامه به عربستان اعزام می‌شود تا علاوه بر مقدمات اعزام زائران، ارزیابی و بررسی وضعیت عربستان برای تأمین امنیت، عزت و کرامت ایرانیان را صورت دهد.   رضایی با اشاره به اینکه لزوم تکمیل اطلاعات ودیعه‌گذاران برای ثبت‌نام حج تمتع، گفت: تمامی ودیعه‌گذران حج تمتع باید اطلاعات خود را در سامانه رزرو به روزرسانی کنند، چرا که پس از اعلام اولویت سهمیه حج تمتع ۹۹، تنها از بین افرادی که اطلاعات خود را در سامانه تکمیل کرده‌اند، نام‌نویسی صورت می‌گیرد.   راه‌اندازی سامانه تشرف برای انتقال فیش‌های حج تمتع   معاون حج و زیارت در ادامه به نحوه انتقال فیش حج تمتع اشاره کرد و افزود: سازمان حج و زیارت برای انتقال فیش‌های حج تمتع ودیعه‌گذاران و همچنین جلوگیری از کلاهبرداری و سودجویی، کاهش نقش واسطه‌ها، امکان شناسایی و استفاده حداکثری از ظرفیت‌ها در موضوع واگذاری و یا تهیه اولویت‌های تشرف به حج تمتع برای کسانی که به دلایل و ملاحظات مختلفی قصد واگذاری و یا تهیه اینگونه اولویت‌ها را دارند، سامانه‌ای را نظر گرفته است.    رضایی با بیان اینکه افرادی که قصد فروش یا خرید فیش حج تمتع را دارند، می‌توانند با مراجعه به سامانه تشرف اقدام کنند، خاطر نشان کرد: پس از ثبت‌نام در این سامانه، اطلاعات و درخواست افراد در دفاتر زیارتی مجاز صورت جلسه و به سازمان حج و زیارت اعلام می‌شود و افراد با مراجعه به دفاتر اسناد رسمی فیش حج تمتع را منتقل خواهند کرد.   وی با اشاره به اینکه درخواست واگذاری اولویت تشرف به دو صورت انجام می‌شود، گفت: افرادی که قصد واگذاری فیش حج تمتع خود را دارند، می‌توانند یکی از دفاتر کارگزاری حج را با توجه به آدرس آن به منظور انجام روال انتقال سند خود انتخاب کند. در غیر این صورت، در خواست واگذاری اولویت برای عموم متقاضیان نمایش داده می‌شود و پس از انتخاب سند حج توسط یکی از متقاضیان و انتخاب کارگزاری از سوی ایشان، پیامک آن برای ودیعه‌گذار ارسال خواهد شد. همچنین درصورت لزوم اگر کسی از واگذاری فیش حج منصرف شد، در سامانه امکان انصراف نیز وجود دارد.   به گزارش فارس، امسال قرار بود  ۸۶ هزار و ۵۵۰ نفر به حج تمتع مشرف شوند که با موافقت عربستان درباره افزایش سهمیه مازاد ایران، ۲ هزار زائر دیگر به جمع زائران حج تمتع ۹۸ افزوده شد، به طوری که تعداد زائران حج تمتع امسال به ۸۸ هزار و ۵۵۰ نفر رسید.   انتهای پیام/</p>
    </article>
  </body>
</html>