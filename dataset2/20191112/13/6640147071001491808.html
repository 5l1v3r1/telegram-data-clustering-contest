<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/sharp-oled-avvolgibile-spessore-05-mm-peso-100-grammi/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-12T13:00:00+00:00"/>
    <meta property="og:title" content="Sharp mostra uno schermo OLED avvolgibile spesso 0,5 mm che pesa solo 100 grammi"/>
    <meta property="og:description" content="Sharp e NHK hanno mostrato un prototipo di schermo OLED avvolgibile spesso 0,5 mm con un peso di appena 100 grammi."/>
  </head>
  <body>
    <article>
      <h1>Sharp mostra uno schermo OLED avvolgibile spesso 0,5 mm che pesa solo 100 grammi</h1>
      <address><time datetime="2019-11-12T13:00:00+00:00">12 Nov 2019, 13:00</time> by <a rel="author">Marco Silvestri</a></address>
      <p><b>Sharp</b> e <b>NHK</b> hanno sviluppato un prototipo di <b>schermo OLED da 30 pollici avvolgibile</b> in grado di ridurre le proprie dimensioni ad un cilindro di soli 4 cm. Si tratta di uno schermo con risoluzione di <b>3840 x 2160 pixel</b> e una frequenza di aggiornamento di <b>60 Hz</b>, spesso <b>0,5 mm</b> e con un peso di appena <b>100 grammi</b>. </p>
      <p>Grazie alle sua caratteristica flessibilità, sarà possibile integrare lo schermo OLED avvolgendolo all’interno di mobili e altre strutture presenti in casa, anche se bisognerà attendere per farlo dato che l’azienda non ha ancora parlato di avviare la produzione di massa.</p>
      <figure>
        <img src="https://www.tomshw.it/images/images/2019/11/sharp-nhk-oled-62530.768x432.jpg"/>
      </figure>
      <p>Il display flessibile OLED viene prodotto da Sharp in uno dei suoi stabilimenti giapponesi utilizzando una<b> tecnica di deposizione da vapore</b>; tramite questo processo di rivestimento i materiali allo stato gassoso vengono condensati attraverso processi chimici per formare dei film sottili che si depositano su substrati differenti.</p>
      <p>Lo schermo concepito da Sharp utilizza un substrato di pellicola sottile e dei transistor a film sottile <b>IGZO (indium gallium zinc oxide)</b> per controllare elementi OLED che utilizzano <b>subpixel RGB</b> separati. In aggiunta, le tecnologie di elaborazione dell’immagine di NHK servono per garantire una luminosità uniforme ed aumentare la nitidezza degli oggetti in movimento.</p>
      <p>Secondo quanto dichiarato dagli sviluppatori, questa tecnologia potrebbe favorire la futura produzione di dispositivi elettronici pieghevoli, come smartphone e tablet.</p>
      <figure>
        <img src="https://www.tomshw.it/images/images/2019/11/generica-62443.768x432.jpg"/>
      </figure>
      <p>Sharp e NHK presenteranno il loro prototipo di display OLED avvolgibile alla fiera <b>Intel BEE 2019</b> che si terrà a Chiba, Giappone, dal 13 al 15 novembre.</p>
      <p>All’inizio di quest’anno, in occasione del CES 2019, anche LG ha presentato un TV OLED (Signature TV) avvolgibile, già disponibile all’acquisto in Corea del Sud.</p>
    </article>
  </body>
</html>