<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/12/news/insulti_segre_risposta_colaprico-240924438/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T13:35:00+00:00"/>
    <meta property="og:title" content="Gli insulti a Liliana Segre e i negazionisti dell'odio: Repubblica conferma i dati"/>
    <meta property="og:description" content="Dopo gli attacchi di siti e giornali ai numeri sugli insulti e le minacce alla senatrice: 200 al giorno sono quelli verificati, potrebbero essere molti di"/>
  </head>
  <body>
    <article>
      <h1>Gli insulti a Liliana Segre e i negazionisti dell'odio: Repubblica conferma i dati</h1>
      <h2>Dopo gli attacchi di siti e giornali ai numeri sugli insulti e le minacce alla senatrice: 200 al giorno sono quelli verificati, potrebbero essere molti di più</h2>
      <address><time datetime="2019-11-12T13:35:00+00:00">12 Nov 2019, 13:35</time> by <a rel="author">PIERO COLAPRICO</a></address>
      <p>Per il solo anno 2019, non ancora terminato, quanti sono i messaggi sul web contro gli ebrei in Italia? Solo Twitter ne conta oltre 15mila. Non esistono al momento rilevazioni analoghe, che abbiano valore sociologico, su Facebook, Google, Instagram e Vk, dove la propaganda antisemita è frequentissima. Ma gli analisti concordano nel considerare questo fenomeno in crescita da anni nel nostro Paese. Inoltre, sempre in Italia, sono stati censiti oltre 200 profili Facebook antisemiti.<br/><br/>Ieri un articolo di Termometropolitico, ripreso da Dagospia, ha messo in dubbio i <a href="https://rep.repubblica.it/pwa/generale/2019/10/25/news/razzismo_liliana_segre_ti_odiamo_la_senatrice_a_vita_riceve_1200-239487229/">dati pubblicati da <i>Repubblica</i> il 26 ottobre</a>: ogni giorno Liliana Segre, superstite e testimone dell'Olocausto, riceve in media duecento messaggi d'odio. "Mi chiedo perché non sia crepata insieme a tutti i suoi parenti", è il tono degli insulti rivolti quotidianamente alla senatrice a vita. Secondo il sito, che cita il rapporto dell'Osservatorio antisemitismo, "gli episodi di antisemitismo sono 197 all’anno, non 200 al giorno". Dunque per Dagospia e per i giornali di destra, <i>Repubblica </i>avrebbe inventato un'emergenza, che poi si sarebbe in qualche modo autoavverata, visto che a causa di questo clima a Liliana Segre <a href="https://www.repubblica.it/cronaca/2019/11/07/news/scorta_segre-240463251/">è stata assegnata la scorta</a>.<br/><br/>Dunque facciamo chiarezza: i 197 episodi di antisemitismo resi pubblici non hanno nulla a che vedere con quanto accade sul web, e dipendono da segnalazioni varie di singoli fatti, che vanno dallo sputo alla scritta sul muro. I nostri dati si riferiscono invece ai messaggi d'odio sui social network: 200 al giorno sono quelli verificati, e anzi potrebbero essere molti di più.<br/><br/>È lo stesso Centro di Documentazione Ebraica Contemparanea <a href="https://www.repubblica.it/cronaca/2019/11/12/news/segre_comunicato_osservatorio_antisemitismo_cdec-240931858/">in un comunicato a confermare</a>: "Questo numero [197 episodi l'anno, <i>ndr</i>] non ha alcuna relazione con il numero di commenti o espressioni di antisemitismo in rete, che è molto maggiore. L’Osservatorio antisemitismo", precisa il Cdec, "non è in grado di assegnare numeri ad ogni singolo commento antisemita che si legge in rete. Tuttavia avendo censito come fa Voxdiritti 300 siti antisemiti e oltre 200 profili Facebook espressamente antisemiti è evidente agli osservatori che i numeri con cui si trova a fare i conti la società italiana sono di grande rilevanza. La Fondazione Cdec", conclude il comunicato, "ribadisce la scientificità dei dati raccolti ed è pronta a intraprendere azioni legali contro qualunque azione che possa recare pregiudizio alla Fondazione stessa".<br/><br/>C'è poi il tema di fondo, che non si può sottovalutare o nascondere, e che riguarda l'allarme che c'è in Italia per l'antisemitismo e quanto sia crescente. A Liliana Segre, scampata al campo di sterminio, è stata riservata una valanga, anzi varie valanghe di odio, da parte di gente comune e da parte di organizzazioni neonaziste e neofasciste. Se questo sembra normale, è evidente che più di qualche cosa non funziona nel dibattito politico e sociale di questi tempi.</p>
    </article>
  </body>
</html>