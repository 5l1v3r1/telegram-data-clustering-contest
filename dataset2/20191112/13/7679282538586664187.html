<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-day-night-test-match-time-revised-here-are-new-timing-for-india-vs-bangladesh-2nd-test-match-2845587.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T13:38:05+00:00"/>
    <meta property="og:title" content="INDvBAN: कोलकाता में होने वाला डे-नाइट टेस्ट मैच जानिए कितने बजे से कितने बजे तक खेला जाएगा"/>
    <meta property="og:description" content="भारत और बांग्लादेश के बीच दो मैचों की टेस्ट सीरीज के दूसरे मैच के समय की घोषणा कर दी गई है। सीरीज का दूसरा टेस्ट मैच 22 नवंबर से कोलकाता के ईडन गार्डन्स में खेला जाना है, जो कि डे-नाइट टेस्ट होगा।..."/>
  </head>
  <body>
    <article>
      <h1>INDvBAN: कोलकाता में होने वाला डे-नाइट टेस्ट मैच जानिए कितने बजे से कितने बजे तक खेला जाएगा</h1>
      <address><time datetime="2019-11-12T13:38:05+00:00">12 Nov 2019, 13:38</time> by <a rel="author">लाइव हिन्दुस्तान टीम,नई दिल्ली</a></address>
      <p>भारत और बांग्लादेश के बीच दो मैचों की टेस्ट सीरीज के दूसरे मैच के समय की घोषणा कर दी गई है। सीरीज का दूसरा टेस्ट मैच 22 नवंबर से कोलकाता के ईडन गार्डन्स में खेला जाना है, जो कि डे-नाइट टेस्ट होगा। भारत में पहली बार डे-नाइट टेस्ट खेला जा रहा है। ठंडी के मौसम और ओस को ध्यान में रखते हुए भारतीय क्रिकेट कंट्रोल बोर्ड (बीसीसीआई) और बंगाल क्रिकेट संघ (CAB) ने मिलकर फैसला लिया है कि मैच दोपहर में 1 बजे शुरू होगा और रात में 8 बजे तक खेला जाएगा। </p>
      <p>
        <b>जानिए कौन सा सेशन कितने बजे से खेला जाएगा</b>
      </p>
      <p>ये टेस्ट 22 से 26 नवंबर के बीच खेला जाएगा। दोनों टीमों का ये पहला डे-नाइट टेस्ट मैच होगा। बीसीसीआई के एक अधिकारी ने इस बात की पुष्टि की और कहा कि दिन का खेल रात 8 बजे खत्म कर दिया जाएगा क्योंकि इसके बाद अगर खेल जारी रहता है तो कोलकाता में ओस की समस्या हो सकती है। अधिकारी ने कहा, 'ओस को ध्यान में रखते हुए, बीसीसीआई ने सीएबी की खेलने की परिस्थितियों में बदलाव करने की अपील को मान लिया है। दिन का खेल अब दोपहर में 1 बजे शुरू होगा और 3 बजे पहला सेशन खत्म हो जाएगा। दूसरा सेशन 3:40 बजे शुरू होगा और 5:40 बजे खत्म हो जाएगा। अंतिम सेशन 6 से 8 बजे तक चलेगा।'</p>
      <h3>
        <a href="https://www.livehindustan.com/cricket/story-syed-mushtaq-ali-trophy-2019-20-deepak-chahar-claimed-2nd-hat-trick-in-three-days-vidharbha-vs-rajastha-match-2845325.html">करीब 40 घंटे के अंदर दीपक चाहर ने ली दूसरी हैट्रिक, जानिए कब, कहां और किस मैच में</a>
      </h3>
      <h3>
        <a href="https://www.livehindustan.com/cricket/story-ind-vs-ban-ajinkya-rahane-explained-how-to-play-with-pink-ball-2845442.html">पिंक बॉल से खेलने की तकनीक को लेकर अजिंक्य रहाणे ने दिया ये बयान</a>
      </h3>
      <p>
        <b>पिच को लेकर जानिए क्यूरेटर मुखर्जी ने क्या कहा</b>
      </p>
      <p>इससे पहले ईडन गार्डन्स के क्यूरेटर सुजान मुखर्जी ने कहा था कि जल्दी शुरू करने से ओस की समस्या से लड़ने में मदद मिलेगी। उन्होंने कहा, 'ओस की समस्या आमतौर पर 8-8:30 बजे के बाद शुरू होती है। ये हमने ईडन पर सीमित ओवरों के मैचों में देखा है। इसलिए मुझे लगता है कि ओस परेशानी पैदा करेगी। हमने ओस की समस्या से निपटने के लिए साधन भी खोज रखे हैं।' क्यूरेटर से जब मैच के लिए उनकी तैयारी के बारे में पूछा गया तो उन्होंने कहा, 'मेरी तैयारी वैसी ही रहेगी जिस तरह की दिन के मैच के लिए होती है। मैं पिच खेल को ध्यान में रखकर बनाने की कोशिश करूंगा। हमने ईडन पर कई अच्छी पिचें देखी हैं। ये भी कोई अलग नहीं होगी। डे-नाइट का मैच होने के कारण इसमें कोई बदलाव नहीं आएगा।'</p>
      <p>वहीं इस मैच के लिए टिकटों की डिमांड भी अपने चरम पर है। सीएबी ने ट्वीट किया, 'भारत के पहले डे-नाइट टेस्ट मैच के शुरुआती तीन दिन रोज तकरीबन 50,000 दर्शक इसे देखेंगे क्योंकि टिकटों की डिमांड आसामना छू रही है।' सीरीज का पहला मैच 14 नवंबर से इंदौर के होलकर क्रिकेट स्टेडियम में खेला जाना है। </p>
      <figure>
        <iframe data-src="https://twitter.com/CabCricket/status/1193148323156221952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>