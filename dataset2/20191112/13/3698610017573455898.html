<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-rf-vidreaguvali-na-propoziciyu-nazarbayeva-schodo-zustrichi-zelenskogo-i-putina-329355_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T13:29:00+00:00"/>
    <meta property="og:title" content="У РФ відреагували на пропозицію Назарбаєва щодо зустрічі Зеленського і Путіна"/>
    <meta property="og:description" content="Нурсултан Назарбаєв пропонує провести особисту зустріч президентів України і РФ на території Казахстану."/>
  </head>
  <body>
    <article>
      <h1>У РФ відреагували на пропозицію Назарбаєва щодо зустрічі Зеленського і Путіна</h1>
      <h2>Нурсултан Назарбаєв пропонує провести особисту зустріч президентів України і РФ на території Казахстану.</h2>
      <address>
        <time datetime="2019-11-12T13:29:00+00:00">12 Nov 2019, 13:29</time>
      </address>
      <p>Прессекретар російського президента Дмитро Пєсков заявив про те, що особиста зустріч президентів України Володимира Зеленського та РФ Володимира Путіна без ретельної підготовки не була б корисною. Кремль наразі зосереджений на підготовці саміту у "нормандському форматі", заявив Пєсков журналістам, передає "ТАСС".</p>
      <p>"Путін сам говорив, що він ніколи не відмовляється від подібних зустрічей і цієї зустрічі теж, але вважає, що зустріч заради зустрічі принесе мало користі, вона повинна бути добре підготовлена", - сказав Пєсков, додавши, що "зараз ми всі концентруємося на підготовці до процесів "нормандського формату".</p>
      <p>За його словами, Путін розмовляв телефоном із колишнім президентом Казахстану Нурсултаном Назарбаєвим у понеділок "за взаємною домовленістю", тоді останній і запропонував організувати зустріч двох президентів на території Казахстану.</p>
      <p>При цьому Пєсков також заявив, що дата "нормандського саміту" все ще не визначена і для проведення такої зустрічі "необхідно завершити підготовчу роботу". <i>Джерело <b><a href="https://dt.ua/">DT.UA</a></b> казало, що якщо зустріч не відбудеться <a href="https://dt.ua/POLITICS/zustrich-normandskoyi-chetvirki-mozhe-vidbutisya-24-abo-26-listopada-329128_.html"><b>24 або 26 листопада</b></a>, то до кінця року лідери вже не зможуть зібратися, а можливо не зберуться в цьому форматі вже ніколи.</i></p>
      <p>Раніше <a href="https://dt.ua/POLITICS/nazarbayev-zaproponuvav-provesti-zustrich-zelenskogo-i-putina-u-kazahstani-329322_.html"><b>Назарбаєв запропонував провести зустріч Зеленського і Путіна в Казахстані</b></a>, зазначивши, що президент України вже погодився на таку зустріч тет-а-тет.</p>
      <p>Президент Володимир Зеленський заявляв про те, що дуже хоче провести зустріч у "нормандському форматі" та зустрітися із президентом Росії Володимиром Путіним. Зокрема, він <a href="https://dt.ua/POLITICS/mi-pogodilis-na-dvi-dati-zelenskiy-pro-zustrich-v-normandskomu-formati-325877_.html"><b>хоче провести й двосторонню зустріч із президентом РФ</b></a>.</p>
      <p>Як розповів міністр закордонних справ України Вадим Пристайко, спочатку існувало лише <a href="https://dt.ua/UKRAINE/rosiya-doruchila-dokumentalno-zakripiti-umovi-zustrichi-v-normandskomu-formati-pristayko-329288_.html"><b>дві умови для зустрічі президентів у "нормандському форматі"</b></a> – застосування "формули Штайнмаєра" і розведення військ на трьох ділянках у Донбасі, на які погодилася українська сторона.</p>
      <footer>За матеріалами: <a href="https://dt.ua/go/aHR0cDovL3Rhc3MucnUv">ТАСС</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>