<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741335"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T13:10:00+00:00"/>
    <meta property="og:title" content="รถไฟบังกลาเทศชนประสานงากัน ดับ16ศพเจ็บครึ่งร้อย"/>
    <meta property="og:description" content="รถไฟโดยสาร 2 ขบวนของบังกลาเทศ พุ่งชนประสานงาใกล้เมืองหลวงกรุงธากา ช่วงรุ่งสางวันอังคาร ทำให้มีผู้เสียชีวิตอย่างน้อย 16 ศพ บาดเจ็บอีก 58 ราย เบื้องต้นยังไม่ทราบสาเหตุ"/>
  </head>
  <body>
    <article>
      <h1>รถไฟบังกลาเทศชนประสานงากัน ดับ16ศพเจ็บครึ่งร้อย</h1>
      <address>
        <time datetime="2019-11-12T13:10:00+00:00">12 Nov 2019, 13:10</time>
      </address>
      <p>
        <b>รถไฟโดยสาร 2 ขบวนของบังกลาเทศ พุ่งชนประสานงาใกล้เมืองหลวงกรุงธากา ช่วงรุ่งสางวันอังคาร ทำให้มีผู้เสียชีวิตอย่างน้อย 16 ศพ บาดเจ็บอีก 58 ราย เบื้องต้นยังไม่ทราบสาเหตุ</b>
      </p>
      <p>สำนักข่าวต่างประเทศรายงานจากกรุงธากา ประเทศบังกลาเทศ เมื่อวันที่ 12 พ.ย. ว่า รถไฟโดยสารอุทยาน เอ็กซ์เพรส ที่กำลังแล่นจากกรุงธากา สู่เมืองท่าจิตตะกอง ทางภาคใต้ พุ่งชนประสานงาบนรางเดียวกันกับ รถไฟโดยสารตูร์นา นิชิตา ที่กำลังแล่นเข้าสู่กรุงธากา ในเขตอำเภอพราห์มบาเรีย ห่างจากกรุงธากา ไปทางทิศตะวันออก 82 กม. เหตุเกิดเมื่อเวลาประมาณ 03.00 น. วันอังคาร ตามเวลาท้องถิ่น<br/><br/>นายอานิซูร์ ราห์มาน ผู้บังคับการตำรวจท้องที่เผยว่า มีผู้เสียชีวิตในที่เกิดเหตุอย่างน้อย 16 ศพ ได้รับบาดเจ็บถูกนำตัวส่งโรงพยาบาล 58 คน แต่รายงานของสำนักข่วายูเอ็นบี ระบุว่า ตัวเลขผู้บาดเจ็บมากกว่า 100 คน</p>
      <figure>
        <img src="https://www.dailynews.co.th/admin/upload/20191112/news_UzeqGQqyko202136_533.jpg?v=201911130512?v=1208"/>
      </figure>
      <p>เบื้องต้นเจ้าหน้าที่กำลังสอบสวนหาสาเหตุ รวมถึงหตุใดรถไฟ 2 ขบวนจึงแล่นเข้าหากัน บนรางเดียวกัน ขณะที่นายกรัฐมนตรีหญิงชีน ฮาสินา ได้แสดงความเสียใจต่อครอบครัวของประสบภัย พร้อมทั้งกำชับเจ้าหน้าที่เร่งให้ความช่วยเหลือ<br/><br/>อุบัติเหตุรถไฟโดยสารเกิดขึ้นค่อนข้างบ่อยในบังกลาเทศ จากสาเหตุระบบบริหารจัดการไม่ดี รวมทั้งรถไฟและรางชำรุดทรุดโทรม จากข้อมูลของกลุ่มวิจัยสื่ออิสระ เอสซีอาร์เอฟ ระบุว่า ระหว่างงวันที่ 1 ม.ค. - 30 มิ.ย. ปีนี้ เกิดอุบัติเหตุรถไฟอย่างน้อย 202 ครั้ง ในประเทศประชากร 168 ล้านคนแห่งภูมิภาคเอเชียใต้แห่งนี้</p>
      <figure>
        <iframe src="https://www.youtube.com/embed/hPRdEzS859w" width="640" height="360" data-service="Youtube" scrolling="no"/>
      </figure>
      <p>เดือน มิ.ย. ที่ผ่านมา รถไฟโดยสารขบวนหนึ่งตกลงไปในคลอง เนื่องจากสะพานที่กำลังแล่นข้ามพังถล่ม มีผู้เสียชีวิต 5 ราย บาดเจ็บประมาณ 100 คน.<br/><br/>ภาพ - AP<br/>คลิป - NYOOOZ TV<br/> </p>
    </article>
  </body>
</html>