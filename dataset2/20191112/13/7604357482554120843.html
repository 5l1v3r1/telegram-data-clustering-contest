<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/andere-toekomstige-asielcentra-extra-bewaakt-na-brandstichting-bilzen/"/>
    <meta property="og:site_name" content="SCEPTR"/>
    <meta property="article:published_time" content="2019-11-12T13:08:35+00:00"/>
    <meta property="og:title" content="Toekomstige asielcentra extra bewaakt na brandstichting Bilzen"/>
    <meta property="og:description" content="Extra bewaking, ook voor andere toekomstige asielcentra, na de brandstichting in het geplande asielcentrum in Bilzen, Limburg."/>
  </head>
  <body>
    <article>
      <h1>Toekomstige asielcentra extra bewaakt na brandstichting Bilzen</h1>
      <address><time datetime="2019-11-12T13:08:35+00:00">12 Nov 2019, 13:08</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>In Bilzen, Limburg zullen er extra camera’s geplaatst worden in de omgeving van het toekomstige asielcentrum in Grote-Spouwen. Dat liet de burgemeester <a href="https://sceptr.net/tag/Johan-Sauwens">Johan Sauwens</a> (Ex-VU en thans Trots op Bilzen) weten nadat in de nacht van zondag op maandag het voormalige tehuis ‘De Ark van Noé’ in brand werd gestoken. Migratieminister <a href="https://sceptr.net/tag/Maggie-De-Block">Maggie De Block</a> (Open Vld) had gepland om hiervan een asielcentrum te maken. Ook in in Gent en Dormaal worden twee toekomstige asielcentra bewaakt tegen brandstichting of vandalisme, <a href="https://www.hln.be/nieuws/binnenland/ook-andere-toekomstige-asielcentra-worden-bewaakt-na-brandstichting-in-bilzen~a866ad6e/">rapporteert BELGA.</a></b>
      </p>
      <p>Afgelopen zondagnacht vond een hevige brand plaats in Bilzen. De vlammen sloegen door het dak van het voormalige rusthuis, hetgeen het nieuwe asielcentrum in de buurt zou worden. Er vielen geen slachtoffers, maar het werd al snel duidelijk dat de <a href="https://sceptr.net/2019/11/gepland-asielcentrum-in-bilzen-vermoedelijk-aangestoken/">brand was aangestoken</a>. Eerder vond ook flink buurtprotest plaats tegen het geplande asielcentrum, ook vanwege de rechtse oppositiepartij Vlaams Belang en de radicaal-nationalistische actiegroep Voorpost. Op sociale media was er bij veel gebruikers begrip te horen over het misdrijf en zelfs goedkeuring. In politieke kringen werd de daad echter van links tot rechts algemeen afgekeurd. Er komt nu ook extra bewaking in Bilzen en rond andere geplande centra.</p>
      <h3>Publieke opinie niet opgezet met nieuwe asielcentra, maar brandstichting Bilzen gaat te ver, luidt politieke consensus</h3>
      <p><i>“Onze rol is als gemeente heel beperkt”</i>, zegt burgemeester Sauwens via <a href="https://www.hln.be/nieuws/binnenland/ook-andere-toekomstige-asielcentra-worden-bewaakt-na-brandstichting-in-bilzen~a866ad6e/">BELGA</a> over de extra maatregelen. <i>“Wij hadden op voorhand al meer politiepatrouilles georganiseerd, maar op vraag van de politie worden er vandaag of morgen camera’s geplaatst om de omgeving te bewaken. Vreemd genoeg is het minder voor asielzoekers bedoeld, maar meer om het gebouw zelf te beschermen. Dat is een heel bizarre situatie natuurlijk.”</i></p>
      <p>De volledige schade die de brand heeft veroorzaakt, is nog niet bekend, maar de vlammen sloegen door het dak. Enkele tientallen vrijwilligers meldden zich reeds om de schade te herstellen. Er is ook een gesprek gepland tussen de eigenaars van het gebouw en het Rode Kruis op de agenda. <i>“We gaan nu kijken hoe we de rust kunnen laten weerkeren. Er zijn nog geen asielzoekers en er is nog geen zicht op de samenstelling van die groep”</i>, aldus nog Sauwens. <i>“Rond humanitaire opvang heeft de bevolking van Bilzen een groot hart en het is niet altijd zo negatief als nu blijkt.”</i></p>
      <p>Ook in Dormaal (Zoutleeuw) zal er volgende week een nieuw asielcentrum komen. En daar konden die plannen evenzeer op flink protest rekenen, met <a href="https://www.hln.be/in-de-buurt/zoutleeuw/theo-francken-doet-asielbeleid-uit-de-doeken~ade94dc6/">onder meer</a> morele steun van Kamerleden <a href="https://sceptr.net/tag/Theo-Francken">Theo Francken</a> (N-VA) en <a href="https://sceptr.net/tag/Dries-Van-Langenhove">Dries Van Langenhove</a> (Vlaams Belang-fractie). In Dormaal waakt wel sinds geruime tijd een private bewakingsfirma.</p>
      <figure>
        <iframe data-src="https://twitter.com/FranckenTheo/status/1193907028948848643?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/tomvangrieken/status/1193914380968181760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/gepland-asielcentrum-in-bilzen-vermoedelijk-aangestoken/"/>
        <a href="https://sceptr.net/2019/11/12-ex-minister-di-rupo-i-genieten-nog-steeds-van-betaalde-medewerkers/"/>
        <a href="https://sceptr.net/2019/10/tunesier-hakt-met-bijl-zijn-vrouw-in-stukken-op-straat-in-duitsland/"/>
      </related>
    </article>
  </body>
</html>