<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903492/-beneliga-bijzonder-goed-idee-maar-doet-me-wel-wat-denken-aan-de-brexit-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T13:25:00+00:00"/>
    <meta property="og:title" content="BeNeLiga 'voorlopig een droomidee': 'Doet me wat denken aan de Brexit'"/>
    <meta property="og:description" content="KAA Gent-voorzitter Ivan De Witte houdt niet voor het eerst een warm pleidooi voor een BeNeLiga. Het idee stak onlangs weer de kop op: zowel in België als Nederland wordt momenteel de haalbaarheid onderzocht."/>
  </head>
  <body>
    <article>
      <h1>BeNeLiga 'voorlopig een droomidee': 'Doet me wat denken aan de Brexit'</h1>
      <address>
        <time datetime="2019-11-12T13:25:00+00:00">12 Nov 2019, 13:25</time>
      </address>
      <p>
        <b>KAA Gent-voorzitter Ivan De Witte houdt niet voor het eerst een warm pleidooi voor een BeNeLiga. Het idee stak onlangs weer de kop op: zowel in België als Nederland wordt momenteel de haalbaarheid onderzocht.</b>
      </p>
      <p>"Ik denk dat het een bijzonder goed idee is", vertelt De Witte in <a href="https://sporza.be/nl/2019/11/12/de-witte-beneliga-doet-me-denken-aan-de-brexit-een-droomidee/"><i>De Tribune</i></a> op het Belgische <i>Radio 1</i>. "Al doet de BeNeLiga me wel wat denken aan de Brexit. Oké, de vergelijking is misschien wat scheef, maar wel valide qua beeldspraak."</p>
      <p>De Witte vraagt zich onder meer af wat de UEFA van een gezamenlijke competitie denkt. "Voorlopig is een BeNeLiga nog altijd meer een droomidee dan een realistisch idee. Zelf ben ik ook niet bij de vergaderingen geweest. AA Gent is wel pro, al hebben we een zekere reserve over de uitvoerbaarheid. Ik ben echt voorstander, maar ik zie nog ongelooflijk veel obstakels. Het zal nog heel veel inspanningen vragen."</p>
      <p>De Witte wijst onder meer op de mediacontracten. De Belgische clubs moeten volgend jaar beslissen over een nieuwe verbintenis tot medio 2023. De clubs hopen er flink op vooruit te gaan. Momenteel vangen ze in totaal 85 miljoen. "We mogen niet te vlug happen. Ik heb wel aan de voorzitter gezegd dat we een bedrag van minimaal 120 miljoen euro moeten vooropstellen."</p>
      <p>Het contract van de Eredivisie met <i>FOX Sports</i> loopt overigens tot medio 2024. Die deal is jaarlijks goed voor zo'n tachtig miljoen euro.</p>
      <aside>Lees meer<br/><a href="https://www.voetbalprimeur.be/nieuws/903186/twijfels-bij-invoering-beneliga-in-de-belgische-subtop-wordt-veel-beter-betaald-.html?itm_source=www.voetbalprimeur.be&amp;itm_medium=highlighted-content">Hattrickheld Dessers heeft meteen ook alternatief voor BeNeLiga: "Goede testcase"</a></aside>
    </article>
  </body>
</html>