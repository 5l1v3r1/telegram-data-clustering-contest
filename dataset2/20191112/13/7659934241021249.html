<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1988346/l%C3%BCbnan%E2%80%99da-protestolar-s%C3%BCrerken-banka-ve-okullar-kapand%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-12T13:30:00+00:00"/>
    <meta property="og:title" content="Lübnan’da protestolar sürerken banka ve okullar kapandı"/>
    <meta property="og:description" content="Lübnanlı protestocular, bankalar ve okulların kapatılması ile birlikte bugün kamu çalışanlarının işe gitmesini önlemeye çalıştı. Göstericiler, geçen hafta aralarına katılan lise öğrencileri ile birlikte sabahın erken saatlerinden itibaren çeşitli böl"/>
  </head>
  <body>
    <article>
      <h1>Lübnan’da protestolar sürerken banka ve okullar kapandı</h1>
      <address>
        <time datetime="2019-11-12T13:30:00+00:00">12 Nov 2019, 13:30</time>
      </address>
      <p>Lübnanlı protestocular, bankalar ve okulların kapatılması ile birlikte bugün kamu çalışanlarının işe gitmesini önlemeye çalıştı.<br/><br/>Göstericiler, geçen hafta aralarına katılan lise öğrencileri ile birlikte sabahın erken saatlerinden itibaren çeşitli bölgelerde sokaklara akın etmeye başladı.<br/><br/>Lübnanlı göstericiler, Beyrut’taki Adalet Sarayı ve OGERO Telekomünikasyon Şirketi'nin ofislerinin yanı sıra kamu kurumlarını kapatmaya çalıştı.<br/><br/>Beyrut'ta, hakimler ve avukatların Adalet Sarayı'na girmesini önlemek için onlarca gösterici yere yattı.<br/><br/>Kuzeyde yer alan Trablusşam’daki kamu kurumları kapılarını kapatırken, göstericiler de çöp konteynırları kullanarak, kentteki birçok yolu trafiğe kapadı.  <br/><br/>Trablusşam’ın kuzeyindeki Akkar bölgesinde de çeşitli yollar kapatıldı.<br/><br/>Sur ve Bealbek’de ise protestocular telekomünikasyon şirketinin ofislerini kapattı.<br/><br/>Tüm Lübnan bölgelerinde okul ve üniversitelerin çoğu kapalıyken, Milli Eğitim ve Yüksek Öğretim Bakanlığı, genel grev çağrısı yapan halk ayaklanmasının devam etmesi nedeniyle eğitim kurumlarının kapatıldığını açıkladı.<br/><br/>Lübnan, 17 Ekim’den bu yana, yaygın yolsuzluk, kamu hizmetlerinin yetersizliği ve hükümetin ekonomik krizleri çözmedeki başarısızlığına karşı başlayan gösterilere sahne oldu.<br/><br/>Ülkedeki grevler, iki hafta boyunca bankaların kapatılması da dahil olmak üzere ülkede genel bir felce neden oldu.<br/><br/>Bankalar geçen hafta açılsa da, para çekme işlemlerine getirilen ilave kısıtlamalar sorunlara neden oldu.<br/><br/>Banka Çalışanları Sendikaları Birliği de, bu sabah itibarıyla genel greve gidileceğini, ülkede durum düzelinceye kadar grevin sürdürüleceğini duyurdu.<br/><br/>Ülkedeki siyasi durum ise belirsizliğini sürdürüyor.<br/><br/>Başbakan Saad Hariri istifa etmesinden iki hafta sonra, Cumhurbaşkanı Mişel Avn, yeni bir hükümet oluşturmak için meclis istişarelerinin başlatılmasına yönelik bir tarih belirlemedi.<br/><br/>Mişel Avn’ın bu akşam Lübnanlılara hitap etmesi bekleniyor.</p>
    </article>
  </body>
</html>