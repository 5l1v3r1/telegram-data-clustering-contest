<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741334"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T13:50:00+00:00"/>
    <meta property="og:title" content="'5พรรคเล็ก'ผนึกกำลัง 'เต้'ลั่นอนาคตรบ.อยู่ในมือกลุ่มนี้"/>
    <meta property="og:description" content="5 พรรคเล็กจับมือร่วมกลุ่มผนึกกำลังต่อรองทางการเมือง ลั่นพร้อมโหวตสวนมติรบ.หากไม่ถูกต้อง ด้าน'เต้ มงคลกิตติ์' ลั่นรบ.คว่ำไม่คว่ำก็อยู่ที่กลุ่มนี้"/>
  </head>
  <body>
    <article>
      <h1>'5พรรคเล็ก'ผนึกกำลัง 'เต้'ลั่นอนาคตรบ.อยู่ในมือกลุ่มนี้</h1>
      <address>
        <time datetime="2019-11-12T13:50:00+00:00">12 Nov 2019, 13:50</time>
      </address>
      <p>
        <b>5 พรรคเล็กจับมือร่วมกลุ่มผนึกกำลังต่อรองทางการเมือง ลั่นพร้อมโหวตสวนมติรบ.หากไม่ถูกต้อง ด้าน"เต้ มงคลกิตติ์" ลั่นรบ.คว่ำไม่คว่ำก็อยู่ที่กลุ่มนี้</b>
      </p>
      <p>เมื่อเวลา 18.00 น. วันที่ 12 พ.ย.ที่บ้านพักนายชัชวาลย์ คงอุดม หัวหน้าพรรคพลังท้องถิ่นไท มีการจัดงานคล้ายวันเกิดครบรอบ76 ปี โดยมีแกนนำ 4 พรรคเล็กเข้าร่วมอวยพรวันเกิด และหารือแนวทางการทำงานการเมืองร่วมกัน ได้แก่ นายมงคลกิตติ์ สุขสินธรานนท์ หัวหน้าพรรคไทยศรีวิไลย์ นายพิเชษฐ สถิรชวาล หัวหน้าพรรคประชาธรรม นายปรีดา บุญเพลิง หัวหน้าพรรคครูไทยเพื่อประชาชน นายดำรงค์ พิเดช หัวหน้าพรรครักษ์ผืนป่าประเทศไทย โดยชัชวาลล์ กล่าวว่า ส.ส. 8 คน จาก 5 พรรคเล็ก จะมารวมกลุ่มกันเพื่อให้เกิดความแข็งแกร่ง นำนโยบายแต่ละพรรคผลักดันให้เห็นผล เพราะที่ผ่านมานโยบายพรรคเล็กยังไม่ได้รับการผลักดันจากรัฐบาลเท่าที่ควร<br/><br/>อย่างพรรคพลังท้องถิ่นไทจะผลักดันเรื่องท้องถิ่น การแก้ปัญหายาเสพติดให้เห็นผล ถ้าเรามี 8 เสียงยังไงรัฐบาลก็ต้องฟังเราบ้าง แต่ยืนยันว่าไม่ใช่การรวมกลุ่มกันเพื่อล้มรัฐบาล แค่ต้องการผลักดันนโยบายแต่ละพรรคให้เห็นผล<br/><br/>นายชัชวาลย์ กล่าวต่อว่า หลังจากนี้ 5 พรรคเล็กจะประชุมกันทุกวันจันทร์ที่บ้านของตน เพื่อหารือแนวทางการทำงานให้ไปในทิศทางเดียวกัน แต่ยังไม่ได้ตั้งชื่อกลุ่มว่าจะใช้ชื่ออะไร ต้องหารือกันอีกครั้ง ทั้งนี้การลงมติของ5พรรคเล็กจะไปในทางเดียวกัน จะมาหารือกันก่อนที่จะลงมติทุกครั้ง ผู้สื่อข่าวถามว่า 5พรรคเล็กพร้อมจะโหวตสวนมติของรัฐบาลหรือไม่ นายชัชวาลล์ กล่าว หากเป็นเรื่องดีเราก็พร้อมสนับสนุน แต่ถ้าเป็นเรื่องไม่ดี เราก็ให้ไม่ได้ อย่างการอภิปรายไม่ไว้วางใจ ถ้าฟังแล้วเห็นว่ารัฐมนตรีชี้แจงได้มีเหตุผล จะยกมือให้ แต่ถ้าตอบไม่ดี เหตุผลฟังไม่ขึ้น ก็เอาไว้ไม่ได้ จะไปสวนความรู้สึกประชาชนได้อย่างไร อีกทั้งกรณีท้องถิ่นที่ได้รับผลกระทบจาก มาตรา 44 ที่ยังไม่ได้รับความเป็นธรรม ซึ่งเรื่องดังกล่าวท้องถิ่นยังได้รับความเดือดร้อน โดนให้หยุดบริหารงาน ทั้งที่การตรวจสอบพบว่าเขาไม่มีความผิด แต่ก็ยังไม่มีการคืนอำนาจให้เขา จึงต้องจี้ให้รัฐบาลเห็นว่าเราไม่เห็นด้วย</p>
      <figure>
        <img src="https://www.dailynews.co.th/admin/upload/20191112/news_dwWiKPVXTQ200550_533.jpg?v=20191113131?v=9939"/>
      </figure>
      <p>ด้านนายมงคลกิตติ์ กล่าวว่า วันนี้ตนมาอวยพรวันเกิดให้นายขัชวาลล์ และถือโอกาสหารือร่วมกัน เนื่องจากมีการคุยกันมาแล้วประมาณ 2-3 เดือนก่อนหน้านี้ สุดท้ายมารวมกลุ่ม 5 พรรคเล็ก 8 เสียง เพื่อวางแนวทางในการทำงานร่วมกัน ในประเด็นสำคัญ เช่น การอภิปรายไม่ไว้วางใจ เพราะมีรัฐมนตรีหลายกระทรวงทำงานมีปัญหาหลากหลาย ซึ่งเราจะดูข้อมูลฝ่ายค้านจะยื่นอภิปรายรัฐมนตรีคนไหนมีการทุจริต รวมทั้งการอภิปรายนายกรัฐมนตรี ซึ่งเราจะลงมติไปในแนวทางเดียวกัน โดยมติดังกล่าวไม่เกี่ยวข้องกับรัฐบาล แต่เป็นมติกลุ่ม และไม่ได้อยู่ในส่วนของฝ่ายค้านอิสระ ฝ่ายค้านอิสระยังมี 2 เสียงเหมือนเดิม เพียงแต่เราทำงานร่วมกัน<br/><br/><b><i>"สมมุติเวลาลงมติเราจะมีการมาหารือกันว่าจะลงมติแบบไหน เพื่อให้เป็นไปในทิศทางเดียวกัน โดยจะมีการหารือร่วมกันทุกวันจันทร์ ช่วงบ่าย ที่บ้านพักนายชัชวาลล์ รัฐบาลจะคว่ำหรือไม่คว่ำก็อยู่ที่กลุ่มนี้แหละ"</i></b><br/><br/>ด้านนายชื่นชอบ คงอุดม โฆษกพรรคพลังท้องถิ่นไท กล่าวว่า ในการหารือระหว่างพรรคเล็กวันนี้ เพื่อวางแนวทางการทำงานร่วมกัน ทั้งการเสนอข้อคิดเห็น การเสนอญัตติที่เป็นประโยชน์ ที่ผ่านมาแม้พรรคพลังท้องถิ่นไทจะสนับสนุนรัฐบาล แต่ก็เป็นพรรคการเมืองเล็ก ทำให้ไม่มีพลังในการผลักดันสิ่งที่คิดให้เป็นรูปธรรม การร่วมมือการทำงานครั้งนี้เชื่อว่าจะเป็นสิ่งที่ดี โดยจะมีการหารือการทำงานทุกวันจันทร์ เท่าที่หารือกันยังไม่ได้ข้อสรุปว่าใครจะเป็นหัวหน้ากลุ่ม</p>
    </article>
  </body>
</html>