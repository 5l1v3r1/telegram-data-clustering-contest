<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/policia-Hong-Kong-ruixa-embarassada_0_2342765820.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T13:00:35+00:00"/>
    <meta property="og:title" content="La policia de Hong Kong ruixa amb gas pebre una dona embarassada"/>
    <meta property="og:description" content="Un vídeo aparegut a les xarxes socials mostra la violenta reacció dels agents contra la dona"/>
  </head>
  <body>
    <article>
      <h1>La policia de Hong Kong ruixa amb gas pebre una dona embarassada</h1>
      <h2>Un vídeo aparegut a les xarxes socials mostra la violenta reacció dels agents contra la dona</h2>
      <address>
        <time datetime="2019-11-12T13:00:35+00:00">12 Nov 2019, 13:00</time>
      </address>
      <p>Un vídeo penjat a Twitter per <a href="https://www.ara.cat/internacional/Hong-Kong-activistes-Revolucio-Paraigues_0_1956404516.html">Joshua Wong, un activista de Hong Kong i líder de la Revolució dels Paraigües</a>, mostra com els agents antidisturbis ruixen amb gas pebre una dona embarassada que se'ls havia encarat.</p>
      <figure>
        <iframe data-src="https://twitter.com/joshuawongcf/status/1194151860556288000?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"És una dona embarassada a qui li tiren gas pebre i la redueixen a terra! Indignant!", ha tuitat el jove activista.</p>
      <p>En el que sembla un espai d'espera d'una estació, la dona s'acosta a un policia i li diu alguna cosa, i ell respon amb una descàrrega de gas que li impacta a la cara des de molt poca distància. La dona, un cop sembla refer-se, torna a increpar l'agent, i llavors apareix un segon policia i també li tira gas. Finalment són cinc antidisturbis els que la redueixen a terra amb contundència. </p>
      <p>
        <a href="https://www.ara.cat/internacional/Hong-Kong-Berlin-Guerra-Freda_0_2305569587.html">"Hong Kong és el nou Berlín de la Guerra Freda"</a>
      </p>
      <p>Les imatges apareixen l'endemà de la violenta jornada de vaga de dilluns, que va acabar amb 128 ferits i 287 detinguts, la majoria estudiants, i en què <a href="https://www.ara.cat/internacional/policia-dispara-manifestant-Hong-Kong_0_2342165870.html">un policia va disparar contra un jove a boca de canó</a>. Els enfrontaments entre policia i manifestants han continuat aquest dimarts, i s'han concentrat especialment al districte financer de Hong Kong, i a la Universitat Xinesa de l'antiga colònia anglesa, on s'ha viscut una veritable batalla campal. Els policies han disparat gasos lacrimògens en abundància i els manifestants han incendiat diverses barricades improvisades. </p>
      <p>S'han produït suspensions de classes a les escoles i talls en el transport públic, cosa que ha dut el superintendent de la policia, Kong Wing-cheung, a dir que la societat hongkonguesa està "a punt de col·lapsar-se". La cap del govern hongkonguès, Carrie Lam, ha acusat els manifestants "d'egoistes" i ha felicitat aquells ciutadans que no participen en les protestes, i en el que ella qualifica "d'actes vandàlics". Lam ha rebut el suport del representant de la cancelleria xinesa, Geng Shuang, que l'ha ratificat i ha demanat que s'aturin les protestes. </p>
    </article>
  </body>
</html>