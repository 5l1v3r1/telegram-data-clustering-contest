<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119214-komsic-rekao-makronu-da-njegove-izjave-o-bih-nisu-tacne?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T13:45:08+00:00"/>
    <meta property="og:title" content="Komšić rekao Makronu da njegove izjave o BiH nisu tačne"/>
    <meta property="og:description" content="Predsedavajući Predsedništva BiH Željko Komšić iskoristio je priliku na crvenom tepihu Mirovnog foruma u Parizu da tokom rukovanja kaže francuskom predsedniku Emanuelu Makronu da njegove izjave o BiH nisu tačne. Komšić je Markona pozvao da o tome posebno razgovaraju, preneli su sarajevski mediji. &quot;Tu priliku sam iskoristio sinoć na dočeku u Jelisejskoj palati. To je jedan od razloga zašto sam se nepredvidjeno i, možda nediplomatski, dugo zadržao na crvenom tepihu ispred počasnog stroja&quot;, kazao je on. Predsedavajući Predsedništva BiH je rekao da je Makronu preneo da je njegova izjava u intervjuu za britanski &quot;Ekonomist&quot; da je &quot;BiH bure baruta&quot; uznemirila BiH i da nije tačna. Komšić je dodao da je francuskom ambasadoru u Sarajevu dao precizne podatke o islamskim radikalima u BiH i o povratnicima sa stranih ratišta. &quot;Potrudili smo se da se putem naše ambasade u Parizu ti podaci dostave direktno kabinetu predsednika Makrona i da o tome moramo posebno razgovarati. On je rekao da se slaže da o tome moramo posebno razgovarati&quot;…"/>
  </head>
  <body>
    <article>
      <h1>Komšić rekao Makronu da njegove izjave o BiH nisu tačne</h1>
      <address>
        <time datetime="2019-11-12T13:45:08+00:00">12 Nov 2019, 13:45</time>
      </address>
      <p><b>Predsedavajući Predsedništva BiH Željko Komšić iskoristio je priliku na crvenom tepihu Mirovnog foruma u Parizu da tokom rukovanja kaže francuskom predsedniku Emanuelu Makronu da njegove izjave o BiH nisu tačne.</b> Komšić je Markona pozvao da o tome posebno razgovaraju, preneli su sarajevski mediji.<br/><br/>"Tu priliku sam iskoristio sinoć na dočeku u Jelisejskoj palati. To je jedan od razloga zašto sam se nepredvidjeno i, možda nediplomatski, dugo zadržao na crvenom tepihu ispred počasnog stroja", kazao je on.<br/><br/>Predsedavajući Predsedništva BiH je rekao da je Makronu preneo da je njegova izjava u intervjuu za britanski "Ekonomist" da je "BiH bure baruta" uznemirila BiH i da nije tačna.<br/><br/>Komšić je dodao da je francuskom ambasadoru u Sarajevu dao precizne podatke o islamskim radikalima u BiH i o povratnicima sa stranih ratišta.<br/><br/>"Potrudili smo se da se putem naše ambasade u Parizu ti podaci dostave direktno kabinetu predsednika Makrona i da o tome moramo posebno razgovarati. On je rekao da se slaže da o tome moramo posebno razgovarati", naveo je on.<br/><br/>Makron je nedavno govoreći o povratnicima iz rata u Siriji izjavio da je "BiH tempirana bomba, koja kuca tik do Hrvatske".<br/><br/>Na pitanje šta BiH može uraditi povodom takvih izjava, Komšić je istakao da su takve izjave prvi put dali zvaničnici susedne Hrvatske, odnosno predsednica Kolinda Grabar-Kitarović.<br/><br/>"Ne znam da li je pametno i mudro pretpostavljati u ovom slučaju, ali moja je pretpostavka da to zvaničnici iz Zagreba koriste i u bilateralnim razgovorima sa predstavnicima drugih država", procenio je on.<br/><br/>Po Komšićevim rečima, to su "notorne neistine", a BiH o ratnim povratnicima ima precizne podatke koje je utvrdila u saradnji s prijateljskim zemlja i bezbednosnim službama, ne samo u BiH i regionu, već i mnogo šire.<br/><br/>Predsedavajući Predsedništva BiH je istakao da je, po ocenama partnerskih zemalja i službi, BiH vrlo pouzdan saveznik i saradnik, i da službe BIH rade izuzetno dobro.<br/><br/>"Terorizam je veliki problem i postoji veliki interes za svaku vrstu saradnje koja može preventivno delovati na bilo kakve terorističke napade", rekao je on.<br/><br/>Komšić je naveo da je manje od 300 državljana BiH bilo u ratu u Siriji, od čega su polovina žene i deca, a poginulo ih je 98.<br/><br/>"Dakle, kada govorimo o postojanju neke realne opasnosti, što se BiH tiče, ta opasnost ne preti nikome, jer su te stvari pod kontrolom. BiH je pooštrila zakone te je po našem zakonodavstvu, i služenje u stranim oružanim formacijama krivično delo", kazao je on.<br/><br/>Komšić smatra da druge, razvijene zemlje, imaju veći rizik od islamskih radikalista u odnosu na BiH.</p>
    </article>
  </body>
</html>