<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621156/%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA-%D9%86%DB%8C%D8%A7%D9%85%D8%AF%D9%85-%D8%AC%DB%8C%D8%A8-%D9%BE%D8%B2%D8%B4%DA%A9%D8%A7%D9%86-%D9%84%D9%88%DA%A9%D8%B3%E2%80%8C%D9%86%D8%B4%DB%8C%D9%86-%D8%B1%D8%A7-%D9%BE%D9%8F%D8%B1-%DA%A9%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T13:44:00+00:00"/>
    <meta property="og:title" content="وزیر بهداشت: نیامدم جیب پزشکان لوکس‌نشین را پُر کنم"/>
    <meta property="og:description" content="بهداشت با انتقاد از برخی فشارها و تهدیدها گفت: من نیامدم جیب پزشکان لوکس‌نشین را پُر کنم و راه را برای فساد در سازمان غذا و دارو باز کنم، بلکه آمده‌ام مقابل همه این فسادها بایستم."/>
  </head>
  <body>
    <article>
      <h1>وزیر بهداشت: نیامدم جیب پزشکان لوکس‌نشین را پُر کنم</h1>
      <address>
        <time datetime="2019-11-12T13:44:00+00:00">12 Nov 2019, 13:44</time>
      </address>
      <p>
        <i>بهداشت با انتقاد از برخی فشارها و تهدیدها گفت: من نیامدم جیب پزشکان لوکس‌نشین را پُر کنم و راه را برای فساد در سازمان غذا و دارو باز کنم، بلکه آمده‌ام مقابل همه این فسادها بایستم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید نمکی امروز (21 آبان) در آیین افتتاح بیمارستان سوانح و سوختگی "گلستان" کرمانشاه با اشاره به دستاوردهای بزرگ نظام در عرصه سلامت در سالهای پس از انقلاب، گفت: یکی از خدمات بزرگ و ارزنده طی این سالها طرح تحول سلامت بود که با رویکرد توجه به مناطق محروم و کمتر توسعه یافته در دستور کار قرار گرفت.</p>
      <p>نمکی از کاهش پرداختی از جیب بیماران، گسیل پزشکان به مناطق محروم و کاهش محسوس هزینه درمان بیماران خاص و صعب العلاج به عنوان برکات این طرح یاد کرد وافزود: خوشبختانه به برکت این طرح امروز شاهد گسترش زیرساخت‌های درمانی و بهداشتی در مناطق کم برخوردار هستیم.</p>
      <p>وزیر بهداشت از ادامه پرقدرت این طرح در کشور خبر داد وافزود: فاز دوم این طرح با تمرکز بر بحث پیشگیری و رسیدگی به نقاط کمتر توسعه یافته کشور در دستور کار قرار دارد.</p>
      <p>نمکی اجرای طرح ملی کنترل فشار خون را یکی از برنامه‌های طرح تحول سلامت در گام دوم آن عنوان کرد وافزود: برنامه‌های مشابهی برای کنترل و سنجش دیابت و بهداشت روان هم در نظر گرفته شده است.</p>
      <p>وی در ادامه به اجرای طرح پرونده اکترونیک سلامت در کشور اشاره کرد وافزود: این طرح عملا ریل گذاری در مسیر سلامت کشور است و بعدها طرح‌هایی مانند "پزشک خانواده" بر روی این ریل به حرکت درخواهند آمد. اجرای این طرح‌ها در مجموع به کاهش هزینه‌های سیستم بهداشت و درمان کشور منجر خواهد شد.</p>
      <p>نمکی به کاهش هزینه های بیمه سلامت در سال جاری اشاره کرد وافزود: از برکات اجرای بخشی از این طرح‌ها کاهش 20 درصدی هزینه‌های بیمه سلامت در سال جاری با وجود افزایش 16 درصدی قیمت خدمات سلامت بود.</p>
      <p>وزیر بهداشت به کسری بودجه بالای وزارت بهداشت اشاره کرد و افزود: امسال وزارت بهداشت را با 20 هزار میلیارد تومان کسری تحویل گرفتم و این درحالی است که کل بودجه امسال وزارت 26 هزار میلیارد تومان است. در این شرایط ابتدای امسال هم معضل سیل اضافه شد و تاکنون حتی یک ریال هم بابت سیل به ما پول نداده‌اند.</p>
      <p>وزیر بهداشت در ادامه به خدمات رسانی بی طرفانه در وزرات بهداشت اشاره کرد و افزود: هیچ وقت اجازه نمی‌دهم که خدمات رسانی در وزارت بهداشت به سیاست آلوده شود و این را به همه نیروهای وزارت بهداشت تاکید و گوشزد کرده‌ایم که مذهب و قومیت و سیاست هیچ جایی در خدمات رسانی به مردم کشور ندارد. این آرمان اصلی انقلاب اسلامی است که باید با جدیت آن را پیگیری کنیم.</p>
      <p>وی افزود: در ساعات اولیه زلزله آذربایجان شرقی همانند زلزله کرمانشاه کنار مردم بودیم و تا آرام گرفتن اوضاع کنار مردم خواهیم ماند.</p>
      <p>نمکی تاکید کرد: در تمام مدت خدمتم تلاش کردم بدور از هرسیاست‌زدگی امور را در وزارت بهداشت دنبال کنم و خوشبختانه طی این مدت دستاوردهای خوبی داشتیم.</p>
      <p>وزیر بهداشت در ادامه به برخی مشکلات نیروهای وزارت بهداشت اشاره کرد و افزود: اینکه در برخی استانها روسای دانشگاه‌ها تحت فشار برای استخدام یا اخراج برخی نیروهایشان قرار می‌گیرند و روسا را با فرم استیضاح وزیر تهدید می کنند، بنده به صراحت می‌گویم مقابل این تهدیدها کوتاه نمی‌آیم و با افرادی که بخواهند نیروهای خوب من را کنار بگذارند مماشات نمی‌کنم.</p>
      <p>وی افزود: همچنین بارها شاهد هستیم که کادر بیمارستان بسیاری توهین‌ها و تهمت‌ها را از مراجعان می‌شنوند که قطعا مقابل این توهین‌ها هم کوتاه نمی‌آییم. هر نیرو یک خدمتگذار است که باید از او قدردانی شود، نه اینکه به او توهین کنند.</p>
      <p>نمکی تاکید کرد: من نیامده‌ام که راه را برای قُلدرها و زورگوها باز کنم. نیامدم که جیب پزشکان لوکس‌نشین در شمال شهر را پُر کنم. من نیامدم راه برای فساد در سازمان غذا و دارو باز کنم، نیامدم یک آقازاده پزشک شود و بچه روستایی درس خوانده بی بهره بماند. من آمدم قربانی شوم برای نظامی که مبتنی بر خون شهداست و برای آرمان های این نظام هر خطری را به جان می‌پذیرم.</p>
      <p>وزیر بهداشت به برخی مافیای دارو در کشور هم اشاره کرد وافزود: در حال حاضر تنها سه درصد داروی کشور وارداتی است، اما همین سه درصد، 2.5 برابر 97 درصد داروی تولید داخل ارز می‌برد. این ارزها در جیب چه کسانی می رود؟ چه کسی از واردات این داروها سود می کند؟ این داروها چگونه در بازار کشور سهم پیدا کردند؟ چه کسانی این داروها را با هزار ترفند در لیست داروهای وارداتی کشور قالب کرده‌اند و پول آن را از جیب مملکت بر می‌دارند.</p>
      <p>نمکی گفت: من نیامدم چیزی به مال و اموالم اضافه کنم و آمدم تنها از حق مظلومان دفاع کنم و نگذارم حقوقشان پایمال شود و در این راه هر خطری را می پذیرم.</p>
      <p>وزیر بهداشت در ادامه از افتتاح بیمارستان سوختگی کرمانشاه به عنوان هدیه مقام معظم رهبری یاد کرد و افزود: ایشان در سفر خود به استان کرمانشاه ساخت این بیمارستان را خواستار شدند و با پیگیری‌های بسیار امروز نهایتا شاهد افتتاح این بیمارستان هستیم.</p>
      <p>وزیر بهداشت تقویت زیرساخت‌های بهداشتی و درمانی کرمانشاه را یکی از اولویت های اصلی وزارت بهداشت عنوان کرد وافزود: بطور جد پیگیر هستیم کرمانشاه به قطب پزشکی غرب کشور تبدیل شود و در همین راستا حرکت می‌کنیم.</p>
      <p>وی افزود: در شرایط بسیار سخت اقتصادی بهترین امکانات را به سمت این استان گسیل کرده‌ایم تا این هدف محقق شده و کرمانشاه از هر حیث به قطب قدرتمند تشخیصی، درمانی و بازتوانی غرب کشور تبدیل شود و بتواند در کنار خدمات رسانی به مردم این استان، به مردم استان های همجوار و نیز بخشی از کشور عراق خدمات رسانی کند.</p>
      <p>نمکی خاطرنشان کرد: تلاش ما این است امکانات جایی متمرکز شود که بهره برداری هم باشد. لزومی ندارد 20 کیلومتر به 20 کیلومتر تخت بیمارستان اضافه کنیم درحالیکه بیمار و استفاده کننده‌ای وجود ندارد، بعضا مراکزی داریم که با فشار دوستان و بی برنامه‌گی ما در وزارت بهداشت ساخته شده، درحالیکه ضریب اشغال تختشان زیر 20 درصد است.</p>
      <p>وی تاکید کرد: قطعا اجازه نمی‌دهیم این کُلُنی‌هایِ هزینه‌برِ دهن باز برای جذب منابع ملی ایجاد شود. هیچ جای دنیا اینگونه منابع را هدر نمی‌دهند و تنها جایی بیمارستان احداث می‌شود که نیاز واقعی منطقه باشد.</p>
    </article>
  </body>
</html>