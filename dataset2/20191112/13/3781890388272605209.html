<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/royalnews/741332"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T13:15:00+00:00"/>
    <meta property="og:title" content="'ในหลวง'ทรงเปลี่ยนเครื่องทรงฤดูหนาว'พระแก้วมรกต'"/>
    <meta property="og:description" content="พระบาทสมเด็จพระเจ้าอยู่หัว และ สมเด็จพระนางเจ้าฯ พระบรมราชินี เสด็จฯ ยังพระบรมมหาราชวัง ทรงเปลี่ยนเครื่องทรงฤดูฝน พระพุทธมหามณีรัตนปฏิมากร เพื่อทรงเครื่องสำหรับฤดูหนาว"/>
  </head>
  <body>
    <article>
      <h1>'ในหลวง'ทรงเปลี่ยนเครื่องทรงฤดูหนาว'พระแก้วมรกต'</h1>
      <address>
        <time datetime="2019-11-12T13:15:00+00:00">12 Nov 2019, 13:15</time>
      </address>
      <figure>
        <img src="https://www.dailynews.co.th/admin/upload/20191112/news_ShShnDDRuM212954_533.jpg?v=20191114229"/>
      </figure>
      <p>
        <b>พระบาทสมเด็จพระเจ้าอยู่หัว และ สมเด็จพระนางเจ้าฯ พระบรมราชินี เสด็จฯ ยังพระบรมมหาราชวัง ทรงเปลี่ยนเครื่องทรงฤดูฝน พระพุทธมหามณีรัตนปฏิมากร เพื่อทรงเครื่องสำหรับฤดูหนาว</b>
      </p>
      <p>เมื่อเวลา 17.00 น. วันที่ 12 พ.ย. พระบาทสมเด็จพระเจ้าอยู่หัว และ สมเด็จพระนางเจ้าฯ พระบรมราชินี เสด็จฯ พร้อมด้วย สมเด็จพระเจ้าลูกเธอ เจ้าฟ้าพัชรกิติยาภา นเรนทิทราเทพยวดี กรมหลวงราชสาริณีสิริพัชร มหาวัชรราชธิดา โดยรถยนต์พระที่นั่ง จากพระที่นั่งอัมพรสถาน พระราชวังดุสิต ไปยังพระบรมมหาราชวัง ทรงเปลี่ยนเครื่องทรงฤดูฝน พระพุทธมหามณีรัตนปฏิมากร เพื่อทรงเครื่องสำหรับฤดูหนาว และพิธีเททองหล่อเหรียญพระพุทธบุษยรัตนจักรพรรดิพิมลมณีมัย ณ พระอุโบสถวัดพระศรีรัตนศาสดาราม ในพระบรมมหาราชวัง</p>
      <figure>
        <img src="https://www.dailynews.co.th/admin/upload/20191112/news_fwxXGlcUge194844_533.jpg?v=20191114229?v=3196"/>
      </figure>
      <p>ต่อมา พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จฯ ออกจากพระอุโบสถ ไปยังมณฑลพิธีบวงสรวงสังเวยเพื่อเททองหล่อเหรียญพระพุทธบุษยรัตนจักรพรรมดิพิมลมณีมัย ตามเวลาฤกษ์ 16.00-18.00 น. ทรงจุดเทียนทอง เทียนเงิน และธูปที่โต๊ะเครื่องบวงสรวงสังเวย แล้วทรงจุดธูปหางปักที่เครื่องบวงสรวงสังเวย ขณะนี้โหรหลวงลั่นฆ้องชัย พราหมณ์เป่าสังข์ ชาวพนักงานประโคมแตร ดุริยางค์ พนักงานภูษามาลาแกว่งบัณเฑาะว์ ทรงตั้งพระราชสัตยาธิษฐาน ขอถวายเครื่องสักการะ ทรงโปรยข้าวตอกดอกไม้ที่โต๊ะเครื่องบวงสรวงสังเวย เมื่อทรงหล่อเหรียญพระพุทธบุษยรัตนจักรพรรดิพิมลมณีมัยแล้ว พระมหาราชครูพิธีศรีวิสุทธิคุณ หลั่งน้ำเทพมนตร์ วางใบมะตูม เจิมเบ้าหลอม เสด็จฯเข้าพระอุโบสถ เมื่อทรงหลั่งทักษิโณทกแล้ว เสด็จฯออกจากพระอุโบสถ ทรงพระสุหร่ายน้ำพระพุทธมนต์สรงทรงพระพุทธมหามณีรัตนปฏิมากรแก่ประชาชนที่มาเฝ้าฯ แล้วเสด็จฯ กลับ.</p>
      <figure>
        <img src="https://www.dailynews.co.th/admin/upload/20191112/news_xYfJVRLXoY194845_533.jpg?v=20191114229?v=2082"/>
      </figure>
      <figure>
        <img src="https://www.dailynews.co.th/admin/upload/20191112/news_QkcOEfZPZz200710_533.jpg?v=20191114229?v=6500"/>
      </figure>
    </article>
  </body>
</html>