<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-mozhe-povernutisya-v-parye-nastupnogo-roku-kuleba-329349_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T13:02:00+00:00"/>
    <meta property="og:title" content="Україна може повернутися в ПАРЄ наступного року — Кулеба"/>
    <meta property="og:description" content="За словами Дмитра Кулеби, в січні буде хороший шанс знову почати роботу в Парламентській асамблеї Ради Європи."/>
  </head>
  <body>
    <article>
      <h1>Україна може повернутися в ПАРЄ наступного року — Кулеба</h1>
      <h2>За словами Дмитра Кулеби, в січні буде хороший шанс знову почати роботу в Парламентській асамблеї Ради Європи.</h2>
      <address>
        <time datetime="2019-11-12T13:02:00+00:00">12 Nov 2019, 13:02</time>
      </address>
      <p>Україна може <b><a href="https://dt.ua/POLITICS/dlya-ukrayini-zalishayetsya-nepriynyatnim-povernennya-rosiyi-do-parye-razumkov-327452_.html">повернуться в Парламентську асамблею Ради Європи</a></b> у січні 2020 року, заявив віце-прем'єр з питань європейської та євроатлантичної інтеграції Дмитро Кулеба в інтерв'ю "<a href="https://www.rbc.ua/rus/news/vitse-premer-dmitriy-kuleba-nato-vstupim-1573461963.html">РБК-Україна</a>". За його словами, брати участь у жовтневій сесії ПАРЄ Україні не було сенсу.</p>
      <p>"Я вважаю, що січень – це можливість повернутися в Асамблею, показати, що ми здатні на жорсткі рішення, якщо наші інтереси жорстко ігноруються. Кидати Асамблею раз і назавжди – це категорично неправильно. Б'ють тебе – бій у відповідь. Але йти з рингу – це неправильно", - заявив Кулеба.</p>
      <p>Він додав, що українській делегації в жовтні не потрібно було їхати на сесію ПАРЄ. У той же час, Кулеба зазначив, що в січні навпаки потрібно брати участь у сесії, так як "відбудеться перезавантаження Асамблеї, зміниться голова, люди, які ногами, руками, вухами та очима повертали Росії в ПАРЄ, втратять свої посади. З'явиться шанс на оновлення".</p>
      <p>Він нагадав, що коли українська делегація відмовилася брати участь в жовтневій сесії, то президент Парламентської асамблеї Ліліан Морі Паск'є позбавила попередніх представників України всіх прав. Кулеба підкреслив, що до цього вона два роки говорила про те, що не можна нікого позбавляти ніяких прав і всі в ПАРЄ рівні.</p>
      <p>У ніч на 25 червня <b><a href="https://dt.ua/POLITICS/parye-znyala-sankciyi-delegaciyi-z-rosiyi-315520_.html">ПАРЄ зняла санкції з делегації Росії</a> </b>без будь-яких додаткових умов. Наступного дня <a href="https://dt.ua/POLITICS/povnovazhennya-rf-v-parye-povnistyu-vidnovili-315751_.html"><b>ПАРЄ відновила права російської делегації</b></a> у повному обсязі. При цьому РФ не виконала жодної умови для повернення до організації: не деокупувала українські Крим і Донбас, не звільнила всіх українських політв'язнів.</p>
      <p><a href="https://dt.ua/POLITICS/ukrayina-i-gruziya-oskarzhili-povnovazhennya-rosiyi-v-parye-315543_.html"><b>Українська та грузинська делегації оскаржили рішення про повернення РФ до ПАРЄ</b></a>, а делегація України <a href="https://dt.ua/UKRAINE/ukrayina-v-parye-prosit-radu-terminovo-zupiniti-uchast-krayini-v-organizaciyi-315550_.html"><b>відмовилася від участі в роботі асамблеї</b></a>.</p>
      <p>23 вересня сформована Верховною Радою IX скликання українська делегація <a href="https://dt.ua/POLITICS/ukrayinska-delegaciya-oficiyno-vidmovilasya-vid-osinnoyi-sesiyi-parye-324359_.html"><b>офіційно відмовилася від участі в осінній сесії ПАРЄ</b></a>. У жовтні Україна, Грузія, Литва, Латвія й Естонія <a href="https://dt.ua/POLITICS/ukrayina-gruziya-ta-krayini-baltiyi-stvorili-grupu-z-protidiyi-rosiyi-v-parye-325070_.html"><b>створили групу з протидії Росії</b></a> у Парламентській асамблеї Ради Європи.</p>
      <p>Докладніше про проблеми ПАРЄ після відновлення статусу РФ читайте у матеріалі Володимира Кравченка <a href="https://dt.ua/international/yaka-rada-taka-i-porada-315727_.html"><b>"Яка Рада, така й порада"</b></a> у тижневику "Дзеркало тижня. Україна". </p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>