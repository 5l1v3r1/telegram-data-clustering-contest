<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119207-tepic-ssp-vucic-2013-licno-posredovao-u-trgovini-oruzjem-izmedju-libije-i-slobodana-tesica?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-12T13:00:10+00:00"/>
    <meta property="og:title" content="Tepić (SSP): Vučić 2013. lično posredovao u trgovini oružjem izmedju Libije i Slobodana Tešića"/>
    <meta property="og:description" content="Potpredsednica Stranke slobode i pravde (SSP) Marinika Tepić je danas rekla da je predsednik Srbije Aleksandar Vučić 2013. godine, kao ministar odbrane, &quot;lično posredovao u trgovini oružjem izmedju sponzora SNS Slobodana Tešića i Libije&quot;.Ocenila je da je &quot;posledica tog dila&quot; pogibija službenika Ambasade Srbije u Libiji, Sladjane Stanković i Jovice Stepića 2015, i ambasadora Olivera Potežice 2017. godine. Navodeći da je na osnovu &quot;potvrde svedoka&quot; došla do novih informacija o trgovini oružjem s Libijom, ona je novinarima u Skupštini Srbiji pokazala fotografiju sa, kako je rekla, sastanka delegacija Srbije i Libije. Na fotografiju je pored Vučića, kao tadašnjeg ministra odbrane, medju članovima srpske delegacije i Slobodan Tešić, &quot;koji se tad nalazi na crnoj listi UN zbog trgovine oružjem&quot;. &quot;Po tvrdnjama svedoka, sastanak je pripreman kao da je medjudržavni, ali je Aleksandar Vučić lično zahtevao da se Slobodan Tešić ubaci u državnu delegaciju Srbije, mimo svih protokola. Ovde počinje direktno uplitanje Aleksandra…"/>
  </head>
  <body>
    <article>
      <h1>Tepić (SSP): Vučić 2013. lično posredovao u trgovini oružjem izmedju Libije i Slobodana Tešića</h1>
      <address>
        <time datetime="2019-11-12T13:00:10+00:00">12 Nov 2019, 13:00</time>
      </address>
      <p><b>Potpredsednica Stranke slobode i pravde (SSP) Marinika Tepić je danas rekla da je predsednik Srbije Aleksandar Vučić 2013. godine, kao ministar odbrane, "lično posredovao u trgovini oružjem izmedju sponzora SNS Slobodana Tešića i Libije".</b><br/><br/>Ocenila je da je "posledica tog dila" pogibija službenika Ambasade Srbije u Libiji, Sladjane Stanković i Jovice Stepića 2015, i ambasadora Olivera Potežice 2017. godine. <br/><br/>Navodeći da je na osnovu "potvrde svedoka" došla do novih informacija o trgovini oružjem s Libijom, ona je novinarima u Skupštini Srbiji pokazala fotografiju sa, kako je rekla, sastanka delegacija Srbije i Libije. Na fotografiju je pored Vučića, kao tadašnjeg ministra odbrane, medju članovima srpske delegacije i Slobodan Tešić, "koji se tad nalazi na crnoj listi UN zbog trgovine oružjem". <br/><br/>"Po tvrdnjama svedoka, sastanak je pripreman kao da je medjudržavni, ali je Aleksandar Vučić lično zahtevao da se Slobodan Tešić ubaci u državnu delegaciju Srbije, mimo svih protokola. Ovde počinje direktno uplitanje Aleksandra Vučića u trgovinu oružjem", navela je Marinika Tepić. <br/><br/>Po njenim rečima, državna firma SDPR koja je trebalo da obavi posao prodaje oružja Libiji, "povlači oružje iz fabrika namenske industrije Srbije ali ih potom prodaje firmi 'Karso' s Kipra sa kojom je povezan Slobodan Tešić".<br/><br/>"Svedoci su potvrdili da je lično Aleksandar Vučić tada bio na svečanoj večeri u Beogradu tokom koje je razgovarao s članom libijske delegacije Halidom al Šarifom, koga su SAD identifikovale kao jednog od vodja Al Kaide i koji je zbog toga bio i zatvoren oko dve godine", navela je potpredsednica Stranke slobode i pravde. <br/><br/>Upitala je da li je to "praksa i metod da privatni trgovci oružjem najpre dodju kod Vučića na kanabe, a da ih on potom, kao kontrauslugu, ubacuje kao posrednike u trgovinu oružjem, uzimajući na taj način posao državnim preduzećima poput SDPR".<br/><br/>"Da li je to metod koji treba da omogući da se ti ljudi sutra pojave i kao vlasnici naše namenske industrije", upitala je Marinika Tepić. <br/><br/>Navodeći da je Vučić prošple nedelje u intervjuu za RTS "potvrdio" da je ministar unutrašnjih poslova Nebojša Stefanović "slagao" kada je rekao da njegov otac Branko nema "nikakve" veze s firmom GIM koja trguje oružjem, ona je od predsednika Srbije zatražila da odgovori od kada je Branko Stefanović zaposlen u toj firmi i na kojim poslovima.<br/><br/>"Ta firma je u poslednje četiri godine uvećala prihod za 2.000 odsto, sa 100.000 evra na 20 miliona evra. Tražim od Vučića i da odgovori o čemu je uoči gostovanja na RTS, 15 minuta razgovarao sa zvaničnim vlasnikom firme GIM Goranom Todorovićem, šta je tada dogovorio sa poslovnim partnerom Branka Stefanovića", kazala je Marinika Tepić. <br/><br/>Dodala je da informacije dobija od uzbunjivača "i ljudi koji su vezani za MUP i koji kažeu da više ne mogu da trpe nepravdu". <br/><br/>"Od njih sam dobila i informaciju da je rashodovano oružje prodavano firmi GIM po ceni od 30 dinara po kilogramu, a imam osnovanu sumnju da se prodaje na crnom tržištu po stostruko većoj ceni, pa vi izračunajte koliko je profit od toga", navela je potpredsednica Stranke slobode i pravde.</p>
    </article>
  </body>
</html>