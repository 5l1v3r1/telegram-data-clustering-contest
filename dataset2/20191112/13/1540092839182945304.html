<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197114/petsas-ta-panepistimia-epistrefoyn-stoys-foitites-toys"/>
    <meta property="og:site_name" content="CNN.gr"/>
    <meta property="article:published_time" content="2019-11-12T13:01:06+00:00"/>
    <meta property="og:title" content="Πέτσας: Τα πανεπιστήμια επιστρέφουν στους φοιτητές τους"/>
    <meta property="og:description" content="Στα επεισόδια στην ΑΣΟΕΕ μεταξύ φοιτητών και ΜΑΤ το πρωί της Δευτέρας, αναφέρθηκε ο Στέλιος Πέτσας , κάνοντας λόγο για « εφαρμογή του νόμου και όχι επέμβαση..."/>
  </head>
  <body>
    <article>
      <h1>Πέτσας: Τα πανεπιστήμια επιστρέφουν στους φοιτητές τους</h1>
      <h2>Στα επεισόδια στην ΑΣΟΕΕ μεταξύ φοιτητών και ΜΑΤ το πρωί της Δευτέρας, αναφέρθηκε ο Στέλιος Πέτσας, κάνοντας λόγο για «εφαρμογή του νόμου και όχι επέμβαση», ενώ σε ό,τι αφορά το προσφυγικό, ο κυβερνητικός εκπρόσωπος ανακοίνωσε ότι στόχος της κυβέρνησης είναι το 2020 οι επιστροφές των μεταναστών να φτάσουν περίπου τις 10.000.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:01 , 12 November 2019 - 15:02</p>
      <p>«Η αστυνομία δεν επεμβαίνει στα πανεπιστήμια επειδή έτσι της αρέσει. Είναι εφαρμογή του νόμου και όχι επέμβαση», ανέφερε ο κ. Πέτσας, απαντώντας σε ερωτήσεις κατά τη διάρκεια της ενημέρωσης των πολιτικών συντακτών.</p>
      <p>Σε ερώτηση εάν η κυβέρνηση ανησυχεί ενόψει της <a href="https://www.cnn.gr/eidhseis/tag/44503/epeteios-polytexneioy"><b>επετείου του Πολυτεχνείου</b></a>, ο κ. Πέτσας απάντησε:</p>
      <blockquote>«Τα πανεπιστήμια ανήκουν στους φοιτητές, οι γειτονιές στους κατοίκους και οι περιουσίες στους ιδιοκτήτες τους».</blockquote>
      <p>«Η επιχειρησιακή δυνατότητα είναι θέμα της αστυνομίας. Η πολιτική βούληση συνοψίζεται στο τρίπτυχο που σας είπα», σημείωσε.</p>
      <h3>«Εκ παραδρομής η διάταξη για τη βλασφημία»</h3>
      <p>Σχετικά με τη <b>διάταξη στον <a href="https://www.cnn.gr/eidhseis/tag/34443/poinikos-kwdikas">Ποινικό Κώδικα </a></b>που αφορά τη <a href="https://www.cnn.gr/eidhseis/tag/58200/vlasfhmia"><b>βλασφημία</b></a>, τόνισε ότι θα αποσυρθεί από το νομοσχέδιο και ότι <b>είχε μπει εκ παραδρομής</b>.</p>
      <p>«Είναι υγιές οι υπουργοί να βγάζουν τέτοιες διατάξεις», πρόσθεσε, ενώ για το θέμα των <b>ωρών κοινής ησυχίας</b> επισήμανε ότι η κυβέρνηση θέλει να εφαρμόζονται οι κανόνες που προβλέπονται για την ηχορύπανση στους χώρους υγειονομικού ενδιαφέροντος.</p>
      <p>«Εμείς δεν θα πούμε στους Έλληνες τι ώρα θα βγουν έξω και τι ώρα θα διασκεδάσουν», ξεκαθάρισε, ενώ απαντώντας σε άλλη παρεμφερή ερώτηση είπε «δεν θα αλλάξουμε εμείς το ωράριο».</p>
      <p>Ερωτηθείς για την <b>επέμβαση της αστυνομίας σε νυχτερινό κέντρο διασκέδασης</b> απάντησε ότι τέτοιοι έλεγχοι γίνονταν πάντα και παρέπεμψε στην ανακοίνωση της αστυνομίας, όπου αναφέρεται ότι βρέθηκαν κοκαΐνη, ηρωίνη και συσκευάσματα.</p>
      <p>«Θέλουμε να αφήσουμε την αστυνομία να κάνει τη δουλειά της. Πρέπει να νιώθουν όλοι ότι ο νόμος θα εφαρμόζεται», πρόσθεσε, ενώ για την <a href="https://www.cnn.gr/news/ellada/story/197103/epixeirisi-ekkenosis-kateilimmenoy-ktirioy-ti-vrethike-mesa-stoys-xoroys"><b>εκκένωση κτηρίου που τελούσε υπό κατάληψη στην οδό Μπουμπουλίνας</b></a>, στην οποία διέμεναν οικογένειες προσφύγων και για το κατά πόσο υπάρχει διασύνδεση με ποινικούς ή με τρομοκρατία, υπογράμμισε ότι δεν θα κάνει σχόλιο.</p>
      <blockquote>«Η Αστυνομία κάνει τη δουλειά της και η Αντιτρομοκρατική τη δική της», σημείωσε ο κ. Πέτσας.</blockquote>
      <p>Για την κριτική του <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>και του <a href="https://www.cnn.gr/eidhseis/tag/5/tsipras"><b>Αλέξη Τσίπρα</b></a>, όσον αφορά τις <b>διατάξεις περί ασυλίας των τραπεζικών στελεχών</b>, ο κ. Πέτσας είπε πως «δεν μιλάμε για ασυλία αλλά για έλεγχο, ώστε οι συνετοί τραπεζικοί υπάλληλοι να μπορούν να κάνουν τη δουλειά τους, στον μεγάλο όγκο των κόκκινων δανείων να κάνουν ρυθμίσεις υπό την εποπτεία της Τραπέζης της Ελλάδος και του ESM».</p>
      <p>Ο κυβερνητικός εκπρόσωπος συμπλήρωσε πως τα προηγούμενα 4,5 χρόνια υπήρχε ένας φαύλος κύκλος με ακαμψία διατάξεων και μόνους ευνοημένους τα funds, στα οποία πουλήθηκαν μαζικά κόκκινα δάνεια.</p>
      <blockquote>«Εμείς σπάμε αυτόν το φαύλο κύκλο με διαφάνεια και έλεγχο από την ΤτΕ και τον Ευρωπαϊκό Μηχανισμό Σταθερότητας», συνέχισε.</blockquote>
      <h3>10.000 επιστροφές μεταναστών το 2020</h3>
      <p>Μιλώντας για το προσφυγικό-μεταναστευτικό σημείωσε ότι <b>στόχος της κυβέρνησης είναι το 2020 οι επιστροφές να φτάσουν περίπου τις 10.000, </b>«υπερπενταπλάσσιες σε σχέση με όσες έγιναν τα προηγούμενα 4,5 χρόνια» και να λειτουργήσουν κλειστές δομές.</p>
      <p>Ειδικά για τις κλειστές δομές ανέφερε ότι είναι θέμα λίγων ημερών ακόμα η χωροθέτηση και η δυναμικότητά τους, ενώ το χρονοδιάγραμμα για τη λειτουργία τους δεν θα ξεπερνά τους έξι μήνες.</p>
      <p>Ο κ. Πέτσας επανέλαβε ότι το σχέδιο της κυβέρνησης προβλέπει <b>φύλαξη των συνόρων</b>, <b>επιτάχυνση των διαδικασιών ασύλου, αύξηση των επιστροφών, κλειστές δομές</b>.</p>
      <p>«Τα διεθνοποιούμε και κουμπώνουν με την αποσυμφόρηση των νησιών προς την ενδοχώρα, με σεβασμό στις περιφέρειες που έχουν σηκώσει το μεγαλύτερο βάρος», δήλωσε.</p>
      <p>Επίσης, σχολιάζοντας δηλώσεις του Τούρκου προέδρου, <b>Ρετζέπ Ταγίπ Ερντογάν</b>, τόνισε ότι όλοι καταλαβαίνουν πως «τέτοιου είδους ρητορικές εξάρσεις απευθύνονται προς όλη την Ευρώπη και πρέπει να λάβει τα μέτρα της ώστε τέτοιες απειλές να τις καταστήσει ανενεργές».</p>
      <p>«Εμείς θα κάνουμε ό,τι μπορούμε να διατηρήσουμε την <a href="https://www.cnn.gr/eidhseis/tag/19258/symfwnia-ee-toyrkias"><b>κοινή δήλωση ΕΕ-Τουρκίας</b></a>», πρόσθεσε.</p>
      <p>Σε ερώτηση εάν η κυβέρνηση έχει γίνει αποδέκτης ενόχλησης ευρωπαϊκών χωρών και των ΗΠΑ για το άνοιγμα στην Κίνα, ο κυβερνητικός εκπρόσωπος απάντησε αρνητικά, επισημαίνοντας ότι, όπως είπε ο πρωθυπουργός, τα προηγούμενα χρόνια της κρίσης η Κίνα ήταν αξιόπιστος και μακροπρόθεσμος επενδυτής. «Θέλουμε αξιόπιστους και μακροπρόθεσμους επενδυτές στη χώρα», συμπλήρωσε.</p>
      <p>Για την επικείμενη <b>συνάντηση</b> του πρωθυπουργού, <b>Κυριάκου Μητσοτάκη</b> με τον ομόλογό του της <b>Βόρειας Μακεδονίας</b>, <b>Ζόραν Ζάεφ</b>, υποστήριξε ότι η κυβέρνηση επιμένει, στις συναντήσεις της, στη βασική πολιτική της ότι είναι προς όφελος της Ευρώπης και των χωρών των Δυτικών Βαλκανίων η ευρωπαϊκή προοπτική τους.</p>
      <p>Σχετικά με τις ενστάσεις -από την πλευρά του ΣΥΡΙΖΑ- για το νομοσχέδιο που αφορά την ψήφο των Ελλήνων του εξωτερικού, ο κυβερνητικός εκπρόσωπος είπε πως δεν έχει καμία ένδειξη ότι μπορεί κάτι να ανατρέψει την ευρεία συμφωνία που επιτεύχθηκε στη διακομματική.</p>
      <p>«Πιστεύουμε ότι είμαστε κοντά. Μετά την ολοκλήρωση της συνταγματικής αναθεώρησης θα φέρουμε το νομοσχέδιο και θα τύχει ευρείας πλειοψηφίας», υπογράμμμισε.</p>
      <p>Τέλος, αναφερόμενος στην <a href="https://www.cnn.gr/eidhseis/tag/72085/proanakritikh-epitroph-gia-novartis"><b>προανακριτική</b> </a>για την <a href="https://www.cnn.gr/eidhseis/tag/72010/ypothesh-novartis"><b>υπόθεση της </b><b>Novartis</b></a>, ο κ. Πέτσας σημείωσε ότι έχει προαναγγείλει συνεδρίαση, στις 18:00, για να καταθέσει ο κ. <b>Φρουζής</b>.</p>
      <p>«Προσδοκώ ότι και ο ΣΥΡΙΖΑ θέλει να προχωρήσουμε και να μην έχουμε την εμπειρία της προηγούμενης εβδομάδας», συμπλήρωσε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197196/kriti-mathitis-evgale-oplo-mesa-sto-sxoleio">Τρομακτικό περιστατικό στην Κρήτη: Μαθητής έβγαλε όπλο μέσα στο σχολείο</a>
        </li>
        <li>
          <a href="https://www.cnn.gr/news/politiki/story/197177/novartis-to-koyvari-ton-apokalypseon-kai-i-katathesi-toy-k-froyzi-stin-epitropi">Νοvartis: Το κουβάρι των αποκαλύψεων και η κατάθεση του Κ. Φρουζή στην επιτροπή</a>
        </li>
        <li>
          <a href="https://www.cnn.gr/news/ellada/story/197132/koinoniko-merisma-2019-se-poioys-tha-katavlithei-kai-poia-ta-kritiria">Κοινωνικό μέρισμα 2019: Σε ποιους θα καταβληθεί και ποια τα κριτήρια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/69655/stelios-petsas">ΣΤΕΛΙΟΣ ΠΕΤΣΑΣ</a>
        </li>
        <li>
          <a href="https://www.cnn.gr/eidhseis/tag/42757/asoee">ΑΣΟΕΕ</a>
        </li>
        <li>
          <a href="https://www.cnn.gr/eidhseis/tag/27952/panepisthmia">ΠΑΝΕΠΙΣΤΗΜΙΑ</a>
        </li>
        <li>
          <a href="https://www.cnn.gr/eidhseis/tag/2/astynomia">ΑΣΤΥΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/38/antitromokratikh">ΑΝΤΙΤΡΟΜΟΚΡΑΤΙΚΗ</a>
        </li>
        <li>
          <a href="https://www.cnn.gr/eidhseis/tag/6792/polytexneio">ΠΟΛΥΤΕΧΝΕΙΟ</a>
        </li>
        <li>
          <a href="https://www.cnn.gr/eidhseis/tag/44503/epeteios-polytexneioy">ΕΠΕΤΕΙΟΣ ΠΟΛΥΤΕΧΝΕΙΟΥ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/59665/asylia-trapeziton">ΑΣΥΛΙΑ ΤΡΑΠΕΖΙΤΩΝ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/73732/epistrofes-metanaston">ΕΠΙΣΤΡΟΦΕΣ ΜΕΤΑΝΑΣΤΩΝ</a>
        </li>
        <li>
          <a href="https://www.cnn.gr/eidhseis/tag/368/retzep-tagip-erntogan">ΡΕΤΖΕΠ ΤΑΓΙΠ ΕΡΝΤΟΓΑΝ</a>
        </li>
        <li>
          <a href="https://www.cnn.gr/eidhseis/tag/19258/symfwnia-ee-toyrkias">ΣΥΜΦΩΝΙΑ ΕΕ-ΤΟΥΡΚΙΑΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/72010/ypothesh-novartis">ΥΠΟΘΕΣΗ NOVARTIS</a>
        </li>
        <li>
          <a href="https://www.cnn.gr/eidhseis/tag/72085/proanakritikh-epitroph-gia-novartis">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ NOVARTIS</a>
        </li>
        <li>
          <a href="https://www.cnn.gr/eidhseis/tag/41334/epistrofh-metanaston">ΕΠΙΣΤΡΟΦΗ ΜΕΤΑΝΑΣΤΩΝ</a>
        </li>
        <li>
          <a href="https://www.cnn.gr/eidhseis/tag/58200/vlasfhmia">ΒΛΑΣΦΗΜΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197185/snapshot/20029118.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197183/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197196/snapshot/423593.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197165/snapshot/dnt.jpg"/>
      </figure>
    </article>
  </body>
</html>