<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/kisebb-atrendezodest-mert-az-ellenzeknel-a-nezopont"/>
    <meta property="og:site_name" content="infostart"/>
    <meta property="article:published_time" content="2019-11-12T13:56:00+00:00"/>
    <meta property="og:title" content="Kisebb átrendeződést mért az ellenzéknél a Nézőpont"/>
    <meta property="og:description" content="Az önkormányzati választás után is őrzi jelentős előnyét a Fidesz-KDNP, melynek politikáját a választási részvételüket biztosra ígérő szavazók 52 százaléka támogatja. Az ellenzéki pártok szoros háziversenyét ezúttal másik párt vezeti."/>
  </head>
  <body>
    <article>
      <h1>Kisebb átrendeződést mért az ellenzéknél a Nézőpont</h1>
      <address><time datetime="2019-11-12T13:56:00+00:00">12 Nov 2019, 13:56</time> by <a rel="author">Infostart</a></address>
      <h3>Az önkormányzati választás után is őrzi jelentős előnyét a Fidesz-KDNP, melynek politikáját a választási részvételüket biztosra ígérő szavazók 52 százaléka támogatja. Az ellenzéki pártok szoros háziversenyét ezúttal a Momentum Mozgalom vezeti.</h3>
      <p>A Momentum Mozgalom 13 százalékot érne el egy most vasárnap esedékes választáson listán, de a Demokratikus Koalíció (11 százalék) és a Jobbik (9 százalék) is szorosan ott áll mögöttük - derül ki a Nézőpont Intézet Magyar Nemzet számára készült, októberi közvélemény-kutatásából.</p>
      <p>Az önkormányzati választás utáni időszakban készült felmérésből az is kiderült, hogy Budapesten – az európai parlamenti választás eredményhez hasonlóan – a Fidesz-KDNP a legnépszerűbb párt továbbra is, 39 százalékos támogatottsággal a biztos szavazók körében.</p>
      <figure>
        <img src="https://infostart.hu/images/site/articles/inline/2019/11/1573563068-23LonDRnB_md.jpg"/>
      </figure>
      <p>A legerősebb ellenzéki erő a Momentum Mozgalom lett, amely 20 százalékon áll a fővárosban, őket a DK követi 15 százalékos eredménnyel. Az MSZP-P országos eredményéhez képest itt jobban szerepel és 9 százalékon áll. Budapesten kívül a kormánypártok eredménye és ellenzéki pártokkal szemben meglévő előnye nagyobb. A fővároson kívül 55 százalékon áll jobboldali koalíció. Vidéken –csakúgy,mint Budapesten – a Momentum volt a legerősebb ellenzéki párt (12 százalék), mögöttük ismét a DK végzett (10 százalék).</p>
      <blockquote>Amíg a fővárosban az összevont ellenzék pártjait 60 százalék támogatja, addig a lakosság többségét adó vidéken 44 százalék.</blockquote>
      <p>Ahogy az önkormányzati választást megelőzően, úgy most is magasvolt a politikailag aktív, de pártpreferenciával nem rendelkezők aránya országosan. A Nézőpont Intézet legutóbbi felmérésében a teljes népességen belül 17 százalék volt az aktívak aránya, 9 százalék pedig az inaktívmegkérdezetteké.</p>
      <p>
        <i>A Nézőpont Intézet közvélemény-kutatása 2019. október 14. és október 27. között készült 2300 fő személyes megkérdezésével. A minta reprezentatív a 18 évesnél idősebb lakosságra nem, kor, régió, településtípus és iskolai végzettség szerint. 2300 fős mintanagyság és 95 százalékos megbízhatósági szint esetén a mintavételi hiba 2,1 százalék.</i>
      </p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>