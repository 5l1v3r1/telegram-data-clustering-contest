<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/verhovna-rada-pidtrimala-kriminalizaciyu-nezakonnogo-vidobutku-burshtinu-639424.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T13:21:06+00:00"/>
    <meta property="og:title" content="Верховна Рада підтримала криміналізацію незаконного видобутку бурштину"/>
    <meta property="og:description" content="Нардепи зробили крок до врегулювання видобутку бурштину в Україні"/>
  </head>
  <body>
    <article>
      <h1>Верховна Рада підтримала криміналізацію незаконного видобутку бурштину</h1>
      <address>
        <time datetime="2019-11-12T13:21:06+00:00">12 Nov 2019, 13:21</time>
      </address>
      <h4>Нардепи зробили крок до врегулювання видобутку бурштину в Україні</h4>
      <p>Верховна Рада України в першому читанні підтримала законопроєкт № 2240 про врегулювання питань видобутку бурштину. Відповідне рішення підтримали 342 нардепа.</p>
      <p>Зокрема, пропонується Кримінальний кодекс України доповнити статтею 240, згідно з якою незаконне видобування, збут, придбання і перевезення бурштину караються штрафом від 3 до 10 тисяч неоподатковуваних мінімумів доходів громадян (51 тис. - 17 тис. гривень). Також може застосовуватися захід у вигляді обмеження свободи на термін від 3 до 6 років або позбавлення волі на той самий строк з конфіскацією майна.</p>
      <p>Ті ж дії, вчинені повторно або у великих розмірах, або на територіях чи об'єктах природно-заповідного фонду, караються позбавленням волі на строк від 4 до 7 років з конфіскацією майна.</p>
      <p>Сприяння посадової особи з використанням службового становища карається позбавленням волі на строк від 5 до 8 років з конфіскацією майна. Перелічені вище дії, які спричинили тяжкі наслідки (збитки понад 85 тис. гривень), караються позбавленням волі на строк від 5 до 7 років з позбавленням права обіймати певні посади чи займатися певною діяльністю на строк до 5 років.</p>
      <p>Крім того, законопроєкт пропонує врегулювати відносини щодо користування надрами з метою видобутку бурштину, припинення незаконного видобутку бурштину, зростання рівня життя населення в місцях видобутку бурштину, забезпечення охорони навколишнього природного середовища та рекультивації земель.</p>
      <p>Раніше <a href="https://glavcom.ua/news/kabmin-vnis-do-radi-tri-zakoni-pro-vidobutok-burshtinu-631163.html">Кабмін вніс до Ради три закони про видобуток бурштину</a>. </p>
      <p>Зокрема, на початку жовтня на сайті парламенту було зареєстровано наступні проєкти законів:</p>
      <ul>
        <li>№2240 «Про внесення змін до деяких законодавчих актів України щодо врегулювання питання видобутку бурштину»,</li>
        <li>№2241 «Про внесення зміни до статті 252 Податкового кодексу України щодо впорядкування розміру ставки рентної плати за користування надрами для видобутку бурштину»,</li>
        <li>№2242 «Про внесення змін до Бюджетного кодексу України щодо розподілу рентної плати за користування надрами для видобутку бурштину».</li>
      </ul>
      <p>Раніше повідомлялося, що на Рівенщині <a href="https://glavcom.ua/country/criminal/na-rivenshchini-vidkrili-ponad-sotnju-provadzhen-shchodo-nezakonnogo-vidobutku-burshtinu-623608.html">відкрили понад сотню проваджень</a> щодо незаконного видобутку бурштину.</p>
      <related>
        <a href="https://glavcom.ua/video/yak-viglyadav-miting-za-prodazh-zemli-foto-i-video-z-pid-parlamentu-639366.html"/>
        <a href="https://glavcom.ua/news/nardepi-prosyat-ryaboshapku-zvilniti-odioznogo-prokurora-gpu-kulika-dokument-639381.html"/>
        <a href="https://glavcom.ua/news/nardep-kiva-priyshov-u-radu-v-kostyumi-dzhokera-foto-639388.html"/>
      </related>
    </article>
  </body>
</html>