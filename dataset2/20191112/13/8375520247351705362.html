<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-rekonstruyuyut-shche-odnu-gilku-shvidkisnogo-tramvaya-foto-639423.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-12T13:23:07+00:00"/>
    <meta property="og:title" content="У Києві реконструюють ще одну гілку швидкісного трамвая (фото)"/>
    <meta property="og:description" content="На лінії на Михайлівську Борщагівку замінять колії і побудують нові станції"/>
  </head>
  <body>
    <article>
      <h1>У Києві реконструюють ще одну гілку швидкісного трамвая (фото)</h1>
      <address>
        <time datetime="2019-11-12T13:23:07+00:00">12 Nov 2019, 13:23</time>
      </address>
      <h4>На лінії на Михайлівську Борщагівку замінять колії і побудують нові станції</h4>
      <p>У Києві розпочалася реконструкція гілки швидкісного трамвая на Михайлівську Борщагівку. Її побудували ще у 80-х роках минулого сторіччя і з того часу жодного разу капітально не ремонтували.</p>
      <p>Про це повідомив гендиректор КП «Київпастранс» Дмитро Левченко на своїй сторінці у <a href="https://www.facebook.com/permalink.php?story_fbid=765332267221431&amp;id=100012339939767">Facebook</a>.</p>
      <p>Увесь процес передбачає два етапи робіт:</p>
      <ul>
        <li>реконструкція колій із заміною та ремонтом усіх супутніх до них об’єктів;</li>
        <li>будівництво повноцінних станцій за прикладом «вул. Генерала Потапова».</li>
      </ul>
      <p>«Наразі ми вже замінили колії на ділянці до зупинки «б-р Кольцова», сьогодні тривають роботи неподалік наступної зупинки – «вул. Зодчих». До речі, рейки ми кріпимо на шпали за допомогою спеціальних залізничних скоб на гумовій прокладці, завдяки яким рівень шуму знижується», - розповів Левченко.</p>
      <p>Також розпочалося прокладання нової кабельної каналізації оптичних та телефонних кабелів. Далі – заміна контактних опор, елементів підвіски, ремонт проїжджої частини та благоустрій території.</p>
      <p>У межах реконструкції, окрім будівництва станцій, передбачене влаштування нових регульованих пішохідних переходів через колії.</p>
      <p>1 з 3<br/><a href="https://glavcom.ua/kyiv/news/u-kijevi-rekonstruyuyut-shche-odnu-gilku-shvidkisnogo-tramvaya-foto-639423.html#">на весь екран згорнути</a></p>
      <figure>
        <img src="https://glavcom.ua/img/gallery/6394/23/670114_big.jpg"/>
      </figure>
      <figure>
        <img src="https://glavcom.ua/img/gallery/6394/23/670115_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>«Ви нас часто запитуєте, чому ми не ремонтували колії влітку, коли рух лінією був призупинений. Відповідаємо – ремонтували: ми вже замінили «криві» поблизу станцій «Площа Перемоги» і «Польова», замість дерев’яних шпал поклали нові бетонні. Також були замінені автоматичні стрілки на станції «Гната Юри», - зазначив Левченко.</p>
      <p>Він додав, що весь 10-тисячний колектив Київпастрансу перепрошує у мешканців Борщагівки за певні незручності, які спричинені реконструкцією колій.</p>
      <p>Нагадаємо, 30 вересня <a href="https://glavcom.ua/kyiv/news/u-kijevi-vidnovleno-robotu-liniji-shvidkisnogo-tramvaya-video-628844.html">було відновлено роботу оновленої Борщагівської гілки швидкісного трамвая.</a></p>
      <p>Як повідомив депутат Київської міської Ради Олександр Пабат, хоча рух швидкісних трамваїв №1 і №3 відновився після майже тримісячного ремонту, але <a href="https://glavcom.ua/kyiv/news/meshkancyam-borshchagivki-zagrozhuje-transportna-blokada-do-2022-roku-629492.html">транспортна блокада Борщагівки може відновитися і буде діяти до 2020 і 2022 років.</a></p>
      <p>Київпастранс 17 жовтня за результатами тендера <a href="https://glavcom.ua/kyiv/news/na-remont-borshchagivskoji-liniji-tramvaya-potratyat-shche-mayzhe-100-mln-grn-635316.html">уклало угоду з ТОВ «Енергоспецремонт» про реконструкцію та будівництво трамвайної лінії на 98,41 млн грн.</a></p>
      <related>
        <a href="https://glavcom.ua/kyiv/news/u-kijevi-vvodyatsya-novi-pravila-koristuvannya-metropolitenom-639387.html"/>
        <a href="https://glavcom.ua/kyiv/news/u-kijevi-na-zupinci-zagorivsya-troleybus-foto-638583.html"/>
        <a href="https://glavcom.ua/kyiv/news/e-kvitok-u-kijevi-de-pridbati-yak-popovniti-i-yak-koristuvatisya-637561.html"/>
      </related>
    </article>
  </body>
</html>