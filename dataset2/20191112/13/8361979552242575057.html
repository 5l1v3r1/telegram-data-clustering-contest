<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/zakonoproekt-pro-rinok-kapitalu-gotuye-sistemni-zmini-yaki-same-poyasnyuye-zasnovnik-icu-kostyantin-stecenko-50053046.html"/>
    <meta property="og:site_name" content="НВ"/>
    <meta property="article:published_time" content="2019-11-12T13:00:00+00:00"/>
    <meta property="og:title" content="Законопроект про ринок капіталу: прийняти не можна відкласти"/>
    <meta property="og:description" content="Системні зміни у регулюванні ринків капіталу. Подробиці"/>
  </head>
  <body>
    <article>
      <h1>Законопроект про ринок капіталу: прийняти не можна відкласти</h1>
      <h2>Системні зміни у регулюванні ринків капіталу. Подробиці</h2>
      <address><time datetime="2019-11-12T13:00:00+00:00">12 Nov 2019, 13:00</time> by <a rel="author">Костянтин Стеценко</a></address>
      <p>Цього тижня Верховна Рада в черговий раз планує розглянути законопроект про ринок капіталу (№ 2284). Він пережив багато перипетій: подавався до Верховної Ради під різними номерами у різних редакціях, пройшов чимало обговорень, в тому числі, з залученням професійних учасників ринку. Ми, як один з них, сподіваємось, що законопроект нарешті буде ухвалено. Він запроваджує системні зміни у регулюванні ринків капіталу, необхідні для розвитку українського фінансового сектору та його інтеграції на глобальному рівні.</p>
      <p>
        <b>Зокрема, законопроект:</b>
      </p>
      <p>- <b>розширює перелік інфраструктурних учасників,</b> які забезпечують діяльність ринку;</p>
      <p>- <b>розділяє інвесторів на кваліфікованих і некваліфікованих </b>та встановлює різні до них вимоги;</p>
      <p>- <b>збільшує перелік інструментів інвестування для пенсійних фондів, </b>що дозволить збільшити прибутковість НПФ та, відповідно, їх привабливість для українців;</p>
      <p>- <b>запроваджує нові для України, але поширені на світових ринках, фінансові інструменти,</b> такі як зелені облігації, деривативні контракти та деривативні цінні папери (опціонні сертифікати, фондові варранти, депозитарні розписки, кредитні ноти).</p>
      <p>
        <b>Найголовніші новації ринку деривативів:</b>
      </p>
      <p>- бізнес та фінансові посередники отримують інструменти хеджування ринкових ризиків; у тому числі, запроваджуються важливі механізми — «остаточність розрахунків» (settlement finality) та «ліквідаційний неттінг» (close-out netting);</p>
      <p>- з’являється правове поле, що регулює відносини, пов’язані як з біржовими, так і з позабіржовими деривативами.</p>
      <p>
        <b>Від учасників ринку це також потребуватиме зусиль</b>
      </p>
      <p>- Необхідно буде з урахуванням міжнародної практики та правил Міжнародної асоціації свопів та деривативів (International Swaps and Derivatives Association, ISDA), розробити локалізовану генеральну угоду щодо фінансових трансакцій, які здійснюються на неорганізованому ринку;</p>
      <p>- Також потрібно буде впровадити національні стандарти проведення операцій РЕПО у відповідності з GMRA (Global Master Repurchase Agreement) асоціації International Capital Market Association (ICMA).</p>
      <p>
        <b>Захист прав інвесторів</b>
      </p>
      <p>Ще однією важливою рисою законопроекту є впровадження захисту прав інвесторів у відповідності до вимог Європейського Союзу.</p>
      <p>Окремий розділ законопроекту присвячений захисту прав власників облігацій та покликаний зміцнити довіру до цього сегменту ринку. Зокрема, запровадження механізмів адміністратора випуску та зборів власників облігацій, а також врегулювання процедур у випадку неплатоспроможності чи ліквідації емітента (в тому числі, визначення поняття дефолту) можуть істотно підвищити інтерес до корпоративних облігацій. Це зробить більш прогнозованими і регульованими відносини між інвесторами та емітентом, створить можливість діяти узгоджено та впливати на емітента, зокрема при виникненні несприятливих для кредиторів подій. Такі механізми є абсолютно новими для нашого ринку, але є успішною та розповсюдженою світовою практикою.</p>
      <p>
        <b>Вимоги до розкриття інформації</b>
      </p>
      <p>Поліпшення вимог до розкриття інформації з боку емітентів дозволить інвесторам краще орієнтуватися у фінансових інструментах, оцінювати емітентів, їх фінансовий стан, напрямки та стратегію їх розвитку, пов’язані з ними ризики. Крім того, це підвищить конкуренцію серед емітентів, стимулюватиме їх до більшої прозорості й сприятиме недопущенню до ринку недобросовісних позичальників.</p>
      <p>У той самий час деякі норми законопроекту, на мій погляд, <b>потребують доопрацювання </b>після ухвалення в першому читанні. Зокрема, доопрацювання вимагають певні процедурні моменти з отримання ліцензій та реєстрації (як, наприклад, реєстрація проспектів емісії приватними акціонерними товариствами), питання розкриття інформації (в тому числі приватними акціонерними товариствами), імперативності вимог до системи корпоративного управління професійних учасників, уточнення механізмів settlement finality та close-out netting по угодах між нерезидентами та резидентами, які не є інвестиційними фірмами, та операції з ОВДП між професійними учасниками та їх клієнтами.</p>
    </article>
  </body>
</html>