<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Israel-etiquetar-fabricats-territoris-palestins_0_2342765815.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T13:29:58+00:00"/>
    <meta property="og:title" content="La justícia europea obliga Israel a indicar l'origen dels aliments fabricats en colònies als territoris ocupats"/>
    <meta property="og:description" content="El Tribunal de Luxembug al·lega que el consumidor té dret a tenir prou informació per prendre decisions ètiques"/>
  </head>
  <body>
    <article>
      <h1>La justícia europea obliga Israel a indicar l'origen dels aliments fabricats en colònies als territoris ocupats</h1>
      <h2>El Tribunal de Luxembug al·lega que el consumidor té dret a tenir prou informació per prendre decisions ètiques</h2>
      <address>
        <time datetime="2019-11-12T13:29:58+00:00">12 Nov 2019, 13:29</time>
      </address>
      <p>Israel haurà de detallar clarament l'origen dels aliments produïts als territoris ocupats palestins –Gaza, Cisjordània, Jerusalem Est i els alts del Golan– que es comercialitzin a la Unió Europea. Ho ha dictaminat aquest dimarts el Tribunal de Justícia de la UE, que al·lega que etiquetar-los com a productes fabricats a Israel "induiria a error" als consumidors. El tribunal argumenta que els territoris palestins tenen un "estatut internacional propi i diferent" i que Israel hi té presència "en qualitat d'estat ocupant". Els jutges han considerat que seria "enganyós" per al consumidor comercialitzar els productes produïts en colònies com si fossin fabricats a Israel o indicant només que procedeixen de territoris palestins.</p>
      <p>
        <a href="https://www.ara.cat/internacional/Letiquetatge-productes-territoris-ocupats-Israel_0_1465653634.html">L'etiquetatge dels productes de territoris ocupats per Israel, en 6 claus</a>
      </p>
      <p>El tribunal va més lluny i esgrimeix també consideracions ètiques. "Els assentaments establerts en algun dels territoris ocupats per l'Estat d'Israel materialitzen una política de trasllat de població que aquest estat aplica fora del seu territori contravenint les normes del dret internacional humanitari. "La informació que es faciliti als consumidors els ha de permetre prendre decisions amb coneixement de causa i tenir especialment en compte no només consideracions sanitàries, econòmiques, ecològiques o socials sinó també consideracions ètiques o relatives al respecte al dret internacional", diu la sentència.</p>
      <p>El Tribunal de Luxemburg rebutja amb aquesta decisió la demanda d'un productor de vi israelià, el celler Vignoble Psagot, i l'Organització Jueva Europea, que es van querellar contra el govern francès sobre l'etiquetatge dels seus productes procedents dels alts del Golan, Cisjordània i Jerusalem Est. Un reglament del ministeri de Finances francès exigeix des del 2016 la menció "assentament israelià", al costat de la indicació geogràfica.</p>
      <p>El Consell d'Estat francès haurà de resoldre ara definitivament el litigi seguint el criteri del tribunal europeu, que és vinculant per a tots els països de la UE.</p>
    </article>
  </body>
</html>