<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/rodolfo_sancho-ministerio_del_tiempo-tve_0_2342765845.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T13:16:41+00:00"/>
    <meta property="og:title" content="Rodolfo Sancho es reincorpora a 'El Ministerio del Tiempo'"/>
    <meta property="og:description" content="La quarta temporada de la sèrie s'estrenarà l'any que ve"/>
  </head>
  <body>
    <article>
      <h1>Rodolfo Sancho es reincorpora a 'El Ministerio del Tiempo'</h1>
      <h2>La quarta temporada de la sèrie s'estrenarà l'any que ve</h2>
      <address>
        <time datetime="2019-11-12T13:16:41+00:00">12 Nov 2019, 13:16</time>
      </address>
      <p>Rodolfo Sancho formarà part del repartiment de la quarta temporada d'<i> El Ministerio del Tiempo</i>. Ho ha anunciat aquest dimarts Televisió Espanyola, <a href="https://www.ara.cat/media/Ministerio-Tiempo-roda-quarta-temporada_0_2342165763.html">l'endemà que comencés el rodatge</a> dels nous episodis de la sèrie. Sancho tornarà a interpretar el Julián, un dels agents del ministeri que van formar el trio protagonista durant la primera temporada i la primera meitat de la segona. En aquell moment, Sancho <a href="https://www.ara.cat/media/reobre-portes-del-temps_0_1806419347.html">va abandonar el projecte</a> per centrar-se en la sèrie d'Antena 3 <i> Mar de plástico</i>, i ja no es va reincorporar a la tercera etapa perquè no va arribar a un acord amb la productora. </p>
      <p>Durant la seva absència, el seu espai el va ocupar el personatge de Pacino, interpretat per Hugo Silva, que segons TVE continuarà apareixent en els nous episodis. La cadena no ha precisat quin pes tindrà cada personatge en la nova etapa, però el creador de la sèrie, Javier Olivares, ha advertit que "no hi seran tots tota l'estona". </p>
      <figure>
        <iframe data-src="https://twitter.com/olivares_javier/status/1194240559931625472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>També reapareixerà a la sèrie Aura Garrido (Amelia), que va desaparèixer al tram final de la tercera temporada per un "compromís personal". Nacho Fresneda mantindrà el paper d'Alonso, i també reprendran els seus personatges Macarena García, Jaime Blanch, Cayetana Guillén Cuervo, Juan Gea,  Francesca Piñón,  Julián Villagrán i  Susana Córdoba. En els nous capítols, els protagonistes visitaran èpoques com la de la Movida Madrileña<i>  </i>o el Siglo de Oro. </p>
      <p>La sèrie, dirigida per Marc Vigil i produïda per Globomedia i Onza Entertainment, es va estrenar el 2015. La tercera temporada es va emetre el 2017, i fins a principis d'aquest any TVE no <a href="https://www.ara.cat/media/ministerio_del_tiempo-tve-quarta-temporada_0_2199980111.html">va confirmar que en rodaria nous episodis</a>, que es podran veure durant el 2020. La nova temporada anirà acompanyada d'una preqüela en format digital "plena de sorpreses reveladors" i que ajudarà els seguidors de la sèrie a "situar-se en el marc dels nous capítols". </p>
    </article>
  </body>
</html>