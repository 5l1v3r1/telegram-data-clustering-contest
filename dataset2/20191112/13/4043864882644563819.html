<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231748/"/>
    <meta property="og:site_name" content="Українська правда"/>
    <meta property="article:published_time" content="2019-11-12T13:31:51+00:00"/>
    <meta property="og:title" content="На кнопкодавстві спіймали нардепа, який сам пропонував за це саджати"/>
    <meta property="og:description" content="Нардеп з фракції “Опозиційної платформи – За життя” Василь Німченко порушив процедуру особистого голосування. Це четвертий факт кнопкодавства у Верховній Раді України 9-го скликання. Відео, фото"/>
  </head>
  <body>
    <article>
      <h1>На кнопкодавстві спіймали нардепа, який сам пропонував за це саджати</h1>
      <address>
        <time datetime="2019-11-12T13:31:51+00:00">12 Nov 2019, 13:31</time>
      </address>
      <p>Нардеп з фракції "Опозиційної платформи – За життя" Василь Німченко порушив процедуру особистого голосування. Це четвертий факт кнопкодавства у Верховній Раді України 9-го скликання.</p>
      <p><b>Джерело: </b>рух <a href="https://www.chesno.org/post/3684/">ЧЕСНО</a></p>
      <p><b>Деталі: </b>Повідомляється, що Німченко натиснув на дві кнопки "за" на ранковому пленарному засіданні 12 листопада під час голосування за основу за законопроєкт №2299 нардепів від "Слуги народу" щодо вдосконалення освітньої діяльності у сфері вищої освіти.</p>
      <figure>
        <iframe src="https://www.youtube.com/embed/HPxKgwvx2Wk" width="640" height="360" data-service="Youtube" scrolling="no"/>
      </figure>
      <p>Рух звертає увагу, що цей депутат є співавтором законопроєкту <a href="https://w1.c1.rada.gov.ua/pls/zweb2/webproc4_1?pf3511=66409">1127</a> про кримінальну відповідальність депутатів за кнопкодавство. Зокрема, йдеться про позбавлення волі на строк до 2 років за повторне неперсональне голосування. Цікаво, що коли голосували за цей проєкт, Німченко в Раду не прийшов.</p>
      <p>ЧЕСНО помітив, що під час голосування за проєкт 2299 24 з 44 парламентаріїв ОПЗЖ утрималися, а "за" проголосували лише п’ятеро членів цієї фракції: Німченко, Тарас Козак, Микола Скорик, Вадим Столар і Нестор Шуфрич.</p>
      <figure>
        <img src="https://img.pravda.com/images/doc/f/f/ffe800c-2.png"/>
      </figure>
      <figure>
        <img src="https://img.pravda.com/images/doc/1/6/1652d9d-3.png"/>
      </figure>
      <p>За інформацією руху, для Німченка це вже не перше кнопкодавство: нардеп щонайменше один раз порушив процедуру особистого голосування у Верховній Раді 8-го скликання.</p>
      <p>
        <b>Нагадаємо:</b>
      </p>
      <ul>
        <li>29 жовтня Верховна Рада ухвалила в першому читанні законопроєкт №2148, яким пропонується запровадити штрафи за <a href="https://www.pravda.com.ua/news/2019/10/29/7230372/">неперсональне голосування</a>.</li>
        <li>За даними руху <a href="https://www.chesno.org/post/1188/">ЧЕСНО</a>, лише за 2018 рік 140 депутатів кнопкодавили 1270 разів. І це тільки ті випадки, які були зафіксовані представниками ЗМІ та громадянського суспільства.</li>
      </ul>
      <related>
        <a href="https://www.pravda.com.ua/news/2019/11/12/7231738/"/>
        <a href="https://www.pravda.com.ua/news/2019/11/12/7231728/"/>
        <a href="https://www.pravda.com.ua/news/2019/11/12/7231727/"/>
      </related>
    </article>
  </body>
</html>