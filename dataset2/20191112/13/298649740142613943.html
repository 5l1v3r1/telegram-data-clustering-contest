<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/scienza-e-innovazione/2019/11/12/vega-torner%c3%a0-sulla-rampa-di-lancio-entro-il-primo-trimestre-2020-pn_20191112_00194/"/>
    <meta property="og:site_name" content="Askanews"/>
    <meta property="article:published_time" content="2019-11-12T13:20:16+00:00"/>
    <meta property="og:title" content="Vega tornerà sulla rampa di lancio entro il primo trimestre 2020"/>
    <meta property="og:description" content="Roma, 12 nov. (askanews) – Vega tornerà sulla rampa di lancio entro il primo trimestre del prossimo anno. Il lanciatore di Avio è fermo da luglio a causa di un’anomalia che ha causato il fallimento della missione VV15 e la perdita del payload, il Falcon Eye un satellite per l’osservazione della Terra commissionato da Emirati […]"/>
  </head>
  <body>
    <article>
      <h1>Vega tornerà sulla rampa di lancio entro il primo trimestre 2020</h1>
      <h2>A Ministeriale Esa si discuterà anche il futuro del lanciatore</h2>
      <address>
        <time datetime="2019-11-12T13:20:16+00:00">12 Nov 2019, 13:20</time>
      </address>
      <figure>
        <img src="http://www.askanews.it/wp-content/uploads/2019/11/20191112_142006_D171E87D.jpg"/>
      </figure>
      <p>Roma, 12 nov. (askanews) – Vega tornerà sulla rampa di lancio entro il primo trimestre del prossimo anno. Il lanciatore di Avio è fermo da luglio a causa di un’anomalia che ha causato il fallimento della missione VV15 e la perdita del payload, il Falcon Eye un satellite per l’osservazione della Terra commissionato da Emirati Arabi Uniti ed Airbus.</p>
      <p>“In relazione all’anomalia del lanciatore Vega lo scorso mese di luglio, il nostro lavoro procede in modo efficace e nei tempi previsti con il supporto di Esa ed Arianespace, – ha dichiarato l’amministratore delegato di Avio Giulio Ranzo in occasione dell’approvazione dei risultati del Gruppo nei primi 9 mesi di quest’anno – con l’obiettivo di tornare al volo entro il primo trimestre del 2020 nel rispetto dei requisiti di sicurezza e affidabilità”.</p>
      <p>Nel corso del 2019 – si legge su Global Science, il quotidiano online dell’Agenzia spaziale italiana – Avio ha continuato a lavorare allo sviluppo di Vega C, l’evoluzione di Vega che aumenterà la capacità di carico dai 1500 chili attuali fino ai 2200 e il cui lancio inaugurale è previsto nel primo semestre del 2020. Nel dettaglio, sono stati completati i test di qualifica dei nuovi motori P120C e Zefiro40, rispettivamente primo stadio comune a Vega C e Ariane 6 e secondo stadio di Vega C.</p>
      <p>Contemporaneamente, l’azienda di Colleferro ha sviluppato diverse tecnologie, come il prototipo del nuovo motore M10 a Ossigeno liquido-Metano per il futuro Vega E e la configurazione del dispenser Ssms, in grado di portare simultaneamente in orbita numerosi piccoli satelliti. Lo scorso ottobre, Arianespace e Esa hanno siglato un accordo per il lancio a bordo di Vega del satellite Biomass nel 2022 che fornirà mappe globali della quantità di carbonio immagazzinata dalle foreste del pianeta grazie all’analisi dell’assorbimento e del rilascio di anidride carbonica dovuti all’utilizzo dei combustibili fossili e alla deforestazione.</p>
      <p>Nel corso della prossima ministeriale Esa, in programma a Siviglia il 27 e 28 novembre prossimo, si discuterà del futuro e dei finanziamenti di molti programmi spaziali, tra cui anche Vega C e il booster P120C. Avio ha dichiarato che sia il motore sia il lanciatore verranno costruiti utilizzando nuovi materiali e processi di produzioni più automatizzati e semplici in gradi di consentire un’ulteriore riduzione dei costi.</p>
    </article>
  </body>
</html>