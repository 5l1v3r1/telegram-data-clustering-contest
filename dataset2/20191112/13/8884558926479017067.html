<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/bliza-se-tudi-moski-zacetek"/>
    <meta property="og:site_name" content="Primorske novice"/>
    <meta property="article:published_time" content="2019-11-12T13:54:03+00:00"/>
    <meta property="og:title" content="Bliža se tudi moški začetek"/>
    <meta property="og:description" content="Prvoligaški namiznoteniški spored je bil tokrat precej okrnjen. Dekleta izolskega Arrigonija bodo tekmo šestega kroga odigrala šele 17. novembra, moško prvenstvo še miruje, pomembno zmago v boju za obstanek pa so dosegla dekleta Mahle Letrike iz Vrtojbe."/>
  </head>
  <body>
    <article>
      <h1>Bliža se tudi moški začetek</h1>
      <address><time datetime="2019-11-12T13:54:03+00:00">12 Nov 2019, 13:54</time> by <a rel="author">Igor Mušič</a></address>
      <p>
        <b>Prvoligaški namiznoteniški spored je bil tokrat precej okrnjen. Dekleta izolskega Arrigonija bodo tekmo šestega kroga odigrala šele 17. novembra, moško prvenstvo še miruje, pomembno zmago v boju za obstanek pa so dosegla dekleta Mahle Letrike iz Vrtojbe.</b>
      </p>
      <figure>
        <img src="https://static.primorske.si/foto/highres/gnweb/719440_260-mozetic.jpg"/>
        <figcaption>Tina Mozetič Foto: Igor Mušič</figcaption>
      </figure>
      <p>Zaradi nastopa kadetske in mladinske reprezentance na odprtem prvenstvu Madžarske so bile odigrane le tri tekme šestega prvoligaškega kroga za ženske. Ljubljana je z zmago nad Kemo na vrhu lestvice prehitela Arrigoni. Izolanke - sicer branilke naslova - bodo tekmo z Vesno odigrale 17. novembra. Tri dni prej bo odigrana še zaostala tekma med Kajuhom Slovanom in Interdiskontom.</p>
      <p>Oči primorskih ljubiteljev namiznega tenisa so bile tako uprte predvsem v Preserje, kjer je pri neposrednem tekmecu za obstanek gostovala Mahle Letrika iz Vrtojbe. Nalogo je opravila z odliko, saj je zmagala s 5:1. Pričakovano zanesljiva je bila izkušena <b>Tina Mozetič</b>, ki je dvakrat zmagala brez izgubljenega niza, posebno pohvalo pa si zasluži mlada <b>Eva Cerkvenič</b>. Tudi ona je zmagala dvakrat. Posebej pomembno je bilo, da je v drugem dvoboju zdržala pritisk Polone Letnar, ki je v nizih vodila že z 2:0, a je Primorka nato dosegla popoln preobrat. Eno točko je prispevala še <b>Lara Kompara</b>.</p>
      <p>Po maratonskih zapletih, ki trajajo že od konca pomladi, se kot kaže vendarle bliža tudi začetek tekmovanja v prvi moški ligi, katere edini primorski član je izolski Arrigoni. Gordijski vozel različnih obtoževanj o neregularnih razmerah pomladanskih prvoligaških kvalifikacij je presekal ljubljanski Kajuh Slovan, ki je sklenil, da ne bo odigral povratne tekme kvalifikacij za uvrstitev v prvo ligo z novomeškim ŠD Su. Ta bi po sklepu Namiznoteniške zveze Slovenije morala biti 9. novembra. Če se ne bo zgodilo še kaj nepredvidenega, bo torej v naslednjih dneh steklo tudi moško prvenstvo.</p>
    </article>
  </body>
</html>