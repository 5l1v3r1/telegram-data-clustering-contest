<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-13-19/din-nou-pe-picioare-barbatul-operat-la-oradea-de-coxartroza-bilaterala-printr-o-tehnica-revolutionara-s-a-recuperat-complet-152738.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T13:01:00+00:00"/>
    <meta property="og:title" content="Din nou pe picioare: Bărbatul operat la Oradea de coxartroză bilaterală printr-o tehnică revoluționară s-a recuperat complet! (VIDEO)"/>
    <meta property="og:description" content="Bărbatul operat la Oradea printr-o tehnică revoluţionară de coxartroză bilaterală s-a recuperat complet! La cinci luni după ce a fost operat la Oradea prin abord direct anterior minim invaziv, bilateral simultan, un pacient cu coxartroză s-a întors deja la muncă şi chiar s-a apucat să-şi construiască o casă."/>
  </head>
  <body>
    <article>
      <h1>Din nou pe picioare: Bărbatul operat la Oradea de coxartroză bilaterală printr-o tehnică revoluționară s-a recuperat complet! (VIDEO)</h1>
      <address><time datetime="2019-11-12T13:01:00+00:00">12 Nov 2019, 13:01</time> by <a rel="author" href="https://www.ebihoreanul.ro/contact/Raluca%20Avram#redactia_form" target="_blank">Raluca Avram</a></address>
      <figure>
        <img src="https://cdn.ebihoreanul.ro/static/gallery_big/06_montaj1.jpg"/>
        <figcaption>O NOUĂ ŞANSĂ. În urmă cu 5 luni, Tiberiu Silaghi ajungea pe mâinile dr. Jorgaq Tona (medalion) deplasându-se cu greu, în două cârje (foto 1). A doua zi de la operaţie (foto 2) umbla deja pe holul spitalului cu o singură cârjă, iar acum (foto 3) chiar poate să alerge</figcaption>
      </figure>
      <p>
        <b>Ani la rândul s-a chinuit, abia reuşind să umble, după ce o coxartroză bilaterală l-a adus în cârje. Acum, la doar 5 luni de la operaţie, începe să alerge. Ba chiar s-a întors la muncă şi a început să-şi construiască şi o casă!</b>
      </p>
      <p>Operat printr-o <a href="https://www.ebihoreanul.ro/stiri/ultima-or-31-6-13-20/lasa-carja-si-umbla-un-bolnav-scapa-de-carje-in-timp-record-printr-o-operatie-revolutionara-in-premiera-pentru-vestul-tarii-la-oradea-galerie-foto-video-149597.html">tehnică revoluţionară</a> în luna iunie la Oradea, de către chirurgul ortoped Jorgaq Tona de la Spitalul Pelican, sătmăreanul Tiberiu Silaghi a început o viaţă nouă. Pe picioarele lui...</p>
      <p>
        <b>Operaţie în premieră</b>
      </p>
      <p>La 51 de ani, Tiberiu a început o viaţă nouă. Tâmplar de meserie, din cauza unei coxartroze ce-i "măcina" ambele şolduri, ajunsese să nu mai poată monta cum trebuie o simplă masă. Medicamentele nu-l mai ajutau, făcea injecţii în ture de câte 5, de 2-3 ori pe lună, iar gândul operaţiei îl chinuia. Întâi, ar fi trebuit să opereze un şold, apoi pe celălalt şi se gândea cu groază că îl aşteaptă un concediu medical de cel puţin un an.</p>
      <p>"Umblam cu cârje, în ultimele 3-4 luni nici 10 centimetri nu mai puteam ridica piciorul. Făceam paşi mici, de 10-15-20 cm, şi aveam dureri cumplite în ambele picioare", povestea pacientul <b>BIHOREANULUI</b>, în luna iunie, la doar câteva zile după intervenţia care l-a pus pe picioare.</p>
      <p>
        <b>Acces la tehnică</b>
      </p>
      <p>Tot citind, a aflat de o nouă tehnică, cu o recuperare mult mai rapidă, care se face la Oradea. Aşa a ajuns pe mâna tânărului chirurg ortoped Jorgaq "Iorgo" Tona <i>(foto)</i>, de la Spitalul Pelican, singurul medic din Oradea şi printre puţinii din România specializaţi în intervenţii de protezare de şold prin abord direct anterior minim invaziv.</p>
      <figure>
        <img src="https://www.ebihoreanul.ro/user_files/06_Tona.jpg"/>
      </figure>
      <p>Prin acest procedeu, pacientul nu este nevoit să stea pe o parte, ca în cazul operaţiei "tradiţionale". Folosind instrumente speciale, curbate, printr-o incizie minoră, de 8-10 cm, medicul "intră" în corpul pacientului pe calea cea mai naturală şi cel mai puţin agresivă, îndepărtând - şi nu tăind - muşchii. "Printre beneficii se numără faptul că incizia este mică pentru pacient, adică cu sângerare puţină. Durerea e mai mică, pentru că nu se taie nervii, iar netăindu-se niciun muşchi, înseamnă, chirurgical, o recuperare mult mai bună şi, evident, mult mai rapidă", explica medicul.</p>
      <p>Când dr. Tona i-a spus că ar putea fi eligibil nu doar pentru operaţia prin noua metodă, ci chiar pentru operarea ambelor şolduri într-o singură intervenţie - fapt ce însemna mult mai puţin timp pentru recuperare şi dureri mai mici - lui Tiberiu nu i-a venit să creadă. A "împuşcat doi iepuri dintr-o lovitură". Prin metoda clasică, n-ar fi avut o asemenea şansă.</p>
      <p>
        <b>"Ştiu să alerg"</b>
      </p>
      <p>Operaţia, denumită artroplastie totală de şold, cu abord direct anterior minim invaziv, bilateral simultan, este foarte rară, dată fiind complexitatea ei. Intervenţia a fost realizată - în premieră pentru zona de vest a ţării - pe 29 mai, de dr. Jorgaq Tona, asistat de dr. Gabor Janositz, din Ungaria, la Spitalul Pelican, şi a durat 3 ore.</p>
      <p>Rezultatul a fost spectaculos. A doua zi, Tiberiu stătea deja în picioare, susţinut de cârje, a treia zi s-a bazat pe o singură cârje, iar acum poate chiar şi să alerge! În vreme ce alţi pacienţi, operaţi prin tehnica "tradiţională", se recuperează foarte greu, sătmăreanul a venit miercurea trecută la control entuziasmat. "Totul e în regulă şi mă simt foarte, foarte bine. Am şi alergat, aşa, puţin, n-am abuzat, dar am încercat să văd cum e. Ştiu să alerg şi în faţă şi în spate", spune el jovial. Şi nu a folosit din întâmplare cuvântul "ştiu". Cum boala i-a îngrădit ani buni libertatea de mişcare, practic a învăţat să meargă şi să alerge din nou.</p>
      <p>Mai are de lucrat la antrenarea muşchilor atrofiaţi şi la tendoane, dar acum e fericit. "După două săptămâni de la operaţie, am lăsat cârja de tot, am făcut un pic de fizioterapie, iar de atunci nu am mai avut probleme. Nici nu am făcut foarte multă recuperare, vreo 10 zile, dar am devenit activ foarte, foarte repede. După două luni şi jumătate mi-am revenit de tot!".</p>
      <p>
        <b>Pus pe fapte</b>
      </p>
      <p>Tiberiu s-a întors la serviciu, ba chiar s-a apucat să-şi construiască împreună cu familia o casă. Dacă anul trecut, în vremea asta, abia se putea mişca, acum este sprinten şi e bucuros că poate să ajute. "Suntem la faza de fundaţie. Acum nu mă mai sprijin de nimic, pot să fac orice, să mă aplec, să mă ridic... Normal, nu fac haltere, dar sunt foarte bine", spune el cu umor.</p>
      <p>Cel mai fericit este că acum poate să fie alături de soţie şi de cele două fiice. Cea mai mică e în clasa a patra şi, din cauza bolii, nici n-a putut s-o ţină-n braţe când era micuţă. "Şi ea e aşa de bucuroasă... Acum putem face multe lucruri împreună. Mergem la plimbări, inclusiv cu bicicleta, şi împreună cu toată familia facem tot ce n-am reuşit în atâţia ani...", povesteşte Tiberiu, recunoscător.</p>
      <p>
        <b>Rezultate excelente</b>
      </p>
      <p>Dr. Jorgaq este mândru că operaţia a fost un real succes. Tiberiu e, deocamdată, primul pacient care a beneficiat de artroplastie totală de şold, cu abord direct anterior minim invaziv, bilateral simultan, dar lista este deschisă.</p>
      <p>"Acest tip de intervenţie are beneficiile ei, demonstrate. Se vede la acest pacient, care azi poate să facă tot ce îşi doreşte. Uite că se poate! Nu sunt multe de zis, uite, rezultatele sunt excelente", afirmă chirurgul, care, miercurea trecută şi-a filmat pacientul, pentru a-i urmări evoluţia. Dacă n-ai şti că a fost operat, bărbatul din imagini pare doar un om liniştit, care umblă sprinten, bucurându-se de viaţă...</p>
      <p>
        <i>
          <b>Vezi mai jos evoluția lui Tiberiu în cele 5 luni de la operație!</b>
        </i>
      </p>
      <figure>
        <iframe src="https://www.youtube.com/embed/k_-Wpn9KXW0" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152738">Descarcă fişiere video!</a>
      </p>
    </article>
  </body>
</html>