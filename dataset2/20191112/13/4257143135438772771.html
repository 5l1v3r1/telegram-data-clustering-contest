<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/12/lekapcsoltak-a-temelini-atomeromu-egyes-blokkjat"/>
    <meta property="og:site_name" content="infostart"/>
    <meta property="article:published_time" content="2019-11-12T13:09:00+00:00"/>
    <meta property="og:title" content="Lekapcsolták a temelíni atomerőmű egyes blokkját"/>
    <meta property="og:description" content="A csehországi Temelínben lekapcsolták az atomerőmű egyes blokkját. „Erre azért volt szükség, mert valószínűleg a külső hőmérséklet kilengései miatt rezegni kezdett a turbina” – tájékoztatott Marek Sviták, az erőmű szóvivője."/>
  </head>
  <body>
    <article>
      <h1>Lekapcsolták a temelíni atomerőmű egyes blokkját</h1>
      <address><time datetime="2019-11-12T13:09:00+00:00">12 Nov 2019, 13:09</time> by <a rel="author">Infostart / InfoRádió - Kiss Balázs (Pozsony)</a></address>
      <h3>A csehországi Temelínben lekapcsolták az atomerőmű egyes blokkját. „Erre azért volt szükség, mert valószínűleg a külső hőmérséklet kilengései miatt rezegni kezdett a turbina” – tájékoztatott Marek Sviták, az erőmű szóvivője. Az üzemzavar állítólag nem befolyásolja a nukleáris biztonságot.</h3>
      <p>Rendkívüli leállásra kényszerültek a temelíni atomerőműben, miután az elmúlt hétvégén problémát észleltek a szakemberek az egyes blokkban. A reaktor teljesítményét 30 százalékra csökkentették. Marek Sviták, az atomerőmű szóvivője nem tudta megmondani, mikor indítják újra a generátort, mert minden az ellenőrzés eredményétől függ.</p>
      <p>A szóvivő a sajtó kérdéseire azt bizonygatta, a külső hőmérséklet változása valószínűleg a turbina megnövekedett vibrációja miatt következett be, de a Cseh Atomenergia Hivatalt értesítették a történtekről.</p>
      <blockquote>„A temelíni turbinák a világ egyetlen ilyen eszközei, prototípusok, és rezgéseiket az atomerőmű üzembe helyezése óta felügyelik”</blockquote>
      <p>– tájékoztatott Marek Sviták, hozzátéve, hogy minden tervezett leállásnál ellenőrzik a turbinákat és szinte mindig kiegyensúlyozzák azokat. Megemlítette ugyanakkor, hogy a Dukovany erőmű turbinái stabilabbak.</p>
      <p>Zdeněk Tipek, a Cseh Atomenergia Hivatal Nukleáris Biztonsági Osztályának igazgatója a ČTK állami hírügynökségnek azt nyilatkozta, hogy a külső hőmérsékleti ingadozások által keletkezett üzemzavar nincs befolyással a nukleáris biztonságra. A szakemberek hétfőn nekiláttak a turbina ellenőrzésének, a további teszteket csak akkor tudják elvégezni, ha a turbina kihűl, és leállítják a reaktort. Ezektől az eredményektől függnek a további intézkedések.</p>
      <ul>
        <li>A Magyarországtól mintegy 270 kilométerre található Temelíni atomerőmű a legnagyobb villamosenergia-termelő Csehországban, az ország energiaszükségletének ötödét elégíti ki.</li>
        <li>2000 decemberében helyezték üzembe az osztrák környezetvédők tiltakozásának ellenére.</li>
        <li>2001-ben a cseh kormány kötelezettséget vállalt, hogy megnöveli az erőmű biztonsági szintjét, és folyamatosan tájékoztatja ezirányú intézkedéseiről az osztrák partnert. Ausztria cserébe nem gördített akadályokat Csehország uniós csatlakozásának útjába, de Bécs azóta is folyamatosan hangot ad aggodalmának a temelíni atomerőmű biztonságát illetően.</li>
      </ul>
      <p>
        <i>Nyitókép: MTI/EPA/Filip Singer</i>
      </p>
    </article>
  </body>
</html>