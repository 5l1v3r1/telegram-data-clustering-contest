<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/mpouz/683771/zilefto-kentima-markoulaki-protopappa-sto-poios-fovatai-ti-virtzi"/>
    <meta property="og:site_name" content="enikos.gr"/>
    <meta property="article:published_time" content="2019-11-12T13:02:00+00:00"/>
    <meta property="og:title" content="Ζηλευτό «κέντημα» Μαρκουλάκη-Πρωτόπαππα στο «Ποιος φοβάται τη Βιρτζίνια Γουλφ»"/>
    <meta property="og:description" content="Ο Κωνσταντίνος Μαρκουλάκης έχει κερδίσει μια σειρά από εντυπωσιακότατες υποκριτικές «νίκες» στην γόνιμη πορεία του και δεν είναι λίγες και οι σκηνοθετικές «νίκες» του.."/>
  </head>
  <body>
    <article>
      <h1>Ζηλευτό «κέντημα» Μαρκουλάκη-Πρωτόπαππα στο «Ποιος φοβάται τη Βιρτζίνια Γουλφ»</h1>
      <address>
        <time datetime="2019-11-12T13:02:00+00:00">12 Nov 2019, 13:02</time>
      </address>
      <p>ΑΠΑΓΟΡΕΥΜΕΝΗ ΑΤΖΕΝΤΑ</p>
      <p>Του ΒΑΣΙΛΗ ΜΠΟΥΖΙΩΤΗ</p>
      <p>Ο Κωνσταντίνος Μαρκουλάκης έχει κερδίσει μια σειρά από εντυπωσιακότατες υποκριτικές «νίκες» στην γόνιμη πορεία του και δεν είναι λίγες και οι σκηνοθετικές «νίκες» του, με πιο πρόσφατη και πιο μεγάλη αυτή στον«Οιδίποδα Τύραννο»που κέρδισε κοινό και ειδήμονες με τον Δημήτρη Λιγνάδη σε ρεσιτάλ ερμηνείας. Ο πήχης σηκώθηκε πιο ψηλά κι ο ακάματος καλλιτεχνικά δημιουργός πετυχαίνει ένα ακόμα «χρυσό», με την διπλή του «νίκη» στο «Ποιος φοβάται τη Βιρτζίνια Γουλφ»-υπογράφει με δεινότητα τη σκηνοθεσία του «διαμαντιού»του Άλμπι και «γίνεται»με οίστρο ο Τζωρτζ του-ίσως από τους πιο πλήρεις Τζωρτζ που έχουμε δει στη χώρα μας! Ο Μαρκουλάκης ωρίμασε καλλιτεχνικά και μας καθηλώνει με μια άρτια παράσταση πολλών καρατίων,μια παράσταση εύρυθμη και ατμοσφαιρική,μια παράσταση που κόβει την ανάσα και προσφέρει μέθεξη στο κοινό. «Φωτίζει» έξοχα το θρυλικό αριστούργημα του σύγχρονου θεάτρου, που ακροβατεί έξοχα ανάμεσα στην κωμωδία, το παράλογο και την τραγωδία και υπογραμμίζει τη σημαντικότητά του! Μεγάλος «άσσος» της παράστασής της είναι η θεϊκή μετάφραση της πολύτιμης Τζένης Μαστοράκη:ένα αριστούργημα. Πολύτιμοι αρωγοί του είναι και η καίρια Αθανασία Σμαραγδή που έχει φτιάξει έναν συγκλονιστικό χώρο-σκηνικό,ο Αλέκος Γιάνναρης που έχει κάνει έξοχους φωτισμούς,η Μαρία Κοντοδήμα που έχει ντύσει σωστά τους ηθοποιούς και κυρίως ο Μίνως Μάτσας που υπογράφει την θαυμάσια μουσική που «ντύνει» μοναδικά την εξαιρετική αυτή παράσταση.</p>
      <figure>
        <img src="http://media.enikos.gr/data/photos/683771_ba958f8f90-8d2b5d676589e3a3.jpg"/>
      </figure>
      <p>ΚΕΝΤΑ υποκριτικά ο Μαρκουλάκης. «Γίνεται»ο Τζωρτζ του Άλμπι. Ο παραιτημένος καθηγητής ιστορίας σε Πανεπιστήμιο που ζει με τη γυναίκα του,την Μάρθα,κόρη του Πρύτανη με την οποία δεν παύουν να αλληλοσπαράσσονται, παίζοντας επικίνδυνα «παιχνίδια»τόσο μεταξύ τους,όσο και με τους καλεσμένους του. Κεντά ο Μαρκουλάκης, κεντά και η σπουδαία Μαρία Πρωτόπαππα. Ξέρει να επιλέγει παρτενέρ ο πολυτάλαντος δημιουργός και εδώ...χτυπά φλέβα. Η σκηνική «χημεία»του με την Πρωτόπαππα, είναι σπάνια.Ακόμα και οι σιωπές τους-τα βλέμματά τους κόβουν την ανάσα. Ο Μαρκουλάκης με την Πρωτόππα δεν παίζουν τους ρόλους.Γίνονται αυτοί με ζηλευτό τρόπο που δεν μπορεί παρά να συγκλονίσει και τον πιο δύσκολη θεατή.Γίνονται ο Τζωρτζ και η Μάρθα που στήνουν όλα τα παιχνίδια αλληλοεξόντωσης, που εμπλέκουν τον Νικ και τη Χάνι, το νεαρό ζευγάρι που καλούν στο σπίτι τους,που στήνουν παγίδες, που ξεσκίζουν και ξεσκίζονται γιατί μόνον έτσι επιβιώνουν. Είναι παντρεμένοι πάνω από είκοσι χρόνια, κι η οικειότητα τους, όπως πάντα, γεννά περιφρόνηση. Μετά από μια δεξίωση του πατέρα της, η Μάρθα προσκαλεί το νεαρό ζευγάριστο σπίτι τους γιατί «ο Μπαμπάς είπε να τους φερθούμε καλά». Στο ξημέρωμα, όταν το πάρτι τελειώσει, κανείς τους δεν είναι πια ο ίδιος. Κι ό,τι έχει γκρεμιστεί, πρέπει να χτιστεί ξανά, με θεμέλιο την αλήθεια. Και την αγάπη. Συναρπάζουν οι Μαρκουλάκης-Πρωτόπαππα, αλλά εξαιρετικοί είναι πλάι τους και οι Προμηθέας Αλειφερόπουλος –Ντάνη Γιαννακοπούλου στους ρόλους του Νικ και της Χάνι.Έχουν μέτρο,συνέπεια,ακρίβεια κι αποτελεσματικότητα Ο Αλειφερόπουλος με την καθοδήγηση του Μαρκουλάκη πετυχαίνει την πιο άρτια ερμηνεία του και η Γιαννακοπούλου «ανθίζει» υποκριτικά.Το κουαρτέτο του έξοχα «κουρδισμένο».Μην χάσετε αυτή την τέλεια παράσταση που ανήκει στις καλύτερες της φετινής σεζόν-όσες έχουν ξεκινήσει,έστω...</p>
      <related>
        <h4>σχετικά άρθρα</h4>
        <a href="http://www.enikos.gr/mpouz/683091/ta-prota-klik-apo-tin-laidi-makveth-tou-mntsensk-pou-anevazei-o-f%0A%20%20%20%20%0A"/>
        <a href="http://www.enikos.gr/mpouz/682845/apokleistikes-pozes-apo-ti-mideia-pou-erchetai-sto-thiseion%0A%20%20%20%20%0A"/>
        <a href="http://www.enikos.gr/mpouz/682629/o-lignadismageirevei-perses-gia-tin-epidavro-me-koniordou-kai-kou%0A%20%20%20%20%0A"/>
        <a href="http://www.enikos.gr/mpouz/682298/oi-protes-photografies-kappa-mesimerli-apo-to-talgko-pou-erchetai%0A%20%20%20%20%0A"/>
        <a href="http://www.enikos.gr/mpouz/681085/me-ta-matia-ton-megalon-koritsion-oi-protes-photografies%0A%20%20%20%20%0A"/>
        <a href="http://www.enikos.gr/mpouz/678514/bikame-stis-proves-tou-o-dromos-perna-apo-mesa-ki-echoume-apoklei%0A%20%20%20%20%0A"/>
        <a href="http://www.enikos.gr/mpouz/678344/bikame-stis-proves-tou-polemos-kai-eirini-pou-skinothetei-i-ioli-%0A%20%20%20%20%0A"/>
        <a href="http://www.enikos.gr/mpouz/683552/ta-prota-klik-apo-tin-filodoxi-bomponiera%0A%20%20%20%20%0A"/>
        <a href="http://www.enikos.gr/mpouz/683522/oi-protes-photografies-apo-to-the-music-of-the-night-pou-etoimaze%0A%20%20%20%20%0A"/>
      </related>
    </article>
  </body>
</html>