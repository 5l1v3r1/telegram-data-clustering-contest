<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/12/653609/"/>
    <meta property="og:site_name" content="Економічна правда"/>
    <meta property="article:published_time" content="2019-11-12T13:07:00+00:00"/>
    <meta property="og:title" content="Парламент призначив Шапрана новим членом Ради Нацбанку"/>
    <meta property="og:description" content="Верховна Рада призначила новим членом Ради Національного банку Віталія Шапрана замість Тимофія Милованова."/>
  </head>
  <body>
    <article>
      <h1>Парламент призначив Шапрана новим членом Ради Нацбанку</h1>
      <address>
        <time datetime="2019-11-12T13:07:00+00:00">12 Nov 2019, 13:07</time>
      </address>
      <p>Верховна Рада призначила новим членом Ради Національного банку Віталія Шапрана замість Тимофія Милованова.</p>
      <p>Оскільки Шапран має замінити в Раді НБУ Тимофія Милованова, якого 7 липня 2016-го призначали на п'ять років, то термін його майбутніх повноважень в Раді Нацбанку завершиться через півтора року - 7 липня 2021 року.</p>
      <p>Віталій Шапран є членом виконкому "Українського товариства фінансових аналітиків". Закінчив Київський національний економічний університет, має дві фінансово-економічних освіти за спеціальністю "фінанси і банківська справа".</p>
      <p>З січня 2007 року - заступник директора, головний фінансовий аналітик рейтингового агентства "Експерт-Рейтинг". З 2013 року радник директора РА.</p>
      <p>З жовтня 2010 очолив рейтинговий комітет Української асоціації по захисту інвесторів кредиторів і страхувальників.</p>
      <p>У липні 2014 року його переобрали до складу громадської ради при НКЦПФР, де очолив комітет з відкритості фондового ринку.</p>
      <p>Також на початку 2015 року увійшов до складу однієї з робочих груп експертній раді Фонду гарантування вкладів фізичних осіб.</p>
      <p>
        <b>Нагадаємо:</b>
      </p>
      <p>
        <i>Верховна Рада звільнила Тимофія Милованова з посади члена Ради Національного банку України у зв'язку з його призначенням у Кабінет міністрів.</i>
      </p>
      <p>Економічна правда</p>
    </article>
  </body>
</html>