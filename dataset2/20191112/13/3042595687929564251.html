<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sammenlikner-haaland-med-legende/71810878"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T13:23:26+00:00"/>
    <meta property="og:title" content="Sammenlikner Haaland med legende"/>
    <meta property="og:description" content="Erling Braut Haaland stjal mye av oppmerksomheten på dagens pressekonferanse med landslagssjefen."/>
  </head>
  <body>
    <article>
      <h1>Sammenlikner Haaland med legende</h1>
      <h2>Erling Braut Haaland stjal mye av oppmerksomheten på dagens pressekonferanse med landslagssjefen.</h2>
      <address><time datetime="2019-11-12T13:23:26+00:00">12 Nov 2019, 13:23</time> by <a rel="author">Magnus Gamlem</a></address>
      <p>Norge skal møte Færøyene førstkommende fredag på Ullevaal, før turen går til Malta og bortekamp den påfølgende mandagen.</p>
      <p>Det norske landslagets håp om å kvalifisere seg til EM gjennom gruppespillet henger i en syltynn tråd. Både Romania og Sverige ligger foran på tabellen, og kun et mirakel av dimensjoner kan redde Norge. Trolig blir Nations League eneste mulighet. Der møter Norge mest sannsynlig Serbia.</p>
      <p>Første motstander er uansett Færøyene, og det er foreløpig solgt 11 000 billetter til kampen.</p>
      <h3>Forklarte Johansen-forfall</h3>
      <p>Stefan Johansen måtte melde forfall til landslaget på grunn av en skade. Likevel spilte han 90 minutter for klubblaget Fulham.</p>
      <p>Det første Lagerbäck gjorde på dagens pressekonferanse var å oppklare den situasjonen.</p>
      <p>- Stefan er en av dem som er mest lojal til landslaget. Han har en type knebesvær som gjør at han må få en behandling og så noen ukers hvile, og jeg syntes det var helt OK at han gjør det nå, sa Lagerbäck.</p>
      <p>- Vi visste ikke at han skulle spille i helgen, og det visste han heller ikke selv, men om klubben hans vurderte det som best at han spilte en kamp til før han fikk behandlingen så er det helt greit.</p>
      <p>Også Martin Ødegaard måtte melde forfall, men Lagerbåack vet ikke nøyaktig hvor lenge Ødegaard er ute.</p>
      <p>- Det vet jeg ikke. Han sa selv at han håper å være klar til neste liga kamp.</p>
      <h3>Lagerbäcks råd til Haaland</h3>
      <p>Erling Braut Haaland er i storform og blir ryktet til en rekke storklubber. Akkurat nå er han førstevalg i Salzburg og scorer jevnt og trutt. I en større klubb kan spilletid bli et større problem, men Haaland har foreløpig ikke spurt Lagerbäck til råds.</p>
      <p>
        <b>- Først må han spørre meg om jeg skal gi ham et råd. Generelt sier jeg at de må vurdere situasjonen de er i, så må de vurdere det private, sosiale og det fotballmessige. Er det en bra klubb å gå til? Hva er sjansene for spilletid? Kan jeg trives sosialt der?, sier svensken.</b>
      </p>
      <p>Landslagssjefen ser konturene av en svensk legende i Haaland.</p>
      <p>- Han har et ganske klart syn på hva som gjør at man lykkes som spiss og kommer til sjanser. Det er best når jeg handler intiutivt, sier han. Det er ofte det som gjør at spisser gjør det bra. Det er en klar klokhet som han har. Mange spisser møter og søker ball, mens andre søker etter der man har best mulighet til å score. Jeg sammenlikner ham med Henrik Larsson, som er en av de beste jeg har sett uten ball, sa Lagerbäck på pressekonferansen.</p>
      <p>Larsson spilte i klubber som Celtic, Barcelona og Manchester United. Spissen har 106 landskamper og 37 mål for Sverige.</p>
      <figure>
        <img src="https://dbstatic.no/71811403.jpg?imageId=71811403&amp;x=0&amp;y=15.909090909091&amp;cropw=100&amp;croph=48.737373737374&amp;width=321&amp;height=193"/>
        <figcaption><b>LEGENDE:</b> Larsson banket inn mål for Sverige. Foto: NTB scanpix Vis mer</figcaption>
      </figure>
      <p>- Jeg håper han holder beina på jorda, og skjønner at det ikke går an å score et eller to mål hver kamp. Men jeg opplever at han er smart på det, sier svensken.</p>
    </article>
  </body>
</html>