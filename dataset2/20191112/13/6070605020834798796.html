<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PP-Catalunya-Suma-Ciutadans-catalanes_0_2342765844.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T13:07:45+00:00"/>
    <meta property="og:title" content="El PP torna a oferir la fórmula Catalunya Suma a Ciutadans de cara a les catalanes"/>
    <meta property="og:description" content="Alejandro Fernández nega que vulgui fer una opa al partit i defensa que junts multiplicarien els resultats"/>
  </head>
  <body>
    <article>
      <h1>El PP torna a oferir la fórmula Catalunya Suma a Ciutadans de cara a les catalanes</h1>
      <h2>Alejandro Fernández nega que vulgui fer una opa al partit i defensa que junts multiplicarien els resultats</h2>
      <address>
        <time datetime="2019-11-12T13:07:45+00:00">12 Nov 2019, 13:07</time>
      </address>
      <p>Després d'haver guanyat prop de 86.000 vots a les eleccions del 10-N (n'ha sumat 286.302), que li han permès <a href="https://www.ara.cat/politica/resultats-eleccions-generals-2019-10-novembre-pp_0_2342165817.html">esgarrapar un segon escó</a>, el PP es prepara per a un possible avançament electoral a Catalunya. Aquest dimarts el líder del grup parlamentari conservador, Alejandro Fernández, ha reeditat la <a href="https://www.ara.cat/politica/PP-Catalunya-Suma-Cs-electoral_0_2288771204.html">fórmula de Catalunya Suma</a>, una coalició amb Cs. La formació taronja sempre s'hi ha negat fins ara, però després de la debacle del partit a les urnes de diumenge, que va portar <a href="https://www.ara.cat/politica/Rivera-dimiteix-despres-debacle-Cs-desfeta-ciutadans-dimissio-albert_0_2342165867.html">Albert Rivera a dimitir ahir</a>, el PP veu marge per tornar a fer l'oferta. </p>
      <p>"No és el moment de fer una opa a Ciutadans ni a cap altra formació política –ha dit Fernández–, sinó d'apostar per la unitat constitucionalista a partir de la generositat". Així, ha considerat que Cs "es va equivocar a Catalunya al no acceptar" la seva proposta de coalició electoral, Catalunya Suma. "Aquesta plataforma –ha recalcat– tindria representació a les 4 províncies amb fins a 9 diputats, quan ara en tenim quatre".</p>
      <p>Per aquest motiu, el dirigent conservador ha expressat que ja ha escrit a la líder de Cs a Catalunya, Lorena Roldán, per demanar-li una reunió per treballar "sobre un projecte que s'ha de basar en l'enfortiment del moviment constitucionalista a Catalunya". En el mateix sentit, el PP ha començat a reunir-se amb representants de diferents col·lectius, unes trobades d'on sortirà, ha explicat el diputat, una base per redactar el llibre blanc de Catalunya Suma.</p>
      <p>Tot i que Fernández no s'ha mostrat "partidari de fer cordons sanitaris", el diputat ha afirmat que l'oferta per ara es dirigeix a Cs i no a Vox. Tampoc al PSC: "Ens agradaria, va estar a l'altura en el 6 i 7 de setembre, però en els últims temps ha decidit apartar-se del constitucionalisme".</p>
    </article>
  </body>
</html>