<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/kraftig-regn-har-bidratt-til-okning-i-vannskader/71810076"/>
    <meta property="og:site_name" content="Dinside"/>
    <meta property="article:published_time" content="2019-11-12T13:07:55+00:00"/>
    <meta property="og:title" content="Kraftig regn har bidratt til økning i vannskader"/>
    <meta property="og:description" content="Kraftig regn på kort tid har bidratt til at det er registrert vannskader for 2,3 milliarder kroner i boliger og hytter, ifølge Finans Norge."/>
  </head>
  <body>
    <article>
      <h1>Kraftig regn har bidratt til økning i vannskader</h1>
      <h2>Kraftig regn på kort tid har bidratt til at det er registrert vannskader for 2,3 milliarder kroner i boliger og hytter, ifølge Finans Norge.</h2>
      <address><time datetime="2019-11-12T13:07:55+00:00">12 Nov 2019, 13:07</time> by <a rel="author">NTB / Redaksjonen (Dinside.no)</a></address>
      <p>Tallet på 2,3 milliarder kroner utgjør en økning på 5 prosent sammenlignet med samme periode i fjor.</p>
      <related>
        <a href="https://www.dinside.no/bolig/vi-dusjer-oss-til-vannskader/61057360"/>
      </related>
      <p>I september var det vannskader for 400 millioner kroner på landsbasis. Nesten 300 millioner kroner skyldes været.</p>
      <p>Dette er ifølge Finans Norges ferske skadestatistikk for årets tredje kvartal 2019.</p>
      <p>– Det er særlig snakk om vanninntrenging utenfra og tilbakeslag fra avløpsrør, der vannet går tilbake og inn i boligen, sier kommunikasjonssjef Stine Neverdal i Finans Norge.</p>
      <p>Nesten 40 prosent av erstatningene hittil i år skyldes nedbør, vanninntrenging utenfra og stopp i avløp.</p>
      <p>Nå når det dessuten fryser på, bør du være obs på å tømme utekrana for å unngå at den fryser - og i verste fall fører til <a href="https://www.dinside.no/bolig/tom-utekrana-na/71748684">vannskader inne i veggen, råder forsikringsselskapet If</a>.</p>
      <h3>- Større fare for vannskade enn innbrudd og brann</h3>
      <p>Ifølge Finans Norge, vil de fleste av oss komme til å oppleve minst en vannskade i løpet av livet.</p>
      <related>
        <a href="https://www.dinside.no/bolig/vannskade-da-bor-du-handle-raskt/61534518"/>
      </related>
      <p>Neverdal tilføyer at det er en større sannsynlighet for å få en vannskade enn innbrudd og brann til sammen.</p>
      <p>
        <b>I gjennomsnitt oppdages en vannskade hvert åttende minutt i norske hjem, ifølge Finans Norge.</b>
      </p>
      <p>– Det er større sannsynlighet for å få en vannskade enn innbrudd og brann til sammen. I gjennomsnitt oppdages en vannskade hvert åttende minutt i norske hjem, sier Neverdal.</p>
      <p>– Sett på tilstrekkelig varme når du reiser bort på ferie, eller på helgetur nå i vinter. Dette er viktig for å unngå frostsprengte rør. Forhåpentligvis passer folk godt på både hytter og hus i vinter, sier Neverdal.</p>
      <p>Ifølge skadestatistikken, har det totalt vært mange vannskader, men færre brannskader. Hittil i år har det også vært mer tyveri av og fra motorkjøretøy, mens det er noe færre glasskader.</p>
      <related>
        <a href="https://www.dinside.no/bolig/redd-for-a-fa-vann-i-kjelleren-da-kan-dette-vaere-redningen/60804260"/>
      </related>
    </article>
  </body>
</html>