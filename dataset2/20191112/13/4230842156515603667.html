<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191112-navishho-pidpryyemtsyam-kasovyj-aparat-i-yak-pratsyuvatyme-systema-keshbekiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-12T13:37:09+00:00"/>
    <meta property="og:title" content="Навіщо підприємцям касовий апарат і як працюватиме система кешбеків"/>
    <meta property="og:description" content="Під офісом президента пройшли мітинги підприємців. В руках плакати, пляшки з камінням, бубни та навіть намет – тут не до жартів."/>
  </head>
  <body>
    <article>
      <h1>Навіщо підприємцям касовий апарат і як працюватиме система кешбеків</h1>
      <address>
        <time datetime="2019-11-12T13:37:09+00:00">12 Nov 2019, 13:37</time>
      </address>
      <p>Під офісом президента пройшли <b>мітинги підприємців.</b> В руках плакати, пляшки з камінням, бубни та навіть намет – тут не до жартів.</p>
      <p>На один з мітингів прийшли близько півтисячі підприємців з усіх міст України, <b>вони шоковані тим, що президент підписав закони про введення касових апаратів.</b> Вони навіть принесли перші шини, немов натякаючи, до яких сценаріїв це може призвести.</p>
      <p>Все почалося ще два місяці тому. 10 вересня Верховна Рада у турборежимі приймає два законопроекти, які на думку депутатів мають вивести з тіні малий бізнес. <b>1,3 млн ФОПів повинні встановити касові апарати.</b> Це означає облік, звіти та штрафи за порушення. Після четвертого за місяць мітингу до протестуючих вийшов голова фракції Слуга народу Давид Арахамія та пообіцяв передати вимоги президенту.</p>
      <p><b>Читайте</b>: <a href="https://fakty.com.ua/ua/ukraine/20191008-pidpryyemtsyam-dozvolyat-rozroblyaty-i-korystuvatysya-vlasnymy-kasovymy-aparatamy/">Підприємцям дозволять розробляти і користуватися власними касовими апаратами</a></p>
      <p><b>Логіка влади – не дозволити великому бізнесу працювати, видаючи себе за малий.</b> Такі схеми відпрацьовані роками – великі магазини та ресторани діляться на кілька дрібних ФОПів і сплачують мізерні податки. Касові апарати мають вивести таких підприємців на чисту воду.</p>
      <p>Але малі підприємці переконані: <b>якщо маленькі ФОПи луснуть, то великі гравці диктуватимуть ціни як виробникам, так і покупцям.</b> Влада заспокоює: за касові апарати підприємцям платити не треба. Це лише буде додаток в телефоні. Чек за покупку висилатиметься покупцю на електронну пошту. Однак експерти до такого ноу-хау вже зараз ставляться скептично, адже <b>система недосконала.</b></p>
      <blockquote>Наприклад, продавцям цигарок чи гачків для вудок потрібно буде кожну одиницю товару заводити до електронної бази. Деякі підприємці запевняють: без бухгалтера – не обійтись.</blockquote>
      <p>Заспокоювати людей довелось особисто прем’єр-міністру. Олексій Гончарук каже: проблема – роздута. <b>Паніка вигідна тим, кому добре залишатись в тіні.</b> Ще одна мотивація влади – після запровадження нових правил <b>зупиниться контрабанда товарів.</b> Особливо це стосується побутової техніки, яка продається через інтернет-магазини.</p>
      <p>Співголова міжфракційного парламентського об’єднання За ФОПів Роман Грищук визнає: <b>закони недосконалі і ще будуть доопрацьовуватись.</b> Касовий апарат – лише один із інструментів виведення продажів з тіні і не є панацеєю від контрабанди на кордоні.</p>
      <h3>Касові апарати: чи виживе малий бізнес</h3>
      <figure>
        <iframe src="https://www.youtube.com/embed/8oGoH4gX_nw" width="560" height="315" data-service="Youtube" scrolling="no"/>
      </figure>
      <p>Ще одне нововведення. Не видали чек на товар від 850 грн? Вам повернуть гроші. Товар теж залишається. Це називається <b>кешбек.</b> Варто лише написати скаргу. Якщо порушення доведуть, продавця оштрафують на 150% від вартості товару.</p>
      <p>Аби перехід на нові правила відбувався поступово, <b>запроваджується мораторій на перевірку малого бізнесу.</b> Він стосується всіх, окрім інтернет-магазинів, готелів, ресторанів та магазинів секунд-хенду. Заборона перевірок буде діяти два роки.</p>
      <p>До слова, Факти ICTV розповідали про те, що <a href="https://fakty.com.ua/ua/ukraine/20191108-min-yust-povnistyu-vidkryv-yedynyj-reyestr-pidpryyemtsiv/">Мін’юст повністю відкрив єдиний реєстр підприємців.</a></p>
    </article>
  </body>
</html>