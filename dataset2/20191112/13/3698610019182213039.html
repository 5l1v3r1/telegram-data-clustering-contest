<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/okupanti-znimayut-feykovi-videosyuzheti-pro-obstrili-budinkiv-miscevogo-naselennya-rozvidka-329364_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T13:59:00+00:00"/>
    <meta property="og:title" content="Окупанти знімають фейкові відеосюжети про обстріли будинків місцевого населення – розвідка"/>
    <meta property="og:description" content="Акторів з інших населених пунктів привозять у район лінії розмежування."/>
  </head>
  <body>
    <article>
      <h1>Окупанти знімають фейкові відеосюжети про обстріли будинків місцевого населення – розвідка</h1>
      <h2>"Акторів" з інших населених пунктів привозять у район лінії розмежування.</h2>
      <address>
        <time datetime="2019-11-12T13:59:00+00:00">12 Nov 2019, 13:59</time>
      </address>
      <p>На окупованих територіях Донбасу стали більше створювати "фейкових" відеосюжетів про нібито "продовження обстрілів українськими підрозділами будинків місцевого населення". Про це повідомив речник Міноборони з посиланням на дані Головного управління розвідки.</p>
      <p>"Для фабрикування неправдивих пропагандистських матеріалів у районах передових позиції з'єднань і частин 1 (Донецьк) та 2 (Луганськ) АК ЗС РФ збільшено кількість знімальних груп, зокрема російських ЗМІ. Представників російської окупаційної влади зобов'язано сприяти роботі так званих "журналістів", зокрема забезпечувати кандидатами на роль "постраждалих від обстрілів", - йдеться у повідомленні.</p>
      <p>Вказується, що власники будинків поблизу лінії розмежування відмовляються зніматися у неправдивих сюжетах, через що окупанти привозять "акторів" з інших населених пунктів.</p>
      <p>Зазначимо, що <a href="https://dt.ua/UKRAINE/46-3-zhiteliv-ordlo-vvazhayut-scho-ukrayinski-telekanali-zavzhdi-spotvoryuyut-informaciyu-pro-situaciyu-v-ukrayini-329182_.html"><b>федеральним телеканалам РФ повністю або переважно довіряють 73% опитаних жителів ОРДЛО</b></a>, іншої думки дотримується 11%. Російським телеканалам, які мовлять у прикордонних з Україною областях, повністю або переважно довіряють 56%, протилежну позицію займають — 15%. Подібні відповіді практично ідентичні відповідям опитаних жителів ОРДЛО і щодо телеканалів "ДНР/ЛНР". У тому, що телеканали, контрольовані сепаратистами, майже завжди спотворюють інформацію про ситуацію у нашій країні, переконані лише 7% респондентів. Третина респондентів впевнені, що іноді, а 29% думають, що рідко. І кожен четвертий вважає, що "днровские" і "лнровские" телеканали ніколи або майже ніколи не викривляють новини про Україну.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>