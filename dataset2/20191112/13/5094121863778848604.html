<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nahrajete-vzkaz-pro-vaclava-havla-o-vikendu-to-pujde-v-aute-na-letne-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-12T13:07:00+00:00"/>
    <meta property="og:title" content="Nahrajete vzkaz pro Václava Havla? O víkendu to půjde v jeho autě na Letné"/>
    <meta property="og:description" content="Lidé mohou o tomto víkendu na Letenské pláni v Praze nahrát vzkaz prvnímu porevolučnímu prezidentovi Václavu Havlovi o tom, jak společnost v posledních třiceti letech naložila se svobodou slova. Příležitost k tomu budou mít v automobilu Volkswagen Golf, v němž tehdejší disident prožil přelomové události roku 1989 i první měsíce v prezidentské funkci. Akci nazvanou Autodialog s Václavem Havlem připravili pořadatelé výstavy Komunikace 89 aneb státní převrat bez internetu."/>
  </head>
  <body>
    <article>
      <h1>Nahrajete vzkaz pro Václava Havla? O víkendu to půjde v jeho autě na Letné</h1>
      <address><time datetime="2019-11-12T13:07:00+00:00">12 Nov 2019, 13:07</time> by <a rel="author">ČTK</a></address>
      <p>Nejzajímavější videa se stanou součástí připravovaného dokumentu, který se bude promítat 24. a 25. listopadu na velkoplošnou obrazovku symbolicky umístěnou na tribuně letenského stadionu, sdělili organizátoři. Právě odtud během revoluce promlouval Havel a další řečníci dvou masových demonstrací na Letné namířených proti totalitnímu režimu.</p>
      <p>Slavný volkswagen stříbrné metalízy bude parkovat před výstavním stanem naproti fotbalovému stadionu Sparty. Václav Havel, který zemřel v roce 2011, v něm bude symbolicky přítomný na fotografii Bohdana Holomíčka, který ho zachytil za volantem vozu. Zájemci mohou nahrávat své vzkazy v sobotu od 13.00 do 18.00 a v neděli mezi 13.00 a 16.00.</p>
      <figure>
        <img src="https://g.denik.cz/63/44/havel-film_denik-150-3x2.jpg"/>
      </figure>
      <aside>
        <a href="https://prazsky.denik.cz/kultura_region/video-opily-havel-se-dobyval-do-zavrene-vinarny-v-karline-nevyslo-to-20191021.html">VIDEO: Opilý Havel se dobýval do zavřené vinárny v Karlíně. Nevyšlo to Přečíst článek ›</a>
      </aside>
      <p>Havel si automobil pořídil v roce 1987 ještě jako dramatik a neformální lídr opozice. Prožil s ním sametovou revoluci a krátce ho využíval i po zvolení do čela státu, protože nechtěl jezdit v socialistických vozech svého předchůdce Gustáva Husáka. "Pro mě je toto Havlovo auto symbolem svobody, k níž nás doslova dovezl," tvrdí současný majitel VW Golf David Hubáček, který pořadatelům vůz zapůjčil.</p>
      <h3>Zajímavá výstava</h3>
      <p>Multimediální výstava Komunikace 89 návštěvníkům ukazuje, jak se šířily informace o revolučních událostech roku 1989, kdy neexistovaly mobilní telefony, internet ani sociální sítě. Audiovizuální expozice návštěvníkům přibližuje fungování médií a šíření necenzurovaných informací v době normalizace.</p>
      <figure>
        <img src="https://g.denik.cz/63/56/lennonova-zed-meet-art-04_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/lennonovu-zed-nove-zdobi-laska-a-vaclav-havel-akce-pripomina-30-let-svobody-20190319.html">Třicet let svobody. Lennonovu zeď nově zdobí láska a Václav Havel Přečíst článek ›</a>
      </aside>
      <p>Smyslem projektu je podle organizátorů také zhodnotit, jak společnost za 30 let naložila se svobodou slova, a zároveň odpovědět na otázku, jak se lidé v době internetu orientují v nepřeberném množství informací. Pavilon bude na Letné přístupný do konce listopadu.</p>
      <p>Výstavu připravili zástupci obecně prospěšné společnosti Památník Šoa Praha, která vznikla za účelem přestavby nádraží Bubny v Památník ticha. Hlavními partnery projektu jsou Česká televize a Česká tisková kancelář.</p>
      <figure>
        <img src="https://g.denik.cz/63/7c/exterier-01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/pamatnik-ticha-pripomene-transporty-zidu-vznikne-do-dvou-let-20190531.html">Památník ticha připomene transporty Židů. Vznikne do dvou let Přečíst článek ›</a>
      </aside>
    </article>
  </body>
</html>