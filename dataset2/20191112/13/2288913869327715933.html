<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191112_04711950"/>
    <meta property="og:site_name" content="De Standaard"/>
    <meta property="article:published_time" content="2019-11-12T13:50:00+00:00"/>
    <meta property="og:title" content="Maximumsnelheid in Nederland overal naar 100 km/u, behalve ‘s nachts"/>
    <meta property="og:description" content="De maximumsnelheid wordt op alle Nederlandse snelwegen 100 kilometer per uur. Wel mag tussen 19.00 en 06.00 uur nog 130 worden gereden, waar het nu overdag..."/>
  </head>
  <body>
    <article>
      <h1>Maximumsnelheid in Nederland overal naar 100 km/u, behalve ‘s nachts</h1>
      <address>
        <time datetime="2019-11-12T13:50:00+00:00">12 Nov 2019, 13:50</time>
      </address>
      <p>
        <b>De maximumsnelheid wordt op alle Nederlandse snelwegen 100 kilometer per uur. Wel mag tussen 19.00 en 06.00 uur nog 130 worden gereden, waar het nu overdag ook al mag.</b>
      </p>
      <p>De nieuwe snelheidsbeperking is een onderdeel van een pakket maatregelen tegen de stikstofcrisis die de regeringspartijen hebben afgesproken, zo melden onder meer de NOS en de krant <i>NRC</i>.</p>
      <p>Sinds de Nederlandse Raad van State eind mei een streep zette onder de vergunningsprocedure voor bouwprojecten, liggen 18.000 bouwprojecten stil in het land. De vergunningsprocedure deed volgens de Raad te weinig om stikstofuitstoot tegen te gaan. Sindsdien zoekt Den Haag naar maatregelen om de stikstofuitstoot in te perken, zodat er weer gebouwd kan worden.</p>
      <p>Een van die maatregelen is nu dus bekend. De regering gaat de plannen verder uitwerken en wil die woensdagochtend presenteren.</p>
      <p>VVD-fractievoorzitter Klaas Dijkhoff liet eerder al doorschemeren dat een verlaging van de maximumsnelheid er zat aan te komen. ‘Dat is niet leuk, maar we moeten voorkomen dat de bouw van woningen en wegen inzakt.’</p>
      <p>Premier Rutte zelf noemt de genomen maatregelen volgens persbureau <i>ANP</i> een belangrijke stap. ‘Niet alle problemen zijn opgelost. Er moet nog heel veel gebeuren.’ In december moet er een groter pakket maatregelen komen.</p>
    </article>
  </body>
</html>