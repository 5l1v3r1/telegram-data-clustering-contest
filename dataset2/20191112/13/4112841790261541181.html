<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76477-Midway-v-trzbach-prekonal-aj-skvele-pokracovanie-Shiningu-s-nazvom-Doctor-Sleep-Terminator-je-obrovskym-prepadakom-Box-Office"/>
    <meta property="og:site_name" content="REFRESHER"/>
    <meta property="article:published_time" content="2019-11-12T13:04:00+00:00"/>
    <meta property="og:title" content="Midway v tržbách prekonal aj skvelé pokračovanie Shiningu s názvom Doctor Sleep. Terminátor je obrovským prepadákom (Box Office)"/>
    <meta property="og:description" content="Posledné dva týždne sú pre zárobky filmov katastrofou."/>
  </head>
  <body>
    <article>
      <h1>Midway v tržbách prekonal aj skvelé pokračovanie Shiningu s názvom Doctor Sleep. Terminátor je obrovským prepadákom (Box Office)</h1>
      <address><time datetime="2019-11-12T13:04:00+00:00">12 Nov 2019, 13:04</time> by <a rel="author">Dominik Vetrák</a></address>
      <p>
        <b>Posledné dva týždne sú pre zárobky filmov katastrofou.</b>
      </p>
      <p>Zázrak sa neudial. Terminátor je obrovským prúserom, z ktorého sa už Arnie ani žiadny iný model T-800 nevylíže. Snímka zarobila za necelé dva týždne v kinách len 48 miliónov dolárov, pričom zvyšok sveta prisypal ďalších 151. <b>Dokopy tak Dark Fate nedokázal prekročiť ani len hranicu 200 miliónov dolárov. </b><br/><br/>Dá sa povedať, že Genisys ságu úplne pochovalo a divákom je už úplne jedno, či budú ďalšie diely kvalitné. Rovnako ako im je jedno, že na nich pracuje už sám James Cameron. Najnovšia časť bola po rokoch konečne super prírastkom do série, no podobne ako pri Rambovi, v sálach to „zíva“ prázdnotou a je cítiť sequelová únava.<br/><br/>Veľká škoda, konečne to s Terminátorom vyzeralo nádejne. Tu už nepomôžu prequely, sequely, spin-offy ani crossover s Avengers (aj keď, to by vyjsť ešte mohlo). Terminátor je obrovským prepadákom, takže by sme pokračovania už čakať nemali. Dark Fate je však až 5. filmom v rebríčku Box Office. Spadol tam z prvého miesta. </p>
      <figure>
        <iframe src="https://www.youtube.com/embed/jCyEX6u-Yhs" width="700" height="370" data-service="Youtube" scrolling="no"/>
      </figure>
      <p>Na tom je momentálne<b> Midway.</b> K nám sa vojnová snímka dostane až tento štvrtok. Snímka sa nemôže pochváliť veľmi prívetivými recenziami a nebude sa môcť pochváliť ani tržbami. V USA si za prvý víkend zarobila 17,5 milióna. Ja osobne si nepamätám, že by sa nováčik debutujúci na prvom mieste nedokázal dostať cez hranicu 20 mega. Časy v kinách sú zlé. <br/><br/>Emmerich si film financoval najmä v Číne, kde mu pomohli s okresaním nákladov a taktiež tam dostane lepšiu kampaň (v porovnaní s jeho súpermi). Originálnym, respektíve nefranchiseovým filmom sa vôbec nedarilo. Pohorelo Last Christmas, Midway, ale aj Doctor Sleep či Playing With Fire. Midway údajne stálo 100 melónov bez nákladov na reklamu, no slabý štart v USA napovedá, že ak snímka nezaboduje v zahraničí, bude mať veľké problémy.</p>
      <figure>
        <iframe src="https://www.youtube.com/embed/BfTYY_pac8o" width="700" height="370" data-service="Youtube" scrolling="no"/>
      </figure>
      <p>Na 2. priečke sedí už spomínaný <b>Doctor Sleep.</b> My sme mu v <a href="https://refresher.sk/76374-Doktor-Spanok-kultovemu-Osvieteniu-hanbu-nerobi-Boduje-mrazivou-atmosferou-hercami-a-skvelou-zaporackou-Recenzia"><b>recenzii</b> </a>udelili solídnych 7/10. Ide jednoznačne o jeden z tých lepších hororov tohto roka, takže by si mu mal aj ty dať šancu. Otvoril síce len za 14 miliónov dolárov, ale tu sa s obrovskými openingom tak či tak nepočítalo. Doktor Spánok sa bude hlavne chcieť v kinách ohriať o čosi dlhšie, takže sa na jeho tržby budeme zameriavať dlhodobo. </p>
      <p>Zo zahraničia navyše dorazilo ďalších 20 miliónov, čo dokopy činí <b>34 miliónov.</b> Rozpočet sa mal pohybovať v rozsahu 40-60 miliónov, takže s reklamou to Warnerovcov vyšlo okolo 100 mega. </p>
      <figure>
        <iframe src="https://www.youtube.com/embed/2msJTFvhkU4" width="700" height="370" data-service="Youtube" scrolling="no"/>
      </figure>
      <p>V TOP 10 máme už aj novinky spomenuté vyššie. Playing with Fire a Last Christmas obsadili 3. (12,8 milióna na domácej pôde), respektíve 4. priečku (11,6 milióna na domácej pôjde). Podľa názvu už iste sám uhádneš, ktorý film je rodinnou komédiou o troch hasičoch a ktorý vianočným romantickým zárezom už v novembri. Oba počiny zatiaľ premiérovali len v USA, no zaznamenali slušný štart. <br/><br/>Zvyšok rebríčka tvoria starí známi z minulých týždňov. Oplatí sa zastaviť pri Jokerovi. Tomu do miliardy chýba 15 aj čosi milióna dolárov. Tie sa dokotúľajú do konca týždňa. Tesne pod ním nájdeš Maleficent, ktorá síce trpí podobnými sequelovými problémami ako It, narozdiel od neho sa však dokáže prehupnúť cez pol miliardy dolárov z kín. A ani to ešte nemusí stačiť. Po skončení premietania v kinách však bude najnovšia disneyovka taktiež profitabilná.</p>
      <related>
        <a href="https://refresher.sk/76432-Joker-sa-stal-najziskovejsim-komiksovym-filmom-vsetkych-cias"/>
      </related>
      <p>To je od nás pre tentokrát všetko. Pokiaľ sa chceš v tabuľke lepšie orientovať, <b>Minulý týždeň</b> (<b>MT</b>) znamená poradie snímok pred siedmimi dňami (<b>N</b> je novinka a nedá sa teda nijako porovnávať).</p>
      <p><b>Víkend USA prezradí</b>, koľko zarobila snímka na pôde Spojených štátov, pod <b>-/+</b> sa skrýva údaj o percentuálnom náraste/strate tržieb v porovnaní s minulým týždňom. <b>Celosvetovo</b> je jednoduchý súčet všetkých tržieb na planéte a <b>Týždeň</b> ti napovie, ako dlho už snímka beží v kinách.</p>
      <p>Na záver ešte dodáme, že naša rubrika Box Office je pravidelná a sledovať ju na našom webe môžeš v pravidelných týždňových intervaloch (predchádzajúce časti spolu s ďalšími informáciami o tržbách nájdeš <a href="http://filmkult.refresher.sk/box-office"><b>na tomto odkaze</b></a>).</p>
      <p>*Celosvetové údaje označené hviezdičkou značia, že ide len o tržby z USA</p>
      <table bordered="">
        <tr>
          <td>Poradie</td>
          <td>MT</td>
          <td>Názov filmu</td>
          <td>Víkend USA</td>
          <td>-/+</td>
          <td>Celosvetovo</td>
          <td>Týždeň</td>
        </tr>
        <tr>
          <td>1.</td>
          <td>N</td>
          <td align="center">Midway</td>
          <td align="center">$17,500,000</td>
          <td align="center">N</td>
          <td>$17,500,000</td>
          <td>1.</td>
        </tr>
        <tr>
          <td>2.</td>
          <td>N</td>
          <td align="center">Doctor Sleep</td>
          <td align="center">$14,110,000</td>
          <td align="center">N</td>
          <td>$34,014,445</td>
          <td>1.</td>
        </tr>
        <tr>
          <td>3.</td>
          <td>N</td>
          <td align="center">Playing with Fire</td>
          <td align="center">$12,800,000</td>
          <td align="center">N</td>
          <td>$15,300,000</td>
          <td>1.</td>
        </tr>
        <tr>
          <td>4.</td>
          <td>N</td>
          <td align="center">Last Christmas</td>
          <td align="center">$11,600,000</td>
          <td align="center">N</td>
          <td>$14,700,000</td>
          <td>1.</td>
        </tr>
        <tr>
          <td>5.</td>
          <td>1.</td>
          <td align="center">Terminator: Dark Fate</td>
          <td>$10,799,870</td>
          <td>-63%</td>
          <td>$199,357,000</td>
          <td>2.</td>
        </tr>
        <tr>
          <td>6.</td>
          <td>2.</td>
          <td align="center">Joker</td>
          <td>$9,200,000</td>
          <td>-32%</td>
          <td>$984,686,793</td>
          <td>6.</td>
        </tr>
        <tr>
          <td>7.</td>
          <td>3. </td>
          <td align="center">Maleficent 2</td>
          <td>$8,002,000</td>
          <td>-39%</td>
          <td>$429,121,901</td>
          <td>4.</td>
        </tr>
        <tr>
          <td>8.</td>
          <td>4.</td>
          <td align="center">Harriet</td>
          <td>$7,230,000</td>
          <td>-38%</td>
          <td>$23,463,140*</td>
          <td>2.</td>
        </tr>
        <tr>
          <td>9.</td>
          <td>6.</td>
          <td align="center">Zombieland: Double Tap</td>
          <td>$4,285,000</td>
          <td>-42%</td>
          <td>$101,925,483*</td>
          <td>4.</td>
        </tr>
        <tr>
          <td>10. </td>
          <td>5.</td>
          <td align="center">The Addams Family</td>
          <td>$4,100,000</td>
          <td>-51%</td>
          <td>$154,767,705</td>
          <td>5.</td>
        </tr>
      </table>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/71505-Kingsman-3-sa-zacne-natacat-v-januari-2019-a-XMen-Dark-Phoenix-cakaju-dotacky"/>
        <a href="https://refresher.sk/71534-Arnold-Schwarzenegger-uz-zacal-nakrucat-noveho-Terminatora-a-na-Star-Trek-od-Quentina-Tarantina-si-pockame-minimalne-5-rokov"/>
        <a href="https://refresher.sk/47269-Linda-Hamilton-sa-vracia-ako-Sarah-Connor-v-Terminator-6-James-Cameron-urobi-vsetko-pre-to-aby-bola-nova-trilogia-dychberuca"/>
        <a href="https://refresher.sk/64446-Terminator-a-Sarah-Connor-hlasia-navrat-do-akcie-na-novych-fotkach-z-Dark-Fate"/>
        <a href="https://refresher.sk/48283-Slubil-nam-ze-sa-vrati-Terminator-6-sa-zacne-natacat-v-Madarsku-uz-o-par-mesiacov"/>
        <a href="https://refresher.sk/70883-Reziser-Dna-nezavislosti-predstavuje-Bitku-o-Midway-v-strhujucom-prvom-traileri"/>
        <a href="https://refresher.sk/73724-Roland-Emmerich-sa-v-drame-Midway-vrha-do-druhej-svetovej-vojny-Sfilmuje-boje-Americanov-a-Japoncov-po-utoku-na-Pearl-Harbor"/>
        <a href="https://refresher.sk/68793-Arnold-Schwarzenegger-sa-vracia-vo-svojej-najlegendarnejsej-ulohe-Terminator-Dark-Fate-ta-epickym-trailerom-posadi-na-zadok"/>
      </related>
    </article>
  </body>
</html>