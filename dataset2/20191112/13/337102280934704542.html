<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%A7-%D9%88%D8%AC%D9%88%D8%AF-%D8%B3%D8%B1%DA%A9%D9%88%D8%A8-%D8%B4%D8%AF%DB%8C%D8%AF-%D9%85%D8%B9%D8%AA%D8%B1%D8%B6%DB%8C%D9%86%D8%8C-%D8%A7%D8%B9%D8%AA%D8%B5%D8%A7%D8%A8-%D9%88-%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D8%B1-%D8%B9%D8%B1%D8%A7%D9%82-%D9%87%D9%85%DA%86%D9%86%D8%A7%D9%86-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-20191112/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-12T13:40:24+00:00"/>
    <meta property="og:title" content="با وجود سرکوب شدید معترضین، اعتصاب و تظاهرات در عراق همچنان ادامه دارد"/>
    <meta property="og:description" content="اعتصاب معلمان مدارس و اساتید دانشگاه در جنوب عراق روز سه‌شنبه ۱۲ نوامبر / ۲۱ آبان بیشتر مدارس و دانشگاههای این منطقه را به تعطیلی کشاند. تظاهرات در بغداد نیز به درگیری تظاهرکنندگان با نیروهای امنیتی انجامید."/>
  </head>
  <body>
    <article>
      <h1>با وجود سرکوب شدید معترضین، اعتصاب و تظاهرات در عراق همچنان ادامه دارد</h1>
      <address><time datetime="2019-11-12T13:40:24+00:00">12 Nov 2019, 13:40</time> by <a rel="author">آزاده والا</a></address>
      <p>
        <b>اعتصاب معلمان مدارس و اساتید دانشگاه در جنوب عراق روز سه‌شنبه ۱۲ نوامبر / ۲۱ آبان بیشتر مدارس و دانشگاههای این منطقه را به تعطیلی کشاند. تظاهرات در بغداد نیز به درگیری تظاهرکنندگان با نیروهای امنیتی انجامید.</b>
      </p>
      <p>با وجود سرکوب شدید تظاهرات و با وجود آنکه ﻣﺳﺅولان بلندپایه عراق بارها از مردم خواسته‌اند که دست از تظاهرات بکشند و زندگی عادی خود را از سربگیرند، تظاهرات و نافرمانی مدنی بویژه در پایتخت و جنوب این کشور همچنان ادامه دارد.</p>
      <p>معلمان مدارس و اساتید دانشگاه در جنوب این کشور روز سه‌شنبه ۱۲ نوامبر / ۲۱ آبان با هدف اعمال فشار بیشتر بر دولت و بلند کردن هر چه بیشتر صدای اعتراض خود از رفتن به کلاس درس خودداری کردند.</p>
      <p>صدها تن از تظاهرکنندگان در شهر کوت در جنوب عراق مانع گشوده شدن درهای مدارس و ادارات شدند. معلمان در حِلّه یکی دیگر از شهرهای جنوبی این کشور دست به اعتصاب زدند و کارکنان ادارات دولتی ساعات کار خود را کاهش دادند.</p>
      <p>مدارس شهرهای ناصریه و دیوانیه نیز تعطیل بود. از سوی دیگر مطابق گزارش منابع آگاه در خدمات پزشکی و بهداشتی، دوشنبه شب ۱۱ نوامبر / ۲۰ آبان دو تن در ناصریه کشته شدند.</p>
      <p>جوانان در بغداد نیز روز سه‌شنبه ۱۲ نوامبر / ۲۱ آبان در خیابانهای مجاور میدان تحریر با نیروهای امنیتی درگیر شدند. نیروهای امنیتی خیابانها را با موانع بتونی بستند و به سوی تظاهرکنندگان نارنجکهای صوتی و گاز اشک‌آور پرتاب کردند.</p>
      <p>سازمان ملل متحد همزمان با افزایش تعداد کشته‌شدگان در عراق و مبدل شدن مرکز بغداد به میدان نبرد بر تعداد بیانیه‌ها و دیدارهای خود افزوده است.</p>
      <p>قرار است جنین هنیس پلاسچارت، رئیس ﻫﻳﺄت یاری رسانی سازمان ملل به عراق، چهارشنبه ۱۳ نوامبر / ۲۲ آبان در جلسه پارلمان این کشور حاضر شود. گفته شده است که شاید در این جلسه برای نخستین بار بررسی انجام اصلاحاتی چند انجام گیرد.</p>
      <p>از طرفی فاروق امین عثمان، وزیر دادگستری عراق، در جلسه سازمان ملل برای بررسی وضعیت رعایت حقوق بشر در این کشور که روز دوشنبه ۱۱ نوامبر / ۲۰ آبان در ژنو تشکیل گردید، گفت که دولت متبوعش از کشته شدن صدها تن از تظاهرکنندگان ﻣﺗﺄسف و با توسل بیش از حد به زور و استفاده از گلوله‌های واقعی مخالف است. با اینهمه او افزود که اشخاصی بی ایمان و بی قانون در تظاهرات دست به اعمال خشونت آمیز زده و به نیروهای امنیتی حمله کرده بودند.</p>
      <p>بر شدت سرکوب تظاهرکنندگان در عراق از شنبه ۹ نوامبر / ۱۸ آبان افزوده شده است. بنا بر گزارشهای رسمی، از آغاز تظاهرات در اول ماه اکتبر / ۹ مهر تاکنون ۳۱۹ تن کشته شده‌اند.</p>
    </article>
  </body>
</html>