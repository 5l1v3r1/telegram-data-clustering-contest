<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nora-22-kan-bli-evakuert---det-er-dramatisk/71808160"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T13:20:08+00:00"/>
    <meta property="og:title" content="Nora (22) kan bli evakuert: - Det er dramatisk"/>
    <meta property="og:description" content="Minst tre personer er døde, over hundre skal være skadet, og over 150 hjem har gått tapt så langt. Norske Nora (22) venter at brannen kan spre seg til byen hun bor i i natt."/>
  </head>
  <body>
    <article>
      <h1>Nora (22) kan bli evakuert: - Det er dramatisk</h1>
      <h2>Minst tre personer er døde, over hundre skal være skadet, og over 150 hjem har gått tapt så langt. Norske Nora (22) venter at brannen kan spre seg til byen hun bor i i natt.</h2>
      <address><time datetime="2019-11-12T13:20:08+00:00">12 Nov 2019, 13:20</time> by <a rel="author">Torun Støbakk</a></address>
      <p>Tirsdag er blitt spådd å bli en av de verste skogbranndagene i australsk historie - og brannvesenet i delstaten New South Wales har så langt måttet håndtere over 300 nye branner bare i dag, ifølge <a href="https://www.theguardian.com/australia-news/live/2019/nov/12/nsw-fires-qld-bushfires-queensland-australia-new-south-wales-catastrophic-fire-danger-warning-emergency-sydney-illawarra-hunter-shoalhaven">the Guardian</a>.</p>
      <p>Flere regioner i delstaten herjes av skogbranner - og for tre av dem er det sendt ut varsel om katastrofalt høy brannfare, deriblant millionbyen Sydney.</p>
      <p>Nå er det kveld i byen, som er ti timer foran Norge, men brannvesenet i delstaten advarer folk mot å tro at faren er over.</p>
      <figure>
        <img src="https://dbstatic.no/71809726.jpg?imageId=71809726&amp;width=1024&amp;height=615"/>
        <figcaption><b>SLUKKER BRANN:</b> En brannmann jobber for å slukke brann i New South Wales, Australia, 12 November 2019. Foto: EPA/NTB Scanpix. Vis mer</figcaption>
      </figure>
      <p>- Det siste vi har råd til, er at folk skal bli selvtilfredse eller slappe av, fordi vi nærmer oss slutten på dagen. Vi har fortsatt mange timer igjen med sterke og tørre vinder som kan dominere og påvirke brannen. Vi har fortsatt den sørlige værforandringen som ventes å komme senere i kveld over områdene i nord som fortsatt brenner, sier brannsjef Shane Fitzsimmons i brannvesenet i New South Wales til <a href="https://www.smh.com.au/national/nsw/nsw-qld-bushfires-live-rfs-continue-to-fight-blazes-across-state-as-greater-sydney-our-on-high-alert-state-of-emergency-declared-20191111-p539ma.html">Sydney Morning Herald.</a></p>
      <h3>Norske Nora kan bli evakuert</h3>
      <p>Norske Nora Graver Møvig (22) bor i Mudgee cirka tre timer nordvest for Sydney, og har merket brannene godt:</p>
      <p>- I hele dag har det ligget et tykt lag med både støv og røyk over byen jeg bor i. Vi har fått beskjed om at luftkvaliteten er såpass dårlig at vi bør holde oss inne fordi den kan være skadelig. Det er katastrofale tilstander og veldig dramatisk. Det har ikke vært så tørt her på mange år og folk er veldig bekymret for husene sine, dyrene sine, og en eventuell evakuering, hvis det skjer, sier 22-åringen til Dagbladet.</p>
      <p>De har blitt forberedt på at det kan skje - og at de i så fall må handle raskt.</p>
      <p>
        <b>- Den nærmeste brannen er cirka en time unna, men med vindhastigheten som har vært i dag, med vind opp mot 80 km/t, spres det veldig fort og det ventes også at det kan spre seg hit i løpet av natta, sier hun til Dagbladet tirsdag formiddag norsk tid, altså på kvelden australsk tid.</b>
      </p>
      <p>- Vi har fått beskjed om å være på vakt, følge med ut av vinduet, og vi har fått beskjed om at det ikke er sikkert vi kommer til å bli varslet hvis brannen sprer seg. Brannvesenet jobber på spreng med å slukke brann i områdene rundt, og det er ikke sikkert de vil befinne seg akkurat her hvis brannen sprer seg hit. Så man må følge med på egen hånd, sier 22-åringen.</p>
      <h3>Brann i forstad</h3>
      <p>På formiddagen norsk tid herjet fortsatt rundt 80 branner i delstaten, og 46 av disse var ikke under kontroll.</p>
      <figure>
        <iframe data-src="https://twitter.com/NSWRFS/status/1194140271509934080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Flere bygninger er skadet, primært i Hilville-området tre-fire timers kjøring nord for Sydney, forklarer brannvesenet i deltstaten til Sydney Morning Herald.</p>
      <p>På ettermiddagen australsk tid - grytidlig tirsdag morgen norsk tid - kom flammene også ut av kontroll i en forstad nord for Sydney kalt Turramurra.</p>
      <p>Bilder viser hvordan småfly slipper rosa flammeslukkende pulver over et område sør i Turramurra, bare en halvtimes kjøring utenfor Sydney.</p>
      <figure>
        <img src="https://dbstatic.no/71810999.jpg?imageId=71810999&amp;width=1024&amp;height=615"/>
        <figcaption><b>ROSA PULVER:</b> Flammedrepende middel traff biler og hus sør i forstaden Tumurra tirsdag. Foto: AFP/NTB Scanpix. Vis mer</figcaption>
      </figure>
      <p>Det var bare en av flere steder hvor brannen blusset opp tirsdag.</p>
      <h3>Preges</h3>
      <p>D<a href="https://www.reuters.com/article/us-australia-bushfires/new-blazes-break-out-as-australians-take-shelter-from-intense-bushfires-idUSKBN1XL2H4?il=0">e fleste brannene pågår i et område nord for Sydney og langs kysten nordover i delstaten North South Wales</a> - men kan fort blusse opp eller spre seg i det knusktørre landskapet.</p>
      <p>Helsemyndighetene i Sydney har ifølge Reuters bedt folk som kan få helseproblemer som følge av støvet, om å holde seg innendørs.</p>
      <p>Brannene, som til nå har krevd minst tre menneskeliv, fører også med seg støv som skaper farlig høy luftforurensning.</p>
      <p>Tidlig tirsdag morgen norsk tid, hadde ambulansepersonell rykket ut til 69 oppdrag fra personer som hadde fått pusteproblemer som følge av brannen, 40 av disse i Sydney, skriver Sydney Morning Herald.</p>
      <p>Over 600 skoler er stengt i delstaten tirsdag, og <a href="https://www.smh.com.au/national/nsw/nsw-qld-bushfires-live-rfs-continue-to-fight-blazes-across-state-as-greater-sydney-our-on-high-alert-state-of-emergency-declared-20191111-p539ma.html">over 3000 brannfolk er i aksjon på bakken, med støtte fra over 60 fly.</a></p>
      <p>Mandag ble det erklært unntakstilstand i hele delstaten som følge av brannene.</p>
      <h3>Ikke uvanlig</h3>
      <p>Det er sendt ut varsel om katastrofalt høy brannfare i de tre regionene Stor-Sydney, Greater Hunter, og Illawarra og Shoalhaven, <a href="https://www.youtube.com/watch?v=MVUWAaenOBQ&amp;feature=youtu.be">ifølge landets værvarslingstjeneste.</a></p>
      <p>Dette er det høyeste farenivå på den australske FFDI-indeksen, som måler brannfare ut fra indikatorer som blant annet luftfuktighet og vindstyrke.</p>
      <p>I tillegg er det utstedt varsler på nest høyeste farenivå - som omtales som «ekstremt» - i ytterligere seks regioner i delstaten New South Wales.<br/><br/>Det skal være målt temperaturer godt over 35 grader, og noen steder vindhastighet på opp mot 80 km/t.</p>
      <p>Ifølge <a href="https://www.sbs.com.au/news/firefighter-suffers-fractured-arm-and-suspected-fractured-ribs-battling-bushfire-in-sydney-s-upper-north-shore">SBS</a> er over 100 personer skadet så langt, hvorav 20 er brannmenn, og over 150 hjem har gått tapt som følge av brannene, som også rammer nabodelstaten Queensland.</p>
      <p>Ifølge NTB, som viser til lokalt brannvesen, er det over 50 branner i delstaten.</p>
      <p>Det er ikke uvanlig at Australia opplever skogbranner, men omfanget på ødeleggelsene er uvanlig store til at det er så tidlig på sesongen.</p>
      <p>Australia har som kjent sommer når vi har vinter i Norge.</p>
      <h3>Tre ganger mer enn i fjor</h3>
      <p>Ifølge ansvarlig minister for nødtjenestene i New South Wales, David Elliott, har brannene allerede herjet seg gjennom tre ganger så mye land som i forrige skogbrannsesong.</p>
      <p>- Det som er brent ned så langt denne sesongen, og vi har ikke engang kommet til sommeren ennå, er tre timer mer enn det som brant totalt forrige sesong, har beredskapsminister David Elliot opplyst, ifølge Sydney Morning Herald.</p>
      <p>- Så langt i denne sesongen er 178 hjem ødelagt.</p>
      <p>Ifølge værvarslingstjenesten i landets <a href="https://www.youtube.com/watch?v=MVUWAaenOBQ&amp;feature=youtu.be">siste oppdatering</a> ventes brannfaren å være høy i deler av både New South Wales og Queensland onsdag, men ikke på katastrofenivået som var meldt tirsdag.</p>
    </article>
  </body>
</html>