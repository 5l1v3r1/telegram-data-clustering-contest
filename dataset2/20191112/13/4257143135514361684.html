<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/12/fontos-valtozas-a-jogositvanyoknal"/>
    <meta property="og:site_name" content="infostart"/>
    <meta property="article:published_time" content="2019-11-12T13:21:00+00:00"/>
    <meta property="og:title" content="Fontos változás a jogosítványoknál"/>
    <meta property="og:description" content="Jelentősen és tartósan csökkent a várakozás a járművezetői vizsgákra a Közlekedési Alkalmassági Vizsgaközpont Nonprofit Kft. idei létrehozásával, és további cél, hogy jövő március végéig minden kirendeltségen bankkártyával fizethessenek a vizsgázók - mondta az Innovációs és Technológiai Minisztérium parlamenti államtitkára."/>
  </head>
  <body>
    <article>
      <h1>Fontos változás a jogosítványoknál</h1>
      <address><time datetime="2019-11-12T13:21:00+00:00">12 Nov 2019, 13:21</time> by <a rel="author">Infostart / MTI</a></address>
      <h3>Jelentősen és tartósan csökkent a várakozás a járművezetői vizsgákra a Közlekedési Alkalmassági Vizsgaközpont Nonprofit Kft. idei létrehozásával, és további cél, hogy jövő március végéig minden kirendeltségen bankkártyával fizethessenek a vizsgázók - mondta az Innovációs és Technológiai Minisztérium parlamenti államtitkára.</h3>
      <p>Schanda Tamás közölte,</p>
      <blockquote>a korábbi 6-8 hét helyett jellemzően 2 héten belül kapnak vizsgaidőpontot azok, akik jogosítványt akarnak szerezni.</blockquote>
      <p>Elmondta, Magyarországon évente mintegy 240 ezren kísérelnek meg jogosítványt szerezni, ebből a B kategóriás vizsgára jelentkezők száma tavaly hozzávetőleg 130 ezer volt, közülük 100 ezren vizsgáztak sikeresen.</p>
      <p>A hatékonyabb közúti járművezetői vizsgáztatás és a bürokráciacsökkentés folytatása érdekében 2019-ben létrehozták a Közlekedési Alkalmassági Vizsgaközpontot, amely az évi 240 ezer közúti járművezető mellett nagyjából feleannyi közúti közlekedési szakembert - hivatásos gépkocsivezetőt, taxisofőrt - vizsgáztat, és további mintegy 20 ezer ember pályaalkalmassági vizsgálatát végzi el.</p>
      <p>Schanda Tamás rámutatott: az egységes és közvetlen irányítás megvalósításával az éves szinten 400 ezer ügyfél kiszolgálása gördülékenyebbé, színvonalasabbá tehető.</p>
      <p>Közölte, keddtől az újbudai Petzvál József utcai telephelyen bevezetik a bankkártyás fizetési lehetőséget. Ez a kirendeltség a legforgalmasabb az országban, évente mintegy 50 ezer ügyfelet szolgálnak ki - tette hozzá az államtitkár.</p>
      <p>Schanda Tamás célként jelölte meg, hogy 2020 márciusának végéig minden kirendeltségen minden vizsga-, utánképzési és vizsgálati díjat bankkártyával lehessen kifizetni. Az előzetes becslések szerint a készpénzes befizetések 40 százalékát sikerülhet bankkártyás fizetésre terelni - fűzte hozzá.</p>
      <p>Közölte: tervezik, hogy a jövő év elejétől a közúti közlekedési szakemberek jelenleg még tesztlapos elméleti vizsgáztatását számítógépes vizsgáztatás váltsa fel. Az is a tervek között van, hogy a vizsgázók a különböző díjakat 2020 második felétől online bankkártyás fizetéssel is kiegyenlíthessék.</p>
      <p>
        <i>Nyitókép: Pixabay</i>
      </p>
    </article>
  </body>
</html>