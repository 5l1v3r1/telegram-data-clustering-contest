<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33041/nubi-su-apple-tv-il-capo-dei-contenuti-kim-rozenfeld-lascia-la-societa"/>
    <meta property="og:site_name" content="DDay.it"/>
    <meta property="article:published_time" content="2019-11-12T13:33:00+00:00"/>
    <meta property="og:title" content="Nubi su Apple TV+: il capo dei contenuti Kim Rozenfeld lascia la società"/>
    <meta property="og:description" content="Kim Rozenfeld, responsabile della sezione documentari e della programmazione dei contenuti, ha lasciato ufficialmente il proprio ruolo in Apple TV+ a meno di due settimane dal lancio della piattaforma streaming"/>
  </head>
  <body>
    <article>
      <h1>Nubi su Apple TV+: il capo dei contenuti Kim Rozenfeld lascia la società</h1>
      <h2>Kim Rozenfeld, responsabile della sezione documentari e della programmazione dei contenuti, ha lasciato ufficialmente il proprio ruolo in Apple TV+ a meno di due settimane dal lancio della piattaforma streaming</h2>
      <address><time datetime="2019-11-12T13:33:00+00:00">12 Nov 2019, 13:33</time> by <a rel="author">Gaetano Mero</a></address>
      <p>C’è già aria di cambiamento all’interno dell’organigramma di Apple TV Plus. <b>Kim Rozenfeld</b>, responsabile della sezione documentari e della programmazione dei contenuti senza sceneggiatura, ha abbandonato ufficialmente il proprio ruolo a meno di due settimane dal lancio della piattaforma streaming.</p>
      <p>Rozenfeld era stato assunto nel team della nuova piattaforma nel 2017, assieme agli attuali dirigenti di Apple TV Plus, Zack Van Amburg e Jamie Erlicht, dopo esser stato per diversi anni a capo della divisione contenuti di Sony Pictures TV.</p>
      <p>Secondo quanto dichiarato da <a href="https://deadline.com/2019/11/kim-rozenfeld-steps-down-apple-head-of-current-programming-unscripted-segues-first-look-deal-matt-cherniss-molly-thompson-1202782974/">Deadline</a>, <b>Kim Rozenfeld continuerà ad avere rapporti con la società di Cupertino</b> avendo accettato il ruolo di presidente presso la Half Full Studios, piccola casa di produzione che ha firmato un accordo pluriennale proprio con Apple per la realizzazione di nuovi contenuti.</p>
      <figure>
        <img src="https://cdn.dday.it/system/uploads/picture/image/58621/content_small_kim.jpg"/>
      </figure>
      <p>Sebbene Rozenfeld abbia lasciato pacificamente la propria carica in Apple, la notizia appare tutt’altro che positiva per Apple TV+ e il suo futuro imminente. Il nervosismo che ha portato all’allontanamento di Kim Rozenfeld dai vertici della società è da ricercare con molta probabilità nelle <b><a href="https://www.nytimes.com/2019/10/30/arts/television/the-morning-show-apple.html">recensioni particolarmente negative</a> che le serie originali hanno ricevuto negli ultimi giorni</b>.</p>
      <p>Dickinson, For All Mankind, The Morning Show e See<i> - </i>show già rinnovati per una seconda stagione - sono stati definiti da critici televisivi e addetti ai lavori <a href="https://www.theverge.com/2019/11/11/20960286/apple-tv-plus-executive-leaves-morning-show-see-dickinson-for-all-mankind-bad-reviews">non all’altezza delle aspettative</a>, con una trama trascurabile e poco avvincente.</p>
      <figure>
        <img src="https://cdn.dday.it/system/uploads/picture/image/58620/content_small_morningshow.jpg"/>
      </figure>
      <p><b>Il pubblico sembra esser stato più clemente</b>, <a href="https://www.rottentomatoes.com/tv/the_morning_show/s01">apprezzando in particolar modo la serie The Morning Show</a> con Jennifer Aniston, mentre ha dimostrato poco interesse in merito alle altre produzioni. Apple sta pagando chiaramente lo scotto per aver lanciato un servizio streaming che, <a href="https://www.dday.it/redazione/32934/appletv-prime-impressioni-4k-hdr">nonostante la comprovata qualità audio e video</a>, presenta un catalogo troppo scarno e acerbo rispetto ai competitor.</p>
      <p>Rozenfeld verrà in ogni caso sostituito da due figure già parte del team Apple TV+, rispettivamente Matt Cherniss dirigerà la divisione dei contenuti senza sceneggiatura mentre Molly Thompson si occuperà di seguire i documentari dalla produzione alla messa in onda.</p>
    </article>
  </body>
</html>