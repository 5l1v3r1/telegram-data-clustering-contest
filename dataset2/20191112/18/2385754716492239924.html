<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597028/vravevei-vazexa-o-panathinaikos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T18:29:00+00:00"/>
    <meta property="og:title" content="Βραβεύει Βαζέχα ο Παναθηναϊκός"/>
    <meta property="og:description" content="Τον Κριστόφ Βαζέχα θα βραβεύσει ο Ερασιτέχνης Παναθηναϊκός στο παιχνίδι του τριφυλλιού με την Άλμπα Βερολίνου για την EuroLeague (14/11, 21:00), όπως..."/>
  </head>
  <body>
    <article>
      <h1>Βραβεύει Βαζέχα ο Παναθηναϊκός</h1>
      <address><time datetime="2019-11-12T18:29:00+00:00">12 Nov 2019, 18:29</time> by <a rel="author">Sigmalive/sports</a></address>
      <p>Τον Κριστόφ Βαζέχα θα βραβεύσει ο Ερασιτέχνης Παναθηναϊκός στο παιχνίδι του τριφυλλιού με την Άλμπα Βερολίνου για την EuroLeague (14/11, 21:00), όπως ανακοινώθηκε. Η διοίκηση του συλλόγου ενημέρωσε για την βράβευση του "Τρελού Πολωνού", ο οποίος φόρεσε την φανέλα των πρασίνων από το 1989 έως το 2004.<br/> <br/>Η σχετική ανακοίνωση:<br/> <br/>Ο Παναθηναϊκός Αθλητικός Όμιλος ανακοινώνει πως την Πέμπτη (14/11), στο πλαίσιο του αγώνα της ομάδας μπάσκετ ανδρών με αντίπαλο την Άλμπα Βερολίνου, θα βραβεύσει μια μεγάλη δόξα του Συλλόγου, τον Κριστόφ Βαζέχα. Ο αγαπημένος "τρελός Πολωνός" των φιλάθλων του Παναθηναϊκού, στο ημίχρονο της αναμέτρησης με την γερμανική ομάδα, θα τιμηθεί για την σπουδαία προσφορά του στον Παναθηναϊκο.<br/> <br/>Ο Κριστόφ Βαζέχα γεννήθηκε στο Κατόβιτσε της Πολωνίας στις 17/11/1964 και φόρεσε την πράσινη φανέλα από το 1989 ως το 2004. Η καριέρα του στον Παναθηναϊκό σε αυτά τα 15 χρόνια συνοδεύτηκε από αμέτρητα γκολ και τίτλους!<br/> <br/>Με ένα σύνολο 319 γκολ σε 553 επίσημους αγώνες για λογαριασμό του Παναθηναϊκού, αποτελεί τον πρώτο σκόρερ στην ιστορία του συλλόγου και τον δεύτερο ποδοσφαιριστή με τις περισσότερες εμφανίσεις, πίσω από τον Μίμη Δομάζο.<br/> <br/>Με την πράσινη φανέλα κατέκτησε πέντε πρωταθλήματα (1990, 1991, 1995, 1996, 2004), πέντε Κύπελλα (1991, 1993, 1994, 1995, 2004) και δύο Σούπερ Καπ (1993, 1994), ενώ συνδύασε το όνομά του με μεγάλες ευρωπαϊκές νίκες της ποδοσφαιρικής ομάδας!<br/> <br/>Το γκολ του στο Άμστερνταμ επί του Άγιαξ στον ημιτελικό του Champions League το 1996 ή εκείνο που "σφράγισε" την νίκη - πρόκριση απέναντι στην Γιουβέντους το 2000 θα μείνουν για πάντα χαραγμένα στην μνήμη κάθε φιλάθλου του Παναθηναϊκού".<br/> <br/>Από: sport24.gr</p>
    </article>
  </body>
</html>