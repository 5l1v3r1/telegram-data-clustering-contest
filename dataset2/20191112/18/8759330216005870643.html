<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903522/villa-37-begint-alvast-aan-leven-na-carri-re-en-gaat-beckham-achterna.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-12T18:14:00+00:00"/>
    <meta property="og:title" content="Update: Villa wacht nog even tot 38ste verjaardag en stopt dan als profvoetballer"/>
    <meta property="og:description" content="David Villa (37) lijkt al voorzichtig toe te werken naar het einde van zijn voetbalcarrière. De topscorer aller tijden van Spanje speelt sinds begin januari voor het Japanse Vissel Kobe, maar wordt binnenkort mede-eigenaar van een Amerikaanse voetbalclub."/>
  </head>
  <body>
    <article>
      <h1>Update: Villa wacht nog even tot 38ste verjaardag en stopt dan als profvoetballer</h1>
      <address>
        <time datetime="2019-11-12T18:14:00+00:00">12 Nov 2019, 18:14</time>
      </address>
      <p>
        <b>David Villa (37) lijkt al voorzichtig toe te werken naar het einde van zijn voetbalcarrière. De topscorer aller tijden van Spanje speelt sinds begin januari voor het Japanse Vissel Kobe, maar wordt binnenkort mede-eigenaar van een Amerikaanse voetbalclub.</b>
      </p>
      <p>Het New Yorkse Queensboro FC zal in 2021 instromen in de tweede Amerikaanse divisie, met Villa als één van de technische beleidsbepalers. De oud-spits van onder meer Valencia, FC Barcelona, Atlético Madrid en New York City FC spreekt in gesprek met <a href="https://www.espn.com/soccer/united-soccer-leagues/story/3987910/david-villa-involved-in-group-granted-queens-based-usl-franchise">ESPN</a> van een 'opwindende en unieke' kans. "Ik kan me geen betere plek voorstellen om een club te laten groeien en ik ben trots dat ik deel uit mag maken van dit project."</p>
      <p>De actieve carrière van Villa nadert dus zijn einde. Hoe lang hij nog op de velden te bewonderen zal zijn, laat de routinier echter in het midden. Villa staat nog tot 2021 onder contract bij Vissel Kobe, waar ook landgenoot Andrés Iniesta actief is. Of hij deze verbintenis uitdient of dat hij voor die tijd David Beckham – eigenaar van de nieuwe MLS-club Inter Miami – achterna gaat, zal nog moeten blijken.</p>
      <figure>
        <iframe data-src="https://twitter.com/visselkobe/status/1194481070101557248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Update:</b> David Villa is bezig aan zijn laatste weken als profvoetballer. De topscorer aller tijden van de Spaanse nationale ploeg maakt het kalenderjaar nog wel af bij het Japanse Vissel Kobe, maar zal het na zijn 38ste verjaardag voor gezien houden. Villa maakte eerder deze week al bekend dat hij mede-eigenaar wordt van Queensboro FC, een nieuw op te richten voetbalclub in New York.</p>
    </article>
  </body>
</html>