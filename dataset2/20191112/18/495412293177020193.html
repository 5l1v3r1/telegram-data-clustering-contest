<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/cinisi-incendio-nella-pizzeria-di-giovanni-impastato-fratello-peppino-rogo-doloso/1948579/"/>
    <meta property="og:site_name" content="IlSussidiario"/>
    <meta property="article:published_time" content="2019-11-12T18:49:20+00:00"/>
    <meta property="og:title" content="Cinisi, incendio nella pizzeria di Giovanni Impastato/ Fratello Peppino “Rogo doloso”"/>
    <meta property="og:description" content="Cinisi: incendio nella pizzeria di Giovanni Impastato. La rabbia del fratello di Peppino: &quot;Non è il primo attentato che subiamo&quot;."/>
  </head>
  <body>
    <article>
      <h1>Cinisi, incendio nella pizzeria di Giovanni Impastato/ Fratello Peppino “Rogo doloso”</h1>
      <h2>Cinisi: incendio nella pizzeria di Giovanni Impastato. La rabbia del fratello di Peppino: “Non è il primo attentato che subiamo”.</h2>
      <address><time datetime="2019-11-12T18:49:20+00:00">12 Nov 2019, 18:49</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Cinisi: incendio nella pizzeria di Giovanni Impastato</b>, fratello di <a href="https://www.ilsussidiario.net/news/cronaca/peppino-impastato-41-anni-dopo-luccisione-video-simbolo-della-lotta-alla-mafia/1880699/"><b>Peppino</b></a>. Il locale, gestito dalla moglie del congiunto del <a href="https://www.ilsussidiario.net/news/politica/peppino-impastato-m5s-allontanati-da-corteo-fratello-caccia-giarrusso-e-aiello/1881460/"><b>giornalista antimafia ucciso nel 1978</b></a>, è stato avvolto dal fuoco nella notte: due i focolai, uno in un pensile della cucina e l’altro nella cassa. Come riporta Palermo Today, la pizzeria attualmente è chiusa per lavori di ristrutturazione ma anche per una querelle sulle licenze nata tra il Comune di <b>Carini</b> e quello di <b>Cinisi</b>: un problema relativo alle autorizzazioni, che si aggiunge a quello delle carenze igienico-sanitarie. Secondo i vigili del fuoco, <i>«l’incendio è doloso»</i>: così Giovanni Impastato ai microfoni di Adnkronos. L’intervento dei pompieri ha evitato il peggio, ha evidenziato la vittima: <i>«Se l’incendio si fosse propagato sarebbe potuto esplodere tutto»</i>, con il rogo giunto <i>«in un momento terribile. Stavamo per riaprire e adesso molto probabilmente saremo costretti a posticipare a dopo Natale. Non so quale possa essere il motivo di questo gesto, forse il momento in cui viviamo. Tutti conoscono la mia storia, il mio impegno e non è la prima volta che subisco un attentato: il primo è stato nel 2011»</i>.</p>
      <h4>CINISI, INCENDIO NELLA PIZZERIA DI GIOVANNI IMPASTATO: E’ DOLOSO</h4>
      <p>In corso le indagini delle forze dell’ordine per ricostruire la dinamica dei fatti ed individuare i colpevoli dell’atto incendiario, tantissimi messaggi di solidarietà per <b>Giovanni Impastato</b>. Tra i primi, il giornalista <b>Paolo Borrometi</b>:<i> «La scorsa notte hanno tentato di bruciare la pizzeria della famiglia di Peppino Impastato. Quanta pura fa ancora Peppino? Un abbraccio forte a Luisa e Giovanni: siamo con Voi!»</i>. Così, ai microfoni di Repubblica, il presidente della commissione parlamentare antimafia <b>Nicola Morra</b>: <b>«Siamo di fronte a un segnale pesante e terribile. Esprimo la mia vicinanza e solidarietà, ma anche la mia preoccupazione. Sono segnali che non devono essere assolutamente sottovalutati. C’è puntualmente nel nostro paese un rigurgito di segnali mafiosi che attraversano ogni territorio»</b>. Vicinanza anche dal sindaco di Palermo <b>Leoluca Orlando</b>, che ha invitato Giovanni Impastato a non demordere affinchè non prevalga la legge ferina dei parassiti e dei prepotenti.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-12-novembre-i-numeri-vincenti/1948415/"/>
        <a href="https://www.ilsussidiario.net/news/scuole-chiuse-oggi-calabria-e-sicilia-maltempo-da-crotone-ad-agrigento-lista-citta/1947722/"/>
        <a href="https://www.ilsussidiario.net/news/amanda-knox-e-lorena-bobbitt-unite-contro-media-nostro-trauma-usato-per-fare-soldi/1948560/"/>
        <a href="https://www.ilsussidiario.net/news/maltempo-matera-tromba-daria-e-allagamenti-video-strade-come-fiumi-in-basilicata/1948278/"/>
        <a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"/>
        <a href="https://www.ilsussidiario.net/news/ex-ilva-conte-arcelormittal-condizioni-norma-renzi-su-scudo-penale-inguaia-governo/1947900/"/>
      </related>
    </article>
  </body>
</html>