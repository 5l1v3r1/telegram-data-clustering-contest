<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-catalogul-zf-top-100-cele-mai-valoroase-companii-din-romania-2019-in-2011-criza-continua-sa-si-spuna-cuvantul-18569709"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-12T18:40:00+00:00"/>
    <meta property="og:title" content="Urmează Catalogul ZF Top 100 Cele mai valoroase companii din România 2019. În 2011 criza continua să-şi spună cuvântul"/>
    <meta property="og:description" content="Cele mai valoroase 100 de companii din economia românească ar putea ajunge în 2019 să fie evaluate la peste 100 mld. euro, cel mai ridicat nivel din istorie, depăşind astfel chiar şi anii de boom economic."/>
  </head>
  <body>
    <article>
      <h1>Urmează Catalogul ZF Top 100 Cele mai valoroase companii din România 2019. În 2011 criza continua să-şi spună cuvântul</h1>
      <address><time datetime="2019-11-12T18:40:00+00:00">12 Nov 2019, 18:40</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <p>Cele mai valoroase 100 de companii din economia românească ar putea ajunge în 2019 să fie evaluate la peste 100 mld. euro, cel mai ridicat nivel din istorie, depăşind astfel chiar şi anii de boom economic.</p>
      <p>De altfel, cel mai bun an pentru businessul românesc a fost 2007, când cele mai puternice 100 de afaceri erau evaluate la 96 mld. euro.</p>
      <p>Ziarul Financiar pregăteşte cea de-a 14-a ediţie a anuarului Top 100 cele mai valoroase companii din România, cel mai longeviv produs al companiei. Evaluarea se va face pe baza datelor financiare din 2018, un an economic bun, cu un PIB care şi-a continuat creşterea şi cu un consum privat care a postat un plus de circa 5%. În acest context, şi indicatorii financiari ai companiilor au avut - în cele mai multe cazuri - evoluţii pozitive.</p>
      <p>Evoluţia businessului se află pe un trend ascendent de mai mulţi ani după ce criza a şters o bună parte din valoarea companiilor. De altfel, criza a continuat să îşi spună cuvântul mai mulţi ani după ce a izbucnit în 2009. Astfel, în 2011 cele mai valoroase 100 de companii din România erau evaluate la 48 mld. euro, în scădere faţă de 56 mld. euro în anul anterior, semn că activele româneşti au continuat să se devalorizeze sub povara crizei.</p>
      <p>De altfel, reperul Petrom - cea mai mare companie locală şi cea mai valoroasă - a pierdut 17% din valoare în 2011, mai exact peste 750 mil. euro. În acelaşi an, 60 de companii erau evaluate în scâdere, cel mai puternic declin fiind înregistrat de Fondul Proprietatea. De cealaltă parte, Holzindustrie Schweighofer, companie activă în industria lemnului, a înregistrat cea mai puternică ascensiune, fiind evaluată în creştere cu peste 110% faţă de anul precedent. În total, 24 de companii erau mai valoroase decât în 2010, în timp ce 16 companii intrau pentru prima dată în clasament. La momentul acela, doar 10 businessuri erau evaluate la peste 1 mld. euro.</p>
      <p>Catalogul ZF Top 100 Cele mai valoroase companii din România este realizat încă de la prima ediţie împreună cu casa de investiţii Capital Partners, iar în ultimii doi ani în proiectul topului s-a alăturat şi compania de evaluare şi consultanţă Veridio, care analizează rezultatele băncilor.</p>
    </article>
  </body>
</html>