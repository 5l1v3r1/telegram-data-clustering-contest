<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/ousted-bolivian-president-morales-says-i-will-not-change-due-to-this-coup"/>
    <meta property="og:site_name" content="euronews"/>
    <meta property="article:published_time" content="2019-11-12T18:33:56+00:00"/>
    <meta property="og:title" content="اوو مورالس در بدو ورود به مکزیک: در بولیوی علیه من کودتا شد"/>
    <meta property="og:description" content="اوو مورالس در بدو ورود به مکزیک: در بولیوی علیه من کودتا شد"/>
  </head>
  <body>
    <article>
      <h1>اوو مورالس در بدو ورود به مکزیک: در بولیوی علیه من کودتا شد</h1>
      <address><time datetime="2019-11-12T18:33:56+00:00">12 Nov 2019, 18:33</time> by <a rel="author">Euronews </a></address>
      <p>اوو مورالس، رئیس جمهوری مستعفی بولیوی بالاخره با یک فروند هواپیمای دولتی مکزیک، وارد فرودگاه مکزیکوسیتی شد تا رسما از این کشور تقاضای پناهندگی سیاسی کند.</p>
      <p>آقای مورالس روز سه‌شنبه ۲۱ آبان به محض پیاده شدن از هواپیمای متعلق به نیروی هوایی ارتش مکزیک گفت که علیه او در کشورش «کودتا» شده است. وی همچنین با بیان این که «مبارزه ادامه دارد»، گفت: «تا زمانی که زنده‌ام دست از سیاست نمی‌کشم.»</p>
      <p>آقای مورالس با بیان این که مخالفان او خانه خودش و خواهرش در بولیوی را «غارت» کرده‌اند، گفت که دولت مکزیک جان او را نجات داده است.</p>
      <p>او که پیش از این نیز در زمان حضورش در بولیوی، از تحولات اخیر در کشورش به عنوان «کودتا» علیه خودش یاد کرده بود، در فرودگاه مکزیک اعلام کرد: «من با این کودتا تغییر نخواهم کرد.»</p>
      <h3>دشواری در مسیر سفر</h3>
      <p>ورود مورالس به مکزیک پس از ترک خاک بولیوی برایش آسان نبود، زیرا چند کشور آمریکای لاتین که در مسیر حرکت او بودند ابتدا به هواپیمای حامل او اجازه عبور از حریم هوایی خود را ندادند.</p>
      <figure>
        <iframe data-src="https://twitter.com/euronewses/status/1194199162075721728" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>هواپیمای حامل مورالس در فرودگاه آسونسیون، پایتخت پاراگوئه</figcaption>
      </figure>
      <p>مارسلو ابرارد، وزیر امور خارجه مکزیک ساعاتی پیش، ضمن اعلام ورود قریب‌الوقوع مورالس به کشورش گفته بود که در طول شب گذشته «مذاکرات دیپلماتیک» با این کشورها برای دادن اجازه عبور به هواپیمای حامل رئیس جمهوری پیشین بولیوی در جریان بوده است.</p>
      <p>این هواپیما ابتدا قرار بود برای سوخت‌گیری در پرو فرود آید و دولت لیما به آن اجازه فرود داده بود. اما گویا پس از آن که مقام‌های پرویی متوجه شدند که این همان هواپیمای حامل مورالس است، تغییر نظر دادند و با وجود درخواست‌های مکرر، به آن اجازه فرود ندادند. هواپیما سپس شبانه به آسونسیون، پایتخت پاراگوئه رفت و در آنجا سوخت‌گیری کرد.</p>
      <p>بر اساس اخبار رسمی اعلام شده، دولت‌های برزیل و شیلی نیز به هواپیمای مورالس اجازه استفاده از حریم هوایی خود را نداده بودند، اما بر اساس تصاویر زنده در سایت‌های اینترنتی ویژه ناوبری هواپیمایی که مسیر و اطلاعات پروازها را نمایش می‌دهند، به نظر می‌رسد که این هواپیما بالاخره از آسمان برزیل عبور کرده است.</p>
      <p>وزارت امور خارجه مکزیک از اکوادور به عنوان کشور دیگری که اجازه پرواز، فرود و سوخت‌گیری به هواپیمای حامل اوو مورالس نداده است، نام برده است.</p>
      <figure>
        <iframe data-src="https://twitter.com/euronewses/status/1194117585366900736" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>اوو مورالس در فرودگاه آسونسیون، پایتخت پاراگوئه</figcaption>
      </figure>
      <p>به جز تصویری که از اوو مورالس با پرچم مکزیک در هواپیما در شبکه‌های اجتماعی منتشر شده، تصویر دیگری نیز از او در حال دست تکان دادن رو به دوربین در فرودگاه آسونسیون همرسان شده است.</p>
      <p>مکزیک می‌گوید آقای مورالس را «به دلایل انسان‌دوستانه» پذیرفته است.</p>
      <p>گفته می‌شود برخی از مسئولان دولت مورالس از جمله آلوارو گارسیا لینه‌را، معاون او و آدریانا سالواتیه‌را، رئیس مجلس سنای بولیوی نیز به همراه او در مکزیک هستند.</p>
    </article>
  </body>
</html>