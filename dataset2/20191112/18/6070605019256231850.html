<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/F1-anuncia-zero-emissions-carboni_0_2343365663.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T18:29:12+00:00"/>
    <meta property="og:title" content="La F1 anuncia un pla de zero emissions de carboni per al 2030"/>
    <meta property="og:description" content="Des del motor fins a la logística, el Mundial estudia com ser més sostenible"/>
  </head>
  <body>
    <article>
      <h1>La F1 anuncia un pla de zero emissions de carboni per al 2030</h1>
      <h2>Des del motor fins a la logística, el Mundial estudia com ser més sostenible</h2>
      <address>
        <time datetime="2019-11-12T18:29:12+00:00">12 Nov 2019, 18:29</time>
      </address>
      <p>La Fórmula 1 va anunciar ahir un ambiciós pla de sostenibilitat per aconseguir reduir a zero les emissions de carboni de cara al 2030, és a dir, d’aquí onze temporades. Segons va explicar la F1, les mesures afectaran l’activitat a la pista, però també la resta d’operacions vinculades a la competició. Els dirigents de la màxima competició automobilística expliquen que porten 12 mesos treballant en aquest pla i que, tot i que es presenta un projecte a llarg termini, de manera immediata es faran alguns passos endavant per aconseguir que la F1 sigui un esport més sostenible. Així, la idea és accelerar el procés per primer reduir i finalment eliminar les emissions de carboni dels motors de combustió interna actuals.</p>
      <p>El comunicat assenyala que el motor híbrid actual de la F1, “combinat amb combustibles més sostenibles i sistemes de recuperació d’energia”, podria ser una gran solució per aconseguir una unitat de potència que tingui emissions netes de carboni de zero. Però no només això. I és que a la F1 es fan múltiples desplaçaments en avió cada any, i això també ho volen solucionar impulsant viatges “ultraeficients” i instal·lacions, fàbriques i oficines amb subministraments d’energia 100% renovable. A més, també es pretén que els esdeveniments que organitza la F1 siguin sostenibles en sis anys.</p>
      <p>“Durant els seus 70 anys d’història, la F1 ha estat pionera en moltes tecnologies i innovacions que han contribuït positivament en la societat i ajudat a combatre les emissions de carboni. Des de les novetats en matèria d’aerodinàmica, el progrés liderat pels equips de F1 ha beneficiat milers de milions de cotxes del carrer -va indicar Chase Carey, CEO de la F1-. Poca gent sap que el motor híbrid actual de la F1 és el més eficient del món, el que ofereix més potència amb menys combustible i, per tant, el que emet menys CO<sub>2</sub> que cap altre cotxe. Creiem que la F1 pot seguir sent líder en la indústria de l’automoció i treballar amb el sector energètic i automobilístic per oferir el primer motor híbrid de combustió interna amb zero emissions netes de carboni que redueixi aquestes emissions a tot el món”, va afegir.</p>
      <p>Per la seva banda, Jean Todt, president de la FIA (Federació Internacional de l’Automòbil), va dir que el compromís de l’organisme que ell representa amb la protecció del medi ambient és “crucial” i va continuar comentant que el pla que ha presentat la F1 “no només és molt encoratjador per al futur de l’automobilisme, sinó que també podria tenir grans beneficis per a la societat en general”.</p>
      <p>Entre els pilots, Lewis Hamilton és un dels que fa temps que s’han mostrat favorables a tots aquests canvis anunciats per la F1. Des que fa dos anys va adoptar el veganisme com a estil d’alimentació, ha apostat per un estil de vida més respectuós amb el medi ambient. “Estic intentant assegurar-me que, a finals d’any, no emeti diòxid de carboni. Ni a la meva oficina ni a casa permeto que ningú compri cap tipus de plàstic. Vull que tot es pugui reciclar, així que estic intentant canviar tant com puc en el meu espai personal”, va explicar el campió del món durant el GP de Mèxic. Per acostar-se encara més al seu objectiu, Hamilton s’ha venut molts dels seus cotxes (se n’ha comprat un de nou “elèctric i intel·ligent”) i també el seu avió. “Ara volo menys durant l’any i la majoria de vols que agafo són comercials, així que aquest ha estat un gran canvi en els meus hàbits”, va afegir.</p>
      <p>És per això que el britànic dona suport al pla presentat per la F1. “Hem passat a utilitzar un terç menys de combustible. Estan fent plans, però crec que hem de mirar més enllà”, va comentar. Tot i això, no tots els pilots de la graella coincideixen amb Hamilton. Max Verstappen, de fet, va dir que és conscient que “el medi ambient és molt important”, però va comentar que “la Fórmula 1 fa molt de temps que existeix”. “No crec que haguem de reaccionar de manera exagerada o ser melodramàtics. Treballem amb això; si no t’agrada, no t’ho miris”, va indicar. Per contra, Sebastian Vettel va apuntar que “en general” la F1 hauria de fer més passos endavant. “Si tothom actués, la diferència seria enorme”, va concloure.</p>
    </article>
  </body>
</html>