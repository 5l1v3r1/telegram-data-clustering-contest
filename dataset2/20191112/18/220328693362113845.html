<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/vuchich-iska-mini-shengen-406582.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-12T18:25:47+00:00"/>
    <meta property="og:title" content="Вучич иска Мини-Шенген"/>
    <meta property="og:description" content="Това може да донесе на региона 3,5 милиарда евро икономии"/>
  </head>
  <body>
    <article>
      <h1>Вучич иска Мини-Шенген</h1>
      <address><time datetime="2019-11-12T18:25:47+00:00">12 Nov 2019, 18:25</time> by <a rel="author">Стандарт</a></address>
      <p>Общият пазар на шест страни от Западните Балкани – Сърбия, Северна Македония, Албания, Черна гора, Босна и Херцеговина и Косово, може да донесе на региона 3,5 милиарда евро икономии, заяви днес сръбският президент Александър Вучич след среща в Париж с френския президент Еманюел Макрон, предаде ТАСС.</p>
      <p>„Аз помолих Макрон за подкрепа и съм сигурен, че ще я получим публично, тъй като инициативата се базира на четири важни свободи, които се спазват в ЕС и са универсални. Ние получихме официални данни от Световната банка, според които балканската шесторка би икономисала 3,5 милиарда евро, а Сърбия – 1,5 милиарда“, каза Вучич. Според него камионите губят на границите на страните от Западните Балкани 26 милиона часа годишно, а свалянето на бариерите ще открие нови хоризонти за региона.</p>
      <p>Този уикенд премиерите на Албания и Северна Македония – Еди Рама и Зоран Заев, и сръбският президент Александър Вучич се срещнаха в Охрид, за да обсъдят конкретни мерки за създаване на свободна зона за търговия, която да увеличи икономическия растеж и чуждестранните инвестиции. Инициативата бе наречена Мини-Шенген по подобие на европейската зона за свободно движение. Лидерите на трите страни поканиха и останалите държави от региона да се присъединят към инициативата.</p>
    </article>
  </body>
</html>