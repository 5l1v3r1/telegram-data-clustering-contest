<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/innovacio-culinaria-Forum-Gastronomic-Barcelona_0_2343365669.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T18:50:00+00:00"/>
    <meta property="og:title" content="La innovació culinària se cita al Fòrum Gastronòmic Barcelona"/>
    <meta property="og:description" content="Més de 300 empreses gastronòmiques ompliran el Palau 8 del recinte Montjuïc de Fira de Barcelona del 18 al 20 de novembre"/>
  </head>
  <body>
    <article>
      <h1>La innovació culinària se cita al Fòrum Gastronòmic Barcelona</h1>
      <h2>Més de 300 empreses gastronòmiques ompliran el Palau 8 del recinte Montjuïc de Fira de Barcelona del 18 al 20 de novembre</h2>
      <address>
        <time datetime="2019-11-12T18:50:00+00:00">12 Nov 2019, 18:50</time>
      </address>
      <p>“Estem vivint un moment en què la gastronomia és molt plural i adapta moltes propostes: algunes de més clàssiques o de retorn a la cuina tradicional, altres cap als vegetals, la salut i la qualitat. El Fòrum Gastronòmic Barcelona serà una plataforma per identificar totes aquestes tendències”, avançava recentment Pep Palau, codirector del saló de referència del sector alimentari, que se celebrarà del 18 al 20 de novembre a la capital catalana. I així serà. Al voltant de 45 cuiners que estan al capdavant de restaurants que sumen 31 estrelles Michelin disposaran de la plataforma en què es convertirà la pròxima edició del Fòrum Gastronòmic Barcelona per mostrar les propostes més innovadores i posar en comú les tendències emergents de la restauració a Europa.</p>
      <figure>
        <a href="https://www.ara.cat/2019/11/12/premium/xef-Jordi-Cruz_2342775972_67340697_1500x1000.jpg">
          <img src="https://www.ara.cat/2019/11/12/premium/xef-Jordi-Cruz_2342775972_67340697_1500x1000.jpg"/>
        </a>
        <figcaption>El xef Jordi Cruz</figcaption>
      </figure>
      <p>Entre els cuiners arribats d’altres països destaquen Niko Romito (Reale, de Casadonna, Itàlia), que parlarà de la cuina circular, o Rasmus Munk (The Alchemist, de Dinamarca) que, amb la seva ponència, relacionarà l’art amb l’activisme culinari. Entre les propostes que oferiran els cuiners del territori hi ha la ponència <i>Vanguardia en estat pur</i>, que oferirà el cuiner Paco Pérez (Miramar i Enoteca); la presentació que farà Jordi Cruz (Àbac) del menú de dotze plats batejat amb el nom Gastronomia Estrambòtica, adaptació culinària d’un art estrambòtic; o la reflexió que aportarà Carme Ruscalleda (Sant Pau, de Tòquio, Japó) sobre la cuina més enllà del restaurant. Amb el lema “(Re)pensar la gastronomia”, el saló professional també convidarà els assistents a reflexionar sobre el moment gastronòmic actual, alhora que reivindicarà el talent femení a l’alta cuina amb una sessió a càrrec de les prestigioses cuineres María José San Román (Monastrell, Alacant), Lucía Freitas (A Tafona, Santiago de Compostel·la), Ada Parellada (Semproniana, Barcelona) i María José Martínez (El Lienzo, València).</p>
      <figure>
        <a href="https://www.ara.cat/2019/11/12/premium/xef-Paco-Perez_2342775975_67340933_1500x1000.jpg">
          <img src="https://www.ara.cat/2019/11/12/premium/xef-Paco-Perez_2342775975_67340933_1500x1000.jpg"/>
        </a>
        <figcaption>El xef Paco Pérez</figcaption>
      </figure>
      <p>
        <b>
          <b>Espai per a tothom</b>
        </b>
      </p>
      <p>El Fòrum Gastronòmic Barcelona, organitzat per Fira de Barcelona a través de la societat Alimentaria Exhibitions i conjuntament amb Fòrum Gastronòmic, comptarà amb gairebé 300 firmes expositores de tots els àmbits de la gastronomia, que ompliran el Palau 8 del recinte Montjuïc de Fira de Barcelona. “Aquestes xifres evidencien un gran suport a les propostes que el saló ofereix als professionals de la gastronomia i la restauració, que perceben el Fòrum Gastronòmic Barcelona com un lloc immillorable per projectar-se i fer negocis”, assenyala J. Antoni Valls, director general d’Alimentaria Exhibitions. El saló, representatiu de la varietat del sector, dona cabuda a tot tipus d’empreses referents en diferents segments de la restauració al mateix temps que es preocupa perquè els petits productors hi ocupin un lloc significatiu. En aquest àmbit, tindran presència al saló prop de cent empreses que ofereixen productes de proximitat a través de l’Espai Catalunya, una àrea de més de mil metres quadrats organitzada entre Prodeca, la Diputació de Barcelona i la Diputació de Girona. Per la seva banda, l’àrea Expo Nadal / Sweetfusió aplegarà al voltant de 25 empreses de l’àmbit de la pastisseria artesana i organitzarà activitats amb la col·laboració del Gremi de Pastisseria de Barcelona, mentre que l’Espai Vi acollirà una dotzena de cellers i l’Espai Halal impulsarà els negocis orientats a productes amb certificació halal.</p>
      <figure>
        <a href="https://www.ara.cat/2019/11/12/premium/Carme-Ruscalleda-durant-ponencia-edicio_2342775976_67341013_1500x1000.jpg">
          <img src="https://www.ara.cat/2019/11/12/premium/Carme-Ruscalleda-durant-ponencia-edicio_2342775976_67341013_1500x1000.jpg"/>
        </a>
        <figcaption>Carme Ruscalleda durant la seva ponència en l'edició del 2016</figcaption>
      </figure>
      <p>La innovació en el camp de la restauració tindrà lloc a l’espai de reflexió FòrumLab i constarà de tres jornades dedicades al negoci i la gestió, la digitalització i la sostenibilitat. Hi participaran 35 experts de l’àmbit empresarial, culinari, acadèmic i agrícola, com ara el guru d’Instagram Phil González; els consultors Eva Ballarín i Oskar Garcia; els xefs Sergio i Javier Torres, i el soci fundador de ConGusto, Manel Morillo.</p>
      <figure>
        <a href="https://www.ara.cat/2019/11/12/premium/germans-Javier-Sergio-Torres_2342775974_67340854_1500x1000.jpg">
          <img src="https://www.ara.cat/2019/11/12/premium/germans-Javier-Sergio-Torres_2342775974_67340854_1500x1000.jpg"/>
        </a>
        <figcaption>Els germans Javier i Sergio Torres</figcaption>
      </figure>
      <h3>COMPETICIONS CULINÀRIES D’ALT NIVELL</h3>
      <p>El saló alimentari serà l’escenari de les finals de prestigiosos concursos gastronòmics i enològics. En destaca el Cuiner 2019 Fòrum Gastronòmic Barcelona, que des de fa deu anys enalteix la tasca de cuiners emergents que ofereixen propostes de qualitat amb productes de proximitat a la vegada que fan una cuina sostenible. Els finalistes d’aquesta edició són Zhou Mengxiu (Somiatruites, Igualada), Isaac Monzó (Cal Trumfo, la Torre d’Oristà); Sergi Ortiz (L’Antic Forn, Cervera); David Rustarazo (Nairod, Barcelona) i Pere Venturós (Terra, Berga). El guanyador es triarà per votació popular online, complementada per un comitè d’experts format per periodistes especialitzats en gastronomia, gastrònoms i professionals del sector. Per la seva banda, el grup de restauració asiàtica Udon organitzarà la gran final de la quarta edició dels Asian Culinary Awards, que buscarà la millor recepta asiàtica d’Espanya. En l’àmbit de les postres, la cinquena edició de The Best Dessert, cita ineludible per als professionals de la cuina dolça i que busca promoure la pastisseria de restaurant, portarà sis aspirants a disputar-se el premi al millor pastisser de postres de restaurant i el premi Valrhona a les millors postres de restaurant amb xocolata. A més, tindrà lloc el quart concurs Millor Panettone Artesà d’Espanya, organitzat per l’Escola de Pastisseria del Gremi de Barcelona.</p>
      <p>El camp de l’enologia també tindrà presència en aquests certàmens, ja que l’Associació Catalana de Sommeliers organitza el concurs Millor Sommelier de Catalunya. El guardó vol desenvolupar i promoure el coneixement de la professió de sommelier i el món del vi i la gastronomia.</p>
    </article>
  </body>
</html>