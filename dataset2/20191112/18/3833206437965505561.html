<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Vruchiha-Oskarite-na-biznesa-913281"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T18:57:00+00:00"/>
    <meta property="og:title" content="Връчиха &quot;Оскарите на бизнеса&quot;"/>
    <meta property="og:description" content="Конфедерацията на работодателите и индустриалците в България (КРИБ), заедно със списание &quot;Икономика“..."/>
  </head>
  <body>
    <article>
      <h1>Връчиха "Оскарите на бизнеса"</h1>
      <address>
        <time datetime="2019-11-12T18:57:00+00:00">12 Nov 2019, 18:57</time>
      </address>
      <p>Конфедерацията на работодателите и индустриалците в България (КРИБ), заедно със списание "Икономика“, връчиха наградите в най-значимия бизнес конкурс у нас "Мистър и Мисис Икономика" 2019. Събитието с 29-годишна история отличи най-успешните бизнес лидери и предприемачи за годината.</p>
      <p>Главният изпълнителен директор на Vivacom Атанас Добрев и главният изпълнителен директор на "УниКредит Булбанк" Теодора Петкова са носителите на наградите "Мистър Икономика" и "Мисис Икономика" за 2019 г. Призовете връчиха вицепремиерът Марияна Николова и финансовият министър <a href="https://www.plovdiv24.bg/novini/persons/5080.html">Владислав Горанов</a>. </p>
      <p>"Мисля, че изпълняваме ангажимента си към министър-председателя <a href="https://www.plovdiv24.bg/novini/persons/260.html">Бойко Борисов</a>, който поехме при срещи със синдикатите, за повишение с двуцифрен процент на заплатите. Надявам се все така България да е добро място за бизнес и инвестиции“, заяви собственикът на "Адванс Медия Груп" и председател на КРИБ Кирил Домусчиев при откриването на церемонията в "София Тех Парк".</p>
      <p>"Радвам се, че отново Управителният съвет на КРИБ успя да подбере всички номинирани и да излъчи победители във всички икономики. Списание "Икономика“ има голяма история и то е едно от най-значимите на тема "икономика“, каза още председателят на КРИБ и добави: "Надявам се, че ще бъдат оценени критериите на журито при определянето на победителите във всяка една категория. Това са доказали се хора и се надявам, че и занапред ще има все така голяма конкуренция при номинирането и избирането на победители“.</p>
      <p>"Оскарите на бизнеса“ бяха раздадени в общо 10 категории. Освен "Мистър и Мисис икономика“, имаше и секторни награди за мениджърите, които движат българската икономика напред в индустрията, финансите и застраховането, търговията и услугите, транспорта и логистиката, високите технологии и аутсорсинга. Призове бяха присъдени и за корпоративна социална отговорност, консултантски бизнес, земеделие и хранителна промишленост.</p>
      <p>В категория "Индустрия" наградата получи изпълнителният директор на "Биовет" Ангел Желязков.</p>
      <p>Михаил Антонов, управител на застрахователен брокер "АВВИ", бе отличен в категория "Финанси и застраховане".</p>
      <p>В категория "Търговия и Услуги" призът спечели Йордан Чорбаджийски, търговски директор на "Черноморско злато".</p>
      <p>"Гопет Транс" получи отличието в категорията "Транспорт и логистика".</p>
      <p>В категория "ИКТ и аутсорсинг" беше отличен Ли Дзие, генерален мениджър на "Хуауей Технолоджис България".</p>
      <p>Носител на наградата в категория "Корпоративна социална отговорност" стана адв. Свилена Димитрова, председател на Българска болнична асоциация за своята инициатива "Национална класация - най-добрите болници".</p>
      <p>Адв. Наталия Димитрова, управляващ съдружник в адвокатско дружество "Димитрова и партньори", получи приза в категория "Консултантски бизнес/услуги".</p>
      <p>В категория "Земеделие и хранителна промишленост" наградата отиде при Иван Папазов, председател на Съвета на директорите на VP Brands International.</p>
      <p>Специални награди получиха "Coca-Cola", "Минстрой Хотели" и "Българска Консултантска организация".  </p>
      <p>Десетимата победители в категориите получиха статуетката "Рибарят и златната рибка" на Ставри Калинов, превърнала се в символ на конкурса.</p>
    </article>
  </body>
</html>