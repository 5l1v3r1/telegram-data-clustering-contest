<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546875.html/%D8%A7%D8%B3%D8%AA%D9%85%D8%B1%D8%A7%D8%B1-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%AA%D8%A7-%D8%B5%D8%A8%D8%AD-%D9%BE%D9%86%D8%AC%D8%B4%D9%86%D8%A8%D9%87---%D9%85%D8%B1%D8%A7%D8%AC%D8%B9%D9%87---%D9%87%D8%B2%D8%A7%D8%B1-%D9%86%D9%81%D8%B1-%D8%A8%D9%87-%D8%A7%D9%88%D8%B1%DA%98%D8%A7%D9%86%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T18:27:00+00:00"/>
    <meta property="og:title" content="استمرار آلودگی هوای تهران تا صبح پنجشنبه / مراجعه ۳ هزار نفر به اورژانس"/>
    <meta property="og:description" content="افزایش شاخص های آلایندگی هوای تهران برای هفتمین روز متوالی، اعضای کمیته آلودگی هوا را وادار به برگزاری دومین جلسه اضطراری کرد."/>
  </head>
  <body>
    <article>
      <h1>استمرار آلودگی هوای تهران تا صبح پنجشنبه / مراجعه ۳ هزار نفر به اورژانس</h1>
      <address>
        <time datetime="2019-11-12T18:27:00+00:00">12 Nov 2019, 18:27</time>
      </address>
      <p>افزایش شاخص های آلایندگی هوای تهران برای هفتمین روز متوالی، اعضای کمیته آلودگی هوا را وادار به برگزاری دومین جلسه اضطراری کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  افزایش شاخص های آلایندگی تهران و شهرستان های اطراف آن امروز برای هفتمین روز متوالی شرایط ناسالمی را برای شهروندان ایجاد کرده است تا جایی که مصوبات نخستین کمیته اضطرار آلودگی هوا در این هفته مبنی بر ممنوعیت تردد شبانه کامیون های دودزا، افزایش 2 برابری نرخ ورود به محدوده طرح کاهش آلودگی هوا و تسهیلات در راستای استفاده شهروندان از وسایل حمل و نقل عمومی نیز نه تنها پاسخگو نبوده که با افزایش شاخص های آلایندگی به ویژه در شهرستان های پیشوا، ورامین و قرچک از عصر روز گذشته و عبور شاخص ها از مرز 170 مدارس پیش دبستانی و ابتدایی تعطیل اعلام شد، اما با همه تدابیر صورت گرفته همچنان تابلوی اطلاع رسانی آلایندگی هوای تهران و شهرستان ها در حال افزایش است تا جایی که عصر امروز برای دومین بار جلسه اضطرار آلودگی هوا در هفته جاری تشکیل شد.</p>
      <p>
        <b>مراجعه 2 هزار و 863 نفر به دلیل بیماری های تنفسی به مراکز درمانی</b>
      </p>
      <p>عباس شاهسونی رئیس گروه سلامت هوای مرکز سلامت محیط و کار وزارت بهداشت، درمان و آموزش پزشکی با اشاره به پایداری هوا در تهران اظهار داشت: 2 هزار و 863 نفر به علت آلودگی هوا و مشکلات تنفسی در این هفته به مراکز درمانی مراجعه کرده اند و بر این اساس ماموریت های اورژانس افزایش داشته است.</p>
      <p>
        <b>پایداری هوای تهران تا روز پنجشنبه</b>
      </p>
      <p>محمد رستگاری معاون نظارت و پایش محیط زیست نیز در مورد مدت پایداری هوا گفت: براساس داده های هواشناسی تا پایان روز پنجشنبه آلوده اعلام شده است.</p>
      <p>
        <b>افزایش شاخص آلودگی هوای پایتخت به 10 منطقه</b>
      </p>
      <p>به گزارش تسنیم، انوشیروان محسنی بندپی استاندار تهران نیز در این جلسه با اشاره به بررسی مستمر شاخص های آلودگی هوا اظهار داشت: چند روز است که پایداری هوا را داریم که سبب افزایش غلظت آلاینده ها می شود و طبق آخرین بررسی و نامه معاونت بهداشتی دانشگاه علوم پزشکی شهید بهشتی در 10‌ منطقه شاخص ها از 150 بالاتر رفته است.</p>
      <p>وی سپس افزود: براساس آخرین وضعیت هواشناسی از ظهر پنجشنبه ورزش باد را شاهد هستیم که سبب کاهش غلظت آلایندگی هوا می شود.</p>
      <p>محسنی بندپی در مورد اقدامات پیشگیرانه برای مقابله با شرایط آلودگی هوا تصریح کرد: افزایش 50 درصدی نرخ طرح ترافیک و همزمان تخفیف بلیط ناوگان حمل و نقل عمومی را در دستور کار داریم، ضمن اینکه به عنوان نماینده دولت تکلیف قانونی اعلام می کنم که اگر کارمندان نیاز است جهت نگهداری فرزندان در منزل بمانند دستگاه های اجرایی طبق قانون هوای پاک با مرخصی کارمندان موافقت کنند.</p>
      <p>وی همچنین در پایان خاطرنشان کرد: وضعیت شهرستان های ملارد و غرب استان تهران نیز بررسی و تا یک ساعت آینده در مورد وضعیت تعطیلی مدارس آنها اطلاع رسانی می شود.</p>
      <p>انتهای پیام/</p>
    </article>
  </body>
</html>