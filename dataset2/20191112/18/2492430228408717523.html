<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188441/NPO-wil-ruim-12-miljoen-van-kabinet-voor-songfestival-in-Rotterdam"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-12T18:40:16+00:00"/>
    <meta property="og:title" content="NPO wil ruim 12 miljoen van kabinet voor songfestival in Rotterdam"/>
    <meta property="og:description" content="De Nederlandse Publieke Omroep (NPO) wil 12,4 miljoen euro van het kabinet voor het Eurovisie Songfestival in Rotterdam. De omroep heeft daarvoor een verzoek ingediend bij minister Arie Slob (Mediazaken)."/>
  </head>
  <body>
    <article>
      <h1>NPO wil ruim 12 miljoen van kabinet voor songfestival in Rotterdam</h1>
      <address>
        <time datetime="2019-11-12T18:40:16+00:00">12 Nov 2019, 18:40</time>
      </address>
      <h4>De Nederlandse Publieke Omroep (NPO) wil 12,4 miljoen euro van het kabinet voor het Eurovisie Songfestival in Rotterdam. De omroep heeft daarvoor een verzoek ingediend bij minister Arie Slob (Mediazaken).</h4>
      <p>Het uitzenden van het liedjesfestijn kost volgens de NOS 26,5 miljoen euro. Bijna 10 miljoen daarvan wordt gedekt door ticketverkoop, sponsorgeld en bijdragen van de Europese omroeporganisatie EBU. De NPO betaalt zelf 2,5 miljoen euro en AvroTros draagt 2 miljoen euro bij.</p>
      <p>Een snelle rekensom leert dat er dan nog ruim twaalf miljoen euro overblijft. De NPO kijkt daarvoor naar minister Slob. Het bedrag komt boven op de ruim 817 miljoen euro die de omroep al nodig zegt te hebben voor de gewone programmering volgend jaar.</p>
      <p>De halve finales van het Eurovisie Songfestival zijn komend jaar op 12 en 14 mei in Rotterdam Ahoy. Op 16 mei volgt de finale. De Tweede Kamer praat 25 november over het evenement.</p>
    </article>
  </body>
</html>