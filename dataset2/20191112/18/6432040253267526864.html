<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617089,Sonia-i-Patryk-walcza-dalej.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-12T18:00:24+00:00"/>
    <meta property="og:title" content="Sonia i Patryk walczą dalej!"/>
    <meta property="og:description" content="Pierwszy live w The Voice of Poland za nami. Tym razem uczestnicy musieli przede wszystkim przekonać do siebie widzów, choć jurorzy też mieli swój głos. Po zaciętej walce nasi wokaliści Sonia Michalczuk i Patryk Żywczyk śpiewają dalej."/>
  </head>
  <body>
    <article>
      <h1>Sonia i Patryk walczą dalej!</h1>
      <address>
        <time datetime="2019-11-12T18:00:24+00:00">12 Nov 2019, 18:00</time>
      </address>
      <p>
        <b>Pierwszy live w The Voice of Poland za nami. Tym razem uczestnicy musieli przede wszystkim przekonać do siebie widzów, choć jurorzy też mieli swój głos. Po zaciętej walce nasi wokaliści Sonia Michalczuk i Patryk Żywczyk śpiewają dalej.</b>
      </p>
      <p>W finałowych odcinkach The Voice of Poland usłyszeliśmy po 4 zawodników z każdej drużyny. <br/><br/>W drużynie Margaret zobaczyliśmy, pochodzącą z Kozłowa (powiat nidzicki) Sonię Michalczuk, Stanisława Ślęzaka, Tadeusza Seiberta, Sonię Hornatkiewicz. Panowie podbili serca widzów, otrzymali najwięcej sms-ów. Margaret musiała wybrać pomiędzy dwiema Soniami. Do dalszego etapu wybrała jednak Sonię Michalczuk, która wykonała utwór „The Pointer Sisters - I'm So Excited”. Jurorzy ocenili występ jako bardzo seksowny. <br/><br/>— To był czad, ogień, dźwięk, rytm, energia, seks — podsumowała występ Soni Margaret. — Dziękuję wszystkim, którzy na mnie głosowali. Wiem, że mieszkańcy Nidzicy, Działdowa, Kozłowa masowo ruszyli do telefonów. To wiele dla mnie znaczy — mówiła Sonia. Przed wokalistką kolejny występ na żywo.<br/><br/>— Jeszcze nie doszłam do siebie po pierwszym. Choreografia i taniec w całości ułożone były właśnie przez Margaret. Do tego świadomość, że występuje się na żywo przed 4 milionami widzów. Naprawdę niesamowite emocje. Nie spodziewałam się, że Gosia wybierze właśnie mnie. Bardzo jej dziękuję. To juror, który wspiera od początku do końca — podkreśla Sonia Michalczuk. <br/><br/>Patryk Żywczyk w pięknym stylu przedarł się 9 listopada do kolejnego etapu show Voice of Poland. Podczas pierwszego z odcinków na żywo 23-latek z Wiartla (koło Pisza) rozniósł scenę... i to już na samym starcie.</p>
      <figure>
        <img src="http://m.wm.pl/2019/11/n/patryk1-590078-590106.jpg"/>
        <figcaption>Fot. Voice of Poland<br/>Patryk Żywczyk</figcaption>
      </figure>
      <p>Gdy telewizyjna orkiestra ruszyła z pierwszymi taktami utworu „Love Runs Out” (z repertuaru OneRepublic), Patryk Żywczyk zaczął po prostu robić to, co wychodzi mu najlepiej. Poza solidnym, zakrapianym rock'n'rollową chrypą wokalem, 23-latek zaprezentował także swój kolejny talent. <br/><br/>— Od najmłodszych lat próbowałem swoich sił w różnych kierunkach. I choć zawsze na pierwszym miejscu był śpiew, to niemało czasu poświęciłem też na lekcje tańca — wspomina Patryk, który dzięki "lekkości" przed kamerą (mimo "obciążenia" przeszło trzymilionową publicznością śledzącą każdy jego ruch) zdołał sprawić, że z miejsc wstali niemal wszyscy obecni w studiu.<br/><br/>— Siedząc na fotelu, z reguły stresuję się tym, co się dzieje. U ciebie tego stresu jednak w ogóle nie widziałem. Dziesiąta edycja miała mistrzowskie rozpoczęcie odcinków na żywo — skomentował Michał Szpak. — Jesteś wulkanem energii. Nie tylko zaśpiewałeś, ale i "byłeś", na tej scenie. W każdym ruchu. "Byłeś" tą piosenką — dodała natomiast Margaret.<br/><br/>— Jeśli otwierać drzwi, to... z buta! I to właśnie zrobiłeś. Jesteś wojownikiem i w życiu, i na scenie — przekonywali natomiast trenerzy Patryka, czyli Thomson i Baron z Afromental. Ich uznanie było szczególnie ważne zwłaszcza po tym, gdy za sprawą głosowania sms-owego do dalszego etapu przeszła Alicja Szemplińska i Bartosz Deryło. <br/><br/>Związani z Olsztynem muzycy musieli dokonać wyboru kogo z pozostałej dwójki zabierają do dalszych etapów. Adrian Burek czy Patryk Żywczyk? Jako zwycięzcę wskazali Patryka i to on musi szlifować formę na kolejny występ.<br/><br/>— To wszystko co dzieje się wokół... to jakaś magia. Wciąż to do mnie nie dociera. Dziękuję trenerom za okazane zaufanie. Obiecuję, że i w następnym odcinku zrobię wszystko, by wypaść jak najlepiej. Wiem, jak mocno trzymają za mnie kciuki rodzina, przyjaciele, znajomi. Nie chcę i nie mogę ich zawieść — zdradził nam 23-letni wokalista.<br/><br/><b>Kolejny odcinek 10. jubileuszowej edycji The Voice of Poland już w sobotę 16 listopada o godzinie 20:05. </b><br/><br/><i>Zuzanna Leszczyńska, Kamil Kierzkowski</i></p>
    </article>
  </body>
</html>