<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621209/%D8%A8%D8%B1%D8%B2%DB%8C%D9%84-%D8%AA%D9%88%D8%B3%D8%B9%D9%87-%D8%B4%D8%A8%DA%A9%D9%87-5g-%D8%B1%D8%A7-%D8%A8%D9%87-%D9%87%D9%88%D8%A7%D9%88%DB%8C-%D9%85%DB%8C%E2%80%8C%D8%B3%D9%BE%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T18:00:00+00:00"/>
    <meta property="og:title" content="برزیل توسعه شبکه 5G را به هواوی می‌سپارد"/>
    <meta property="og:description" content="دولت چین اعلام کرده است که از همکاری برزیل با این شرکت به منظور توسعه شبکه نسل پنجم اینترنت همراه 5G اطمینان دارد."/>
  </head>
  <body>
    <article>
      <h1>برزیل توسعه شبکه 5G را به هواوی می‌سپارد</h1>
      <address>
        <time datetime="2019-11-12T18:00:00+00:00">12 Nov 2019, 18:00</time>
      </address>
      <p>
        <i>دولت چین اعلام کرده است که از همکاری برزیل با این شرکت به منظور توسعه شبکه نسل پنجم اینترنت همراه 5G اطمینان دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شی جی‌پینگ، رئیس جمهور چین که قرار است در هفته جاری هم زمان با برگزاری نشست گروه BRICS با همتای برزیلی خود در شهر برازیلیا ملاقات کند، به تازگی خاطرنشان کرده است که از همکاری برزیل با شرکت چینی هواوی به منظور توسعه زیرساخت های لازم برای شبکه 5G اطمینان دارد.</p>
      <p>به عقیده بسیاری از کارشناسان و تحلیلگران سیاسی و اقتصادی، این اقدام برزیل ممکن است منجر به رویارویی و تقابل ژائیر بولسونارو، رئیس جمهور برزیل، با دولت آمریکا شود ولی با این حال به نظر می رسد که این کشور بزرگ واقع در منطقه آمریکای لاتین، هنوز تحت تاثیر اتهامات وارده بر هواوی قرار نگرفته و همچنان در نظر دارد که برای توسعه شبکه 5G از تجهیزات و تکنولوژی های این غول تکنولوژی چینی بهره مند شود.</p>
      <p>بر اساس گزارش بلومبرگ، یانگ وان مینگ، سفیر چین در برزیل، نیز در پاسخ به سوالات مکرری که در این خصوص از وی شده بود، گفت: می توانم بگویم من درباره همکاری برزیل با هواوی برای توسعه شبکه نسل پنجم اینترنت پرسرعت 5G اطمینان کامل دارم.</p>
      <p>وی همچنین افزود: برزیل در میان بحبوحه تشدید نگرانی های امنیتی علیه هواوی ترجیح داده که همچنان نظری ممتنع در این خصوص داشته باشد و توسعه شبکه 5G را در اولویت قرار دهد. چراکه به نظر بسیاری از تحلیلگران، در صورتی که کشورهای جهان در توسعه شبکه نسل پنجم اینترنت تعلل بورزند، ممکن است برای همیشه از سایر کشورها و رقبای بزرگ خود عقب بیفتند.</p>
      <p>کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.</p>
      <p>بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.</p>
      <p>اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد.</p>
      <p>در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.</p>
    </article>
  </body>
</html>