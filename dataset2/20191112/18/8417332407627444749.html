<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/12/Sanford-dropper-presidentambisjon-%E2%80%93-utfordrer-ikke-Trump-20380783.ece"/>
    <meta property="og:site_name" content="adressa.no"/>
    <meta property="article:published_time" content="2019-11-12T18:16:45+00:00"/>
    <meta property="og:title" content="Sanford dropper presidentambisjon – utfordrer ikke Trump"/>
    <meta property="og:description" content="Republikaneren Mark Sanford trekker seg fra kampen om å bli nominert som presidentkandidat. Han har utfordret president Donald Trump til neste års valg."/>
  </head>
  <body>
    <article>
      <h1>Sanford dropper presidentambisjon – utfordrer ikke Trump</h1>
      <address><time datetime="2019-11-12T18:16:45+00:00">12 Nov 2019, 18:16</time> by <a rel="author">(NTB) NTB-AP</a></address>
      <p>Republikaneren Mark Sanford trekker seg fra kampen om å bli nominert som presidentkandidat. Han har utfordret president Donald Trump til neste års valg.</p>
      <aside><a href="https://www.adressa.no/nyheter/utenriks/2019/11/12/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/12/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/12/javascript:void(0);">Del denne artikkelen på e-post</a></aside>
      <p>– Man må være realistisk. Det jeg ikke forventet meg, var riksrettsprosessen, sa Sanford utenfor delstatsbygningen i New Hampshire tirsdag.</p>
      <p>Sanford er tidligere guvernør i delstaten South Carolina. Han kastet seg inn i nominasjonskampen i det republikanske partiet for å utfordre Trump. Kjernebudskapet var å advare om USAs gjeld. Men siden kunngjøringen i september har Sanford ikke lyktes i å bygge opp støtte. Republikanerne var mer interessert i å forsvare Trump fra riksrettstrusselen, uttalte Sanford tirsdag.</p>
      <p>– Det var en sjanse, men vi ønsket å prøve og å skyte inn dette temaet om hvor store beløp vi bruker, inn i den nasjonale debatten som finner sted én gang hvert fjerde år, sa Sanford.</p>
      <p>– Jeg tror ikke at det på den republikanske siden er noen lyst til å holde nyanserte samtaler rundt ulike saker så lenge riksrettsprosessen overskygger, sa han.</p>
      <p>Forsøket på å bli nominert er dessuten blitt ytterligere vanskeliggjort ved at en håndfull partilag på delstatsnivå har avlyst sine nominasjonsvalg, blant dem Sanfords egen delstat.</p>
      <p>Sanfords beslutning tirsdag om å skrinlegge presidentambisjonene ble kunngjort mindre enn en uke etter at han hadde flyttet valgkampapparatet sitt til delstaten New Hampshire.</p>
      <p>Tidligere Massachusetts-guvernør William Weld og tidligere kongressmedlem Joe Walsh utfordrer fortsatt Trump.</p>
      <p>(©NTB)</p>
    </article>
  </body>
</html>