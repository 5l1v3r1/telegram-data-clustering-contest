<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821162.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T18:48:00+00:00"/>
    <meta property="og:title" content="دستگیری هکر ۱۶ ساله در ساری"/>
    <meta property="og:description" content="به گزارش پایگاه خبری پلیس، سیدمحمود میرفیضی با اعلام این خبر اظهار کرد: در پی مراجعه یکی از شهروندان به پلیس فتای این فرماندهی و طرح شکایت مبنی بر برداشت غیرمجاز از حساب بانکی‌اش به ارزش 90 میلیون ریال، موضوع به صورت ویژه در دستور کار کارآگاهان و کارشناسان پلیس فتا قرار گرفت."/>
  </head>
  <body>
    <article>
      <h1>دستگیری هکر ۱۶ ساله در ساری</h1>
      <address>
        <time datetime="2019-11-12T18:48:00+00:00">12 Nov 2019, 18:48</time>
      </address>
      <p>فرمانده انتظامی مازندران از شناسایی و دستگیری متهم به کلاهبرداری اینترنتی و برداشت غیرمجاز از حساب بانکی شهروندان در شهرستان ساری خبر داد.</p>
      <p>به گزارش پایگاه خبری پلیس، سیدمحمود میرفیضی با اعلام این خبر اظهار کرد: در پی مراجعه یکی از شهروندان به پلیس فتای این فرماندهی و طرح شکایت مبنی بر برداشت غیرمجاز از حساب بانکی‌اش به ارزش 90 میلیون ریال، موضوع به صورت ویژه در دستور کار کارآگاهان و کارشناسان پلیس فتا قرار گرفت.</p>
      <p>وی افزود: با انجام اقدامات اطلاعاتی و تحقیقات از مال‌باخته مشخص شد، فرد یا افرادی با دسترسی به اطلاعات حساب بانکی مال‌باخته اقدام به برداشت غیرمجاز از حساب بانکی وی کرد و مبالغ سرقتی را صرف خرید شارژ و انتقال آن به دیگر حساب‌های بانکی هک شده کرده است.</p>
      <p>فرمانده انتظامی استان مازندران از شناسایی متهم به هک حساب و برداشت غیرمجاز که نوجوانی 16 ساله است، خبر داد و افزود: متهم با انجام اقدامات اطلاعاتی شناسایی و با هماهنگی قضائی دستگیر شد.</p>
      <p>این مسؤول افزود: متهم در تحقیقات و بازجویی‌های فنی پلیس ضمن اقرار به بزه انتسابی عنوان کرد از خردادماه سال جاری با ایجاد آی‌دی در گروه‌های تلگرامی اقدام به تبلیغ صیغه به صورت گسترده کرده و برای برقراری ارتباط و مشاهده پروفایل، طعمه‌های خود را به درگاه‌های جعلی بانک هدایت و اقدام به هک اطلاعات حساب بانکی آنان می‌کرده است.</p>
      <p>میرفیضی اظهار کرد: متهم در ادامه تحقیقات پلیس به برداشت غیرمجاز از حساب بانکی شهروندان و خرید شارژ تلفن و انتقال وجوه سرقتی به دیگر حساب‌های هک‌شده اعتراف کرد.</p>
      <p>وی افزود: با بررسی گوشی تلفن همراه متهم لیست درگاه‌های جعلی و 250 شماره کارت‌های بانکی اشخاص به همراه اطلاعات بانکی حساب‌های مذکور که توسط این فرد هک شده کشف شد.</p>
      <p>فرمانده انتظامی استان مازندران به شهروندان هشدار داد در انجام خرید اینترنتی مراقب درگاه‌های جعلی بانک باشید تا در دام این افراد شیاد گرفتار نشوند.</p>
    </article>
  </body>
</html>