<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546878.html/%DA%86%DB%8C%D9%86--%D8%A2%D9%85%D8%B1%DB%8C%DA%A9%D8%A7-%D8%A8%D8%A7%DB%8C%D8%AF-%D8%AF%D8%B3%D8%AA-%D8%A7%D8%B2-%D8%B1%D9%81%D8%AA%D8%A7%D8%B1-%D8%BA%D9%84%D8%B7-%D8%AE%D9%88%D8%AF-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%A8%D8%B1%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T18:30:00+00:00"/>
    <meta property="og:title" content="چین: آمریکا باید دست از رفتار غلط خود در قبال ایران بردارد"/>
    <meta property="og:description" content="سخنگوی وزارت خارجه چین گفت: بحران کنونی پیرامون برجام نتیجه خروج آمریکا از این توافق و کارزار فشار حداکثری بر ایران است و واشنگتن باید دست از این رفتار غلط بردارد."/>
  </head>
  <body>
    <article>
      <h1>چین: آمریکا باید دست از رفتار غلط خود در قبال ایران بردارد</h1>
      <address>
        <time datetime="2019-11-12T18:30:00+00:00">12 Nov 2019, 18:30</time>
      </address>
      <p>سخنگوی وزارت خارجه چین گفت: بحران کنونی پیرامون برجام نتیجه خروج آمریکا از این توافق و کارزار فشار حداکثری بر ایران است و واشنگتن باید دست از این رفتار غلط بردارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ گنگ شوآنگ سخنگوی وزارت امورخارجه چین در نشست خبری امروز (چهارشنبه) خود در پاسخ به سوالی درباره جدیدترین گزارش آژانس بین‌المللی انرژی اتمی درباره ایران و بیانیه تروئیکای اروپا در این زمینه گفت: ما گزارش آژانس و بیانیه مشترک طرف‌های اروپایی (برجام) را مطالعه کردیم. چین قویا بر این باور است که خروج یک‌جانبه آمریکا از برجام و کارزار فشار حداکثری این کشور علیه ایران ریشه اصلی بحران کنونی پیرامون توافق هسته‌ای است.</p>
      <p>بنابر گزارش پایگاه اینترنتی وزارت امورخارجه چین، گنگ شوآنگ ادامه داد: آمریکا باید دست از این رفتار غلط بردارد تا فضا برای تلاش‌های دیپلماتیک و ایجاد شرایط کاهش تنش فراهم شود.</p>
      <p>وی همچنین اظهار داشت: در این میان، طرف‌ها برجام شامل اروپایی‌ها و ایران باید از خود خویشتنداری نشان دهند، به اجرای موثر و کامل توافق پایبند باشند و اختلافات بر سر برجام را حل‌وفصل کنند.</p>
      <p>سخنگوی وزارت امورخارجه چین افزود: پکن از آژانس برای انجام درست و عادلانه وظایفش حمایت می‌کند و به همکاری خود با سایر طرف‌ها برای حل دیپلماتیک و سیاسی مسئله هسته‌ای ایران ادامه می‌دهد.</p>
      <p>به گزارش ایسنا، جمهوری اسلامی ایران پس از گذشت یک سال از نقض برجام از سوی آمریکا و خروج یک‌جانبه این کشور از توافق که به بازگرداندن تحریم‌های واشنگتن علیه کشورمان انجامید، اعلام کرد که طبق تمهیدات تعیین شده در همین توافق اجرای تعهدات هسته‌ای‌اش را به صورت گام به گام کاهش خواهد داد مگر اینکه اروپایی‌ها برای حفظ این توافق اقدامی موثر و عملی انجام دهند. چهارمین این گام‌ها به تازگی برداشته شده است و مسئولان کشورمان تاکید می‌کنند که با تداوم بدعهدی طرف‌های مقابل، این روند ادامه خواهد یافت.</p>
      <p>اما اروپایی‌ها در طول این مدت نه تنها برای ایجاد شرایطی که ایران بتواند باوجود تحریم‌های آمریکا به تجارت مشروع خود با سایر کشورها ادامه دهد، تلاش کافی نکرده‌ و در اجرای تعهداتشان در برجام ناموفق بوده‌اند، بلکه روز گذشته نیز در بیانیه‌ای مشترک تاکید کردند که ایران می‌بایست تمامی آنچه را که اقدامات ناسازگار با توافق هسته‌ای خواندند، لغو کند.</p>
      <p>آلمان، انگلیس و فرانسه در بیانیه خود بدون کوچک‌ترین اشاره‌ای به بد عهدی‌های خود در اجرای تعهداتشان در برجام مدعی شدند که این اقدامات ایران موجب دشوار شدن کاهش تنش‌ها در خاورمیانه می‌شود.</p>
      <p>محمدجواد ظریف وزیر امورخارجه کشورمان در واکنش به بیانیه این سه کشور اروپایی و با اشاره به نامه 6 نوامبر ۲۰۱۸ خود خطاب به هماهنگ کننده سیاست خارجی اتحادیه اروپا و سایر اعضای برجام تصریح کرد:</p>
      <p>" خطاب به همتایانم در اتحادیه اروپایی/ و سه کشور آلمان، فرانسه و انگلستان:</p>
      <p>۱-  به تعهدات خود ذیل برجام کاملا پایبند بوده‌ایم.»  شما؟! واقعاً؟!</p>
      <p>فقط یک تعهد را نشان دهید که در ۱۸ ماه گذشته به آن عمل کرده‌اید.</p>
      <p>۲-  وقتی که شما مشغول دفع‌الوقت بودید، ایران مکانیزم رفع اختلاف را به جریان انداخت و آنرا به اتمام رساند.</p>
      <p>ما اکنون در حال استفاده از اقدامات جبرانی مندرج در پاراگراف ۳۶ برجام هستیم. به نامه ششم نوامبر ۲۰۱۸ من مراجعه کنید."</p>
      <p>انتهای پیام/</p>
    </article>
  </body>
</html>