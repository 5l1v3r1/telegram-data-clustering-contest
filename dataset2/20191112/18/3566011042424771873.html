<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546884.html/%D8%B4%D9%88%D8%B1%D8%A7%DB%8C-%D8%A7%D8%A6%D8%AA%D9%84%D8%A7%D9%81-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%D8%B9%D9%84%D8%A7%D9%85-%D9%85%D9%88%D8%AC%D9%88%D8%AF%DB%8C%D8%AA-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T18:56:00+00:00"/>
    <meta property="og:title" content="شورای ائتلاف نیروهای انقلاب اسلامی اعلام موجودیت کرد"/>
    <meta property="og:description" content="شورای ائتلاف نیروهای انقلاب اسلامی که جمعی فراگیر از چهره های ملی، مسئولان احزاب و تشکل ها و چهره های انقلابی با تاکید بر حضور زنان و جوانان است، رسما اعلام موجودیت کرد."/>
  </head>
  <body>
    <article>
      <h1>شورای ائتلاف نیروهای انقلاب اسلامی اعلام موجودیت کرد</h1>
      <address>
        <time datetime="2019-11-12T18:56:00+00:00">12 Nov 2019, 18:56</time>
      </address>
      <p>شورای ائتلاف نیروهای انقلاب اسلامی که جمعی فراگیر از چهره های ملی، مسئولان احزاب و تشکل ها و چهره های انقلابی با تاکید بر حضور زنان و جوانان است، رسما اعلام موجودیت کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شورای ائتلاف نیروهای انقلاب اسلامی که جمعی فراگیر از چهره های ملی، مسئولان احزاب و تشکل ها و چهره های انقلابی با تاکید بر حضور زنان و جوانان است، رسما اعلام موجودیت کرد.</p>
      <p>در بیانیه اعلام موجودیت شورای ائتلاف نیروهای انقلاب که توسط محسن پیرهادی، سخنگوی این شورا در اختیار رسانه ها قرار گرفت، آمده است:  </p>
      <p>بسم الله الرحمن الرحیم</p>
      <p>«راه طی‌شده فقط قطعه‌ای از مسیر افتخارآمیز به سوی آرمانهای بلند نظام جمهوری اسلامی است. دنباله‌ی این مسیر که به گمان زیاد، به دشواریِ گذشته‌ها نیست، باید با همّت و هشیاری و سرعت عمل و ابتکار شما جوانان طی شود. مدیران جوان، کارگزاران جوان، اندیشمندان جوان، فعّالان جوان، در همه‌ی میدانهای سیاسی و اقتصادی و فرهنگی و بین‌المللی و نیز در عرصه‌های دین و اخلاق و معنویّت و عدالت، باید شانه‌های خود را به زیر بار مسئولیّت دهند، از تجربه‌ها و عبرتهای گذشته بهره گیرند، نگاه انقلابی و روحیه‌ی انقلابی و عمل جهادی را به کار بندند و ایران عزیز را الگوی کامل نظام پیشرفته‌ی اسلامی بسازند.»</p>
      <p>
        <b>فرازی از بیانیه گام دوم رهبر معظم انقلاب</b>
      </p>
      <p>کشور ما، پس از 40 سال پایمردی ملت بزرگ ایران و در سایه رهبری امام خمینی (ره) و مقام معظم رهبری، به جایگاهی رفیع و نقطه ای تاریخی دست یافته است. پیشرفت ایران عزیز ما، در برخی حوزه ها همچون مردم سالاری، استقلال سیاسی، شتاب علمی و قدرت بازدارندگی، اعجاب جهانیان را برانگیخته و از سوی دیگر، در برخی زمینه ها همچون اقتصاد ملی و کارآمدی اداری، با نقطه مطلوب، فاصله ای طولانی و البته پرشدنی دارد. بر همگان مبرهن است که امروز، دیگر زمان آزمون و خطا نیست. در این دوران گذار از تثبیت انقلاب اسلامی به تشکیل جامعه ای تمدن ساز، باید بیش از هر زمان دیگری، تمام توان و ظرفیت کشور، صرف پیشبرد امور مردم، اعتلای راهبردها، کارآمدسازی ساختارها، بهینه سازی فرآیندها و بازنگری در مسائل و نقصان ها باشد.</p>
      <p>اکنون تا کلید خوردن مراحل اجرایی و قانونی اولین انتخابات در دوران گام دوم جمهوری اسلامی ایران، زمان زیادی نمانده است. مجلس شورای اسلامی، ریل گذار کشور و در راس امور است و باید عصاره فضایل ملت باشد. مجلس کارآمد، دولت را پاسخگو می کند و از همین روست که به نظر می رسد نقطه آغاز تحول در نظام مدیریتی کشور، مجلس شورای اسلامی باشد.</p>
      <p>نظر به موارد پیش گفته، چندین ماه است که جمع بزرگی از چهره های ملی، شخصیت های کشوری، مسئولان و فعالان احزاب سیاسی، چهره های رسانه ای جریان انقلاب و بانوان و جوانان فعال و انقلابی گرد هم آمده و با برگزاری جلسات متعدد کارشناسی و هماهنگی و دعوت از تمام اضلاع جریان انقلاب، «شورای ائتلاف نیروهای انقلاب اسلامی» را تشکیل داده اند. وحدت فراگیر، تاکید بر حضور جوانان و اهمیت ویژه برای فعالیت بانوان از مهم ترین شاخصه های این ائتلاف است، به طوری که بیش از نیمی از اعضای شورای ائتلاف را جوانان و زنان تشکیل داده اند. همزمان با تهران، اجزا و بدنه ائتلاف فراگیر نیروها انقلابی در شهرستان ها در حال شکل گیری است. تاکید بر حق تصمیم گیری استان ها و شهرستان ها و نفی تصمیم گیری از مرکز برای نامزدها، از اساسی ترین رویکردها و دیدگاه های شورای ائتلاف است.</p>
      <p>از دیگر اصول محوری، نفی سهمیه بندی برای تشکل ها و جریان های سیاسی و استفاده از مطالعات علمی در حوزه انتخابات و مطالبات مردم است. شورای ائتلاف نیروهای انقلاب، با ایجاد یک هیئت اجرایی کارآمد و و تشکیل کارگروه های فعال زیر نظر شورا، ضامن پیشبرد امور بر اساس شاخصه های پیش گفته است. مسلما بزرگ ترین سرمایه این شورا، همراهی عموم ملت انقلابی ایران اسلامی و به ویژه جوانان خواهد بود.</p>
      <p>
        <b>محسن پیرهادی – سخنگوی شورای ائتلاف نیروهای انقلاب اسلامی</b>
      </p>
      <p>انتهای پیام/</p>
    </article>
  </body>
</html>