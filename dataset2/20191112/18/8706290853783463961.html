<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683840/ekdilosi-gia-tis-germanikes-ofeiles-sti-bundestag"/>
    <meta property="og:site_name" content="enikos.gr"/>
    <meta property="article:published_time" content="2019-11-12T18:18:00+00:00"/>
    <meta property="og:title" content="Εκδήλωση για τις γερμανικές οφειλές στη Bundestag"/>
    <meta property="og:description" content="«Ήρθε η ώρα να τακτοποιήσουμε επιτέλους τους ανοιχτούς λογαριασμούς μας – Το καθήκον της Γερμανίας για πολεμικές επανορθώσεις έναντι της Ελλάδας»"/>
  </head>
  <body>
    <article>
      <h1>Εκδήλωση για τις γερμανικές οφειλές στη Bundestag</h1>
      <address>
        <time datetime="2019-11-12T18:18:00+00:00">12 Nov 2019, 18:18</time>
      </address>
      <p>
        <b>«<i>Ήρθε η ώρα να τακτοποιήσουμε επιτέλους τους ανοιχτούς λογαριασμούς μας – Το καθήκον της Γερμανίας για πολεμικές επανορθώσεις έναντι της Ελλάδας</i>»</b>
      </p>
      <p>Αυτός είναι ο τίτλος της εκδήλωσης που οργανώνει η Κοινοβουλευτική Ομάδα του κόμματος Die Linke στη Γερμανική Ομοσπονδιακή Βουλή, την Τετάρτη 13 Νοεμβρίου 2019 και ώρες 16:00 - 20:00.</p>
      <p>Το κείμενο της πρόσκλησης στην εκδήλωση αναφέρει τα εξής:</p>
      <p>«<i>Οι Γερμανοί κατακτητές προξένησαν ανείπωτα δεινά στην Ελλάδα κατά τη διάρκεια του Δευτέρου Παγκοσμίου Πολέμου, άφησαν πίσω τους μαζικές καταστροφές και προκάλεσαν τον θάνατο εκατοντάδων χιλιάδων ανθρώπων.</i></p>
      <p>
        <i>Εν τούτοις, όλες οι μέχρι τώρα ομοσπονδιακές κυβερνήσεις αποφεύγουν να αναγνωρίσουν την πολιτική, ηθική, ιστορική αλλά και νομική ευθύνη τους να καταβάλουν την αρμόζουσα αποζημίωση για αυτά τα εγκλήματα.</i>
      </p>
      <p>
        <i>Για τη DIE LINKE im Bundestag (κοινοβουλευτική ομάδα του κόμματος DIE LINKE) η στάση αυτή είναι ένδειξη ηθικής ένδειας. Και αποτελεί προσβολή στα θύματα! Στηρίζουμε την απαίτηση της Ελλάδας να καθίσει επιτέλους η ομοσπονδιακή κυβέρνηση της Γερμανίας στο τραπέζι των διαπραγματεύσεων για το θέμα των πολεμικών επανορθώσεων που θα περιλαμβάνουν τόσο το ζήτημα του αναγκαστικού δανείου όσο και των ατομικών αποζημιώσεων των θυμάτων των σφαγών. Η Γερμανία δεν επιτρέπεται να αποφεύγει να αντιμετωπίσει τις ευθύνες της!</i>
      </p>
      <p>
        <i>Θέλουμε να συζητήσουμε με τους προσκεκλημένους μας για τις προσδοκίες της Ελλάδας, τη νομική βάση και τις μεθόδους υπολογισμού των πολεμικών επανορθώσεων. Στόχος είναι να εξευρεθούν νέες δυνατότητες από κοινού χειρισμών προκειμένου να εκπληρωθούν επιτέλους οι υποχρεώσεις».</i>
      </p>
      <p>Στη σημαντική αυτή εκδήλωση, που αποκτά ακόμη μεγαλύτερη σημασία δεδομένου ότι λαμβάνει χώρα στη Γερμανική Ομοσπονδιακή Βουλή, έχουν προσκληθεί και θα μιλήσουν εκλεκτές προσωπικότητες από τη Γερμανία, με πολύχρονη συμμετοχή στο κίνημα για «Δικαιοσύνη &amp; Αποζημίωση», όπως ο Καθηγητής <b>Norman</b><b> </b><b>Paech</b> και η Δικηγόρος <b>Gabrielle</b><b> </b><b>Heinecke</b> (της Ομάδας Εργασίας Δίστομο) και οι βουλευτές του Die Linke <b>Heike Hänsel, </b><b>Ulla</b><b> </b><b>Jepke</b> καθώς και ο <b>Diether Dehm</b>.</p>
      <p>Από ελληνικής πλευράς θα μιλήσουν οι:</p>
      <ul>
        <li><b>Γιάννης Σταθάς</b>, Δήμαρχος Διστόμου Αράχωβας Αντίκυρας και μέλος της Συντονιστικής Επιτροπής του Εθνικού Συμβουλίου Διεκδίκησης των Οφειλών της Γερμανίας προς την Ελλάδα και</li>
      </ul>
      <ul>
        <li><b>Δρ. Αριστομένης Συγγελάκης</b>, Συγγραμματέας του Εθνικού Συμβουλίου Διεκδίκησης των Οφειλών της Γερμανίας προς την Ελλάδα και μέλος της Ένωσης Θυμάτων Ολοκαυτώματος Δ. Βιάννου.</li>
      </ul>
      <p>Αναλυτικά το πρόγραμμα της εκδήλωσης έχει ως εξής:</p>
      <p>Γερμανική Ομοσπονδιακή Βουλή, Τετάρτη 13 Νοεμβρίου 2019</p>
      <p>ώρα 16:00: Χαιρετισμός και εισαγωγικές παρατηρήσεις - Χάικε Χένσελ (Heike Hänsel), αντιπρόεδρος της κοινοβουλευτικής ομάδας του κόμματος DIE LINKE</p>
      <p>ώρα 16:20: «<i>Ελληνικές προοπτικές. Οι διαστάσεις των γερμανικών εγκλημάτων και οι προσδοκίες της Ελλάδας και των θυμάτων»</i> - Γιάννης Σταθάς, Δήμαρχος Διστόμου</p>
      <p>ώρα 16:40: <i>Αποζημιώσεις και το διεθνές δίκαιο</i> - Νόρμαν Παεχ (Norman Paech)</p>
      <p>ώρα 17:00 : «<i>Οι αδικίες των Ναζί δεν παραγράφονται</i>» – Γκαμπριέλε Χάινεκε (Gabriele Heinecke), δικηγόρος, Ομάδα Εργασίας ΔΙΣΤΟΜΟ</p>
      <p>ώρα 17:20: «<i>Ο αγώνας για “Δικαιοσύνη κι Αποζημίωση”: απαράγραπτο χρέος και αντιφασιστική - δημοκρατική γέφυρα μεταξύ των λαών»</i> - Δρ. Αριστομένης Συγγελάκης, Συγγραμματέας του Εθνικού Συμβουλίου Διεκδίκησης των Οφειλών της Γερμανίας προς την Ελλάδα και μέλος της Ένωσης Θυμάτων Ολοκαυτώματος Δ. Βιάννου.</p>
      <p>ώρα 17:40: διάλειμμα</p>
      <p>ώρα 18:00: «<i>Η Γερμανία πρέπει να πληρώσει! Οι μέχρι σήμερα πρωτοβουλίες</i>» – Ούλα Γέλπκε (Ulla Jelpke), εκπρόσωπος Εσωτερικών Υποθέσεων της κοινοβουλευτικής ομάδας του κόμματος DIE LINKE</p>
      <p>ώρα 18:15: Συζήτηση «<i>Ποια είναι τα επόμενα βήματα; Τι πρέπει να γίνει;</i>» - συντονιστής: Ντίτερ Ντεμ (Diether Dehm), εκπρόσωπος για Εξωτερικά Θέματα Πολιτισμού και Παιδείας της κοινοβουλευτικής ομάδας του κόμματος DIE LINKE</p>
      <p>ώρα 19:45: Συμπεράσματα</p>
      <p>"Αισθανόμαστε ευγνώμονες και ευχαριστούμε θερμά την Κοινοβουλευτική Ομάδα του Die Linke στην Bundestag για την πρωτοβουλία της αυτή! Ελπίζουμε ότι ανάλογες πρωτοβουλίες θα λάβουν κι άλλες Κοινοβουλευτικές Ομάδες της Γερμανικής Ομοσπονδιακής Βουλής. Καλούμε την κυβέρνηση της Ομοσπονδιακής Δημοκρατίας της Γερμανίας να αναλάβει, επιτέλους, την ευθύνη της για τα φοβερά εγκλήματα κατά της ανθρωπότητας, που διέπραξε η ναζιστική Γερμανία στην Ελλάδα.</p>
      <p>Με την ευκαιρία θα θέλαμε να επισημάνουμε ότι τρεις ολόκληρες εβδομάδες μετά την απόρριψη, με απαξιωτικό, μάλιστα, τρόπο, της ελληνικής ρηματικής διακοίνωσης από την κυβέρνηση της Ομοσπονδιακής Δημοκρατίας της Γερμανίας δεν έχει υπάρξει ακόμη απάντηση της κυβέρνησης της Ελληνικής Δημοκρατίας.</p>
      <p>Μαζί με τις Ενώσεις Θυμάτων, τους Μαρτυρικούς Δήμους και ολόκληρο τον ελληνικό λαό αλλά και τους συναγωνιστές μας από τη Γερμανία, συνεχίζουμε με δύναμη, ενότητα και αποφασιστικότητα τον ιερό αγώνα για τη διεκδίκηση των γερμανικών οφειλών, στο δρόμο που χάραξαν ο Μανώλης Γλέζος και οι αείμνηστοι Γιάννης Σταμούλης και Ευάγγελος Μαχαίρας καθώς και οι Γεώργιος – Αλέξανδρος Μαγκάκης, Λάκης Σάντας, Πέτρος Ανταίος, Στέλιος Ζαμάνος, Βασίλης Πριόβολος, Χαράλαμπος Ρούπας και πολλοί ακόμη εκλεκτοί αγωνιστές, μέχρι την τελική δικαίωση της μεγαλειώδους Αντίστασης και ανείπωτης θυσίας του ελληνικού λαού!</p>
      <p>Ο αγώνας για Δικαιοσύνη &amp; Αποζημίωση κλιμακώνεται και διεθνοποιείται! Δεν θα ησυχάσουμε μέχρι να δικαιωθούμε" αναφέρει σε ανακοίνωσή της το Εθνικό Συμβούλιο Διεκδίκησης των οφειλών της Γερμανίας προς την Ελλάδα.</p>
      <related>
        <h4>σχετικά άρθρα</h4>
        <a href="http://www.enikos.gr/society/681734/i-17chroni-simaioforos-apo-tin-afriki-niotho-ellinida-echo-gennit%0A%20%20%20%20%0A"/>
        <a href="http://www.enikos.gr/society/681428/se-exelixi-i-foititiki-poreia-sto-kentro-tis-athinas-kleistoi-oi-%0A%20%20%20%20%0A"/>
        <a href="http://www.enikos.gr/society/680527/rakosyllektes-paredosan-spanio-tomo-tis-efimeridas-tis-kyverniseo%0A%20%20%20%20%0A"/>
        <a href="http://www.enikos.gr/society/680202/se-exelixi-foititiko-syllalitirio-sto-kentro-tis-athinas%0A%20%20%20%20%0A"/>
        <a href="http://www.enikos.gr/society/680192/entasi-exo-apo-ti-vouli-tora%0A%20%20%20%20%0A"/>
        <a href="http://www.enikos.gr/society/683801/thriler-stin-kerkyra-entopistike-skeletos-thammenos-se-chorafi%0A%20%20%20%20%0A"/>
        <a href="http://www.enikos.gr/society/683758/efet-anakaleitai-snak-endechetai-na-periechei-entoma%0A%20%20%20%20%0A"/>
        <a href="http://www.enikos.gr/society/683792/proedros-posdep-gia-asoee-ta-panepistimia-den-boroun-na-einai-ken%0A%20%20%20%20%0A"/>
        <a href="http://www.enikos.gr/society/683779/video-ntokoumento-i-stigmi-tis-syllipsis-enos-diarrikti-pou-eiche%0A%20%20%20%20%0A"/>
      </related>
    </article>
  </body>
</html>