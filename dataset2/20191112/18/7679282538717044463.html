<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-kbc-ajit-of-dhanbad-becomes-crorepati-know-everything-about-him-2845978.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T18:23:43+00:00"/>
    <meta property="og:title" content="केबीसीः धनबाद के अजीत बने करोड़पति, जानें उनके बारे में सबकुछ"/>
    <meta property="og:description" content="अमिताभ बच्चन के रियलिटी शो कौन बनेगा करोड़पति में धनबाद के अजीत कुमार ने एक करोड़ रुपया जीता है। विकास नगर के रहनेवाले अजीत इस सीजन के चौथे करोड़पति बने हैं। बुधवार को उनके एक करोड़ रुपए जीतने की..."/>
  </head>
  <body>
    <article>
      <h1>केबीसीः धनबाद के अजीत बने करोड़पति, जानें उनके बारे में सबकुछ</h1>
      <address><time datetime="2019-11-12T18:23:43+00:00">12 Nov 2019, 18:23</time> by <a rel="author">हिन्दुस्तान टीम,धनबाद</a></address>
      <p>अमिताभ बच्चन के रियलिटी शो कौन बनेगा करोड़पति में धनबाद के अजीत कुमार ने एक करोड़ रुपया जीता है। विकास नगर के रहनेवाले अजीत इस सीजन के चौथे करोड़पति बने हैं। बुधवार को उनके एक करोड़ रुपए जीतने की घोषणा की गई। इस घोषणा से न सिर्फ अजीत और उनके परिजन बल्कि पूरा कोयलांचल गर्व महसूस कर रहा है। 2018 में बीपीएससी निकालने वाले अजीत अभी हजीपुर (बिहार) में जेल अधीक्षक की ट्रेनिंग पर हैं। </p>
      <p>मूलरूप से बिहार के गया जिला स्थित बंलागंज के रहनेवाले अजीत का बचपन धनबाद में गुजरा है। अजीत के दादा स्व. श्री राम प्रसाद राम बेलागंज के स्टेशन मास्टर थे। पिता की नौकरी बीएसएनएल धनबाद में लगने के बाद पूरा परिवार धनबाद के गांधी नगर में रहने लगा। धनबाद स्टेशन के पास सेंट्रल स्कूल से अजीत ने 12वीं तक की पढ़ाई की और पीके राय मेमोरियल कॉलेज से स्नातक किया। चार भाइयों में तीसरे नंबर के अजीत शुरू से ही तेज तर्रार छात्र थे।</p>
      <p>
        <b>संघर्ष भरा रहा जीवन</b>
      </p>
      <p>अजीत का जीवन संघर्ष भरा रहा है। 13 वर्ष की आयु में उनके पिता का निधन हो जाने से परिवार पर मुसीबतों का पहाड़ टूट पड़ा। बावजूद अजीत ने हिम्मत नहीं हारी। अपने बड़े भाई रंजीत कुमार (अभी बीएसएनएल में एकाउंट ऑफिसर) और सुजीत कुमार (अभी सेंट्रल बैंक दुमका में) के सहयोग से पढ़ाई जारी रखी। अपनी पढ़ाई जारी रखने के लिए उन्हें बच्चों को ट्यूशन भी पढ़ानी पड़ी। </p>
      <p>
        <b>रेलवे में दे चुके हैं सेवा </b>
      </p>
      <p>अजीत की पहली नौकरी रेलवे में लगी थी। धनबाद रेल मंडल में स्टेशन मास्टर की कमान संभाल चुके हैं। वर्ष 2002 से 2016 तक गढ़वा के स्टेशन मास्टर रहे। 2016 में रेलवे के विजिलेंस विभाग में चले गए। इसी दौरान 2018 में बीपीएससी की परीक्षा पास की। अभी वे हाजीपुर में जेल अधीक्षक की ट्रेनिंग ले रहे हैं।</p>
    </article>
  </body>
</html>