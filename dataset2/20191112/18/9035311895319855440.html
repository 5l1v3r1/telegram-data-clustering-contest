<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/fransa-turkiye-nin-iade-etmek-istedigi-11-isid-zanlisini-kabul-edecek"/>
    <meta property="og:site_name" content="euronews"/>
    <meta property="article:published_time" content="2019-11-12T18:58:10+00:00"/>
    <meta property="og:title" content="Fransa Türkiye'nin iade etmek istediği 11 IŞİD zanlısını kabul edecek"/>
    <meta property="og:description" content="Fransa, Türkiye'nin Irak Şam İslam Devleti (IŞİD) örgütü üyesi iddiasıyla yakalananları sınır dışı etmesinin ardından Fransız vatandaşı 11 şüpheliyi kabul edeceğini duyurdu."/>
  </head>
  <body>
    <article>
      <h1>Fransa Türkiye'nin iade etmek istediği 11 IŞİD zanlısını kabul edecek</h1>
      <address><time datetime="2019-11-12T18:58:10+00:00">12 Nov 2019, 18:58</time> by <a rel="author">Euronews </a></address>
      <p>Fransa, Türkiye'nin Irak-Şam İslam Devleti (IŞİD) örgütü üyesi iddiasıyla yakalananları sınır dışı etmesinin ardından, Fransız vatandaşı olan 11 şüpheliyi kabul edeceğini duyurdu. Açıklama Fransa İçişleri Bakanı Christophe Castaner'den geldi.</p>
      <p>Suriye'de Kürt güçlerinin kontrolündeki bölgelerde, 60'ı savaşçı olmak üzere 400 ila 500 vatandaşı bulunan Fransa, daha önce örgüte üye olanların ülkeye girişine izin verilmeyeceğini duyurmuştu.</p>
      <p>2014 yılında imzalanan bir anlaşma gereği, Türkiye Fransız vatandaşlarını sınır dışı edebiliyor.</p>
      <p>Daha önce 250 civarında şüphelinin Fransa'ya iade edildiğini duyuran içişleri bakanı, bu kapsamda 11 zanlının daha kabul edileceğini açıkladı. Şüphelilerin kimliklerine dair ayrıntı vermeyen Castaner, iadeler tamamlanır tamamlanmaz söz konusu kişilerin yargıya teslim edileceğini aktardı.</p>
      <p>Fransa Savunma Bakanı Florence Parly ise dün yaptığı açıklamada, Türkiye'nin Fransa'ya IŞİD üyesi olduğu iddia edilen şüphelilerin iade edeceğine ilişkin bilgisi olmadığını belirtmişti.</p>
      <p>Paris yönetimi, Fransız vatandaşı IŞİD zanlılarının ülkeye gönderilmesi yerine Suriye'den alınıp Irak'ta yargılanması için Bağdat ile anlaşmanın peşinde.</p>
      <ul>
        <li>
          <a href="https://tr.euronews.com/2019/11/11/isid-uyeligi-iddiasiyla-sinir-disi-edilen-kisi-turkiye-ile-yunanistan-arasinda-kaldi-video">IŞİD üyeliği iddiasıyla sınır dışı edilen kişi Türkiye ile Yunanistan arasında kaldı</a>
        </li>
        <li>
          <a href="https://tr.euronews.com/2019/11/11/turkiye-yakalanan-isid-uyelerinin-vatandasi-olduklari-ulkelere-iadesine-basladi">Türkiye yakalanan IŞİD üyelerinin vatandaşı oldukları ülkelere iadesine başladı</a>
        </li>
        <li>
          <a href="https://tr.euronews.com/2019/11/11/lahey-mahkemesi-hollanda-iside-katilan-kadinlarin-cocuklarinin-ulkeye-getirilmesinde-aktif">Lahey mahkemesi: Hollanda IŞİD’e katılan kadınların çocuklarının ülkeye getirilmesinde aktif olmalı</a>
        </li>
      </ul>
      <h3>Hollanda: İadelerle ilgili Türkiye kendi karar verecek</h3>
      <p>Öte yandan, Hollanda Adalet ve Güvenlik Bakanı Fred Grapperhaus, Türkiye'nin kendi topraklarında bulunan IŞİD üyelerini ne yapacağını kendisinin karar vereceğini söyledi.</p>
      <p>Grapperhaus, Türkiye tarafından IŞİD üyelerinin vatandaşı oldukları ülkelere iade edilmesine ilişkin, Temsilciler Meclisi’nde milletvekillerinin sorularını yanıtladı.</p>
      <p>Türkiye ile yakın temas içerisinde olduklarını belirten Grapperhaus, "Hollanda ve diğer ülkelere zamanında bilgi verilmesi gerekiyor. Yüzde yüz garanti veremem fakat şu anda yaptığımız görüşmeler doğrultusunda Türk hükümetinin bize gereken bilgileri aktardığını ve yapılan görüşmelerin iyi geçtiğini düşünüyorum." dedi.</p>
      <p>Grapperhaus, "Hollanda vatandaşı olan IŞİD mensuplarının bulundukları bölgede büyükelçiliğe ya da konsolosluğa başvurdukları takdirde iadesi için başvuruda bulunuyoruz, gözetim altında ülkeye getirerek tutuklayıp daha sonra yargılıyoruz. Bu da bilinen sabit mevcut politikamızdır." diye konuştu.</p>
      <p>Türkiye İçişleri Bakanı Süleyman Soylu, cuma günü yaptığı açıklamada, Türk makamlarının yakaladığı yabacı savaşçıların vatandaşı oldukları ülkelere pazartesi gününden itibaren iade edileceğini duyurmuştu.</p>
    </article>
  </body>
</html>