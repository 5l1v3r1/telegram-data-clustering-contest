<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/12/science-technology/i-entyposiaki-dieleysi-tou-ermi-mprosta-apo-ton-ilio-2/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-12T18:04:08+00:00"/>
    <meta property="og:title" content="Η εντυπωσιακή διέλευση του Ερμή μπροστά από τον Ήλιο"/>
    <meta property="og:description" content="Ένα σχετικά σπάνιο αστρονομικό φαινόμενο, που συμβαίνει περί τις 13 φορές ανά αιώνα, αυτό της διέλευσης του Ερμή μπροστά από τον Ήλιο, που θα επαναληφθεί ξανά στις 13 Νοεμβρίου 2032, κατέγραψε η NASA σε βίντεο."/>
  </head>
  <body>
    <article>
      <h6 class="kicker">Σπάνιο αστρονομικό φαινόμενο</h6>
      <h1>Η εντυπωσιακή διέλευση του Ερμή μπροστά από τον Ήλιο</h1>
      <h2>Ένα σχετικά σπάνιο αστρονομικό φαινόμενο, που συμβαίνει περί τις 13 φορές ανά αιώνα, αυτό της διέλευσης του Ερμή μπροστά από τον Ήλιο, που θα επαναληφθεί ξανά στις 13 Νοεμβρίου 2032, κατέγραψε η NASA σε βίντεο.</h2>
      <address><time datetime="2019-11-12T18:04:08+00:00">12 Nov 2019, 18:04</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ένα σχετικά σπάνιο αστρονομικό φαινόμενο είναι η χθεσινή διέλευση του Ερμή μπροστά από τον Ήλιο. Αν δεν καταφέρατε να παρακολουθήσετε την ομολογουμένως εντυπωσιακή διαδικασία, η οποία ήταν μερικώς ορατή και από την Ελλάδα, και η οποία θα επαναληφθεί μετά από δεκατρία χρόνια, το 2032, μπορείτε να παρακολουθήσετε το σχετικό βίντεο που κατέγραψε η NASA.</p>
      <figure>
        <iframe data-src="https://twitter.com/NASASun/status/1194009023181475840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η προηγούμενη φορά που η διάβαση του Ερμή είχε γίνει ορατή από την Ελλάδα, ήταν το 2016. Η επόμενη μετάβαση του Ερμή μπροστά από τον Ήλιο θα συμβεί στις 13 Νοεμβρίου 2032 και θα είναι πάλι ορατή από τη χώρα μας, ενώ το ίδιο θα επαναληφθεί το 2039, το 2049 και το 2052. Κατά μέσο όρο συμβαίνουν 13 έως 14 διελεύσεις του Ερμή ανά αιώνα. Την πρώτη διάβαση είχε παρατηρήσει το 1631, περίπου δύο δεκαετίες μετά την εφεύρεση του τηλεσκοπίου, ο Γάλλος αστρονόμος Πιέρ Γκασεντί.</p>
      <figure>
        <iframe data-src="https://twitter.com/NASASun/status/1193958590689796104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Συνολικά, η μετάβαση του μικρότερου πλανήτη του ηλιακού συστήματος μπροστά από το μεγαλύτερο άστρο του, είχε διάρκεια 5,5 ωρών. Ξεκίνησε στις 14:35 της περασμένης Δευτέρας και ολοκληρώθηκε πεντέμισι ώρες μετά. Από τη χώρα μας παρατηρήσαμε την είσοδο του Ερμή στον ηλιακό δίσκο όχι όμως και την έξοδο καθώς αυτό συνέβη μετά τη δύση του Ηλίου.<br/>Ο Ερμής και η Αφροδίτη είναι οι μόνοι πλανήτες που μπορούν να «διαβούν» μπροστά από τον Ήλιο, όπως αυτός φαίνεται από τη Γη, επειδή οι τροχιές τους περνούν ανάμεσα στον πλανήτη μας και στο άστρο μας. Η μέση απόσταση του Ερμή από τον Ήλιο είναι σχεδόν 58 εκατομμύρια χιλιόμετρα, μόνο το 30% της απόστασης Γης-Ήλιου.</p>
      <p>Η διάβαση χαρακτηρίστηκε «βαθιά», επειδή ο Ερμής πέρασε πολύ κοντά από το κέντρο του Ήλιου, αλλά ο πλανήτης φαινόταν σαν μία μικρή κινούμενη μαύρη κηλίδα πάνω στο φόντο του φωτεινού άστρου.</p>
      <figure>
        <iframe src="https://www.youtube.com/embed/xW4AyFgmHUk" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/0yNzSwlnQ2Q" width="640" height="360" data-service="Youtube" scrolling="no"/>
      </figure>
      <p>
        <a href="https://www.tanea.gr/2019/11/12/greece/synagermos-gia-epitheseis-apo-taratses-stin-astynomia/">Συναγερμός για επιθέσεις από ταράτσες στην Αστυνομία</a>
      </p>
    </article>
  </body>
</html>