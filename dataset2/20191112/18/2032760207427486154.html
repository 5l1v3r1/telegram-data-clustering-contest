<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89432"/>
    <meta property="og:site_name" content="Denník politika"/>
    <meta property="article:published_time" content="2019-11-12T18:35:01+00:00"/>
    <meta property="og:title" content="Europarlament ponúka stáže venované pamiatke zavraždeného novinára Jána Kuciaka"/>
    <meta property="og:description" content="12.11.2019 (Webnoviny.sk) – Európsky parlament (EP) začal tento týždeň ponúkať stáže venované pamiatke zavraždeného slovenského investigatívneho novinára Jána Kuciaka. Prví stážisti nastúpia do EP v marci 2020. Agentúru SITA o tom informovala tlačová atašé EP Soňa Mellak."/>
  </head>
  <body>
    <article>
      <h1>Europarlament ponúka stáže venované pamiatke zavraždeného novinára Jána Kuciaka</h1>
      <address><time datetime="2019-11-12T18:35:01+00:00">12 Nov 2019, 18:35</time> by <a rel="author">Webnoviny</a></address>
      <p>12.11.2019 (Webnoviny.sk) – Európsky parlament (EP) začal tento týždeň ponúkať stáže venované pamiatke zavraždeného slovenského investigatívneho novinára Jána Kuciaka. Prví stážisti nastúpia do EP v marci 2020. Agentúru SITA o tom informovala tlačová atašé EP Soňa Mellak.</p>
      <h3>Stáže Roberta Schumana</h3>
      <p>EP sa ešte v januári tohto roku zaviazal pripomínať si pamiatku novinárov, ktorí zahynuli z dôvodu výkonu povolania. Riaditeľstvo EP pre médiá sa preto rozhodlo venovať niekoľko miest v rámci takzvaných Schumanových stáží pamiatke novinára Jána Kuciaka, ktorý bol zavraždený vo februári 2018.</p>
      <p>Stáž môže absolvovať približne 30 osôb, ktorí do EP nastúpia po 1. marci 2020 na obdobie piatich mesiacov. Prihlášky na tento turnus môžu záujemcovia podávať do 30. novembra.</p>
      <p>Cieľom stáží Roberta Schumana je prispievať k európskemu vzdelávaniu a odbornej príprave občanov EÚ a umožniť im nahliadnuť do činnosti EP. Každý rok sa o stáž v EP uchádza 21 000 záujemcov, vybraných je 900 z nich.</p>
      <h3>Monitorovacia skupina</h3>
      <p>Poslanci si pamiatku zavraždených Jána Kuciaka a Martiny Kušnírovej uctili minútou ticha už počas plenárneho zasadnutia v Bruseli dňa 28. februára 2018.</p>
      <p>EP na Slovensko vyslal v marci 2018 delegáciu poslancov, ktorá sa stretla s predstaviteľmi vlády a štátu, orgánmi činnými v trestnom konaní ako aj s novinármi či zástupcami mimovládnych organizácií. Požadovali najmä dôkladné vyšetrenie uvedených vrážd.</p>
      <p>EP následne zriadil takzvanú Monitorovaciu skupinu pre právny štát (ROLMG), ktorá sa zamerala najmä na situáciu na Malte a na Slovensku. V jej záverečnej správe v marci 2019 poslanci okrem iného vyjadrili obavy nad stavom boja proti korupcii a nezávislosťou súdnictva na Slovensku a na Malte.</p>
      <p>Viac k témam: <a href="https://www.webnoviny.sk/tag/staz/"><u>stáž</u></a>, <a href="https://www.webnoviny.sk/tag/vrazda-novinara/"><u>vražda novinára</u></a><br/>Zdroj: Webnoviny.sk – <a href="https://www.webnoviny.sk/europarlament-ponuka-staze-venovane-pamiatke-zavrazdeneho-novinara-jana-kuciaka/"><u>Europarlament ponúka stáže venované pamiatke zavraždeného novinára Jána Kuciaka</u></a> © SITA Všetky práva vyhradené.</p>
    </article>
  </body>
</html>