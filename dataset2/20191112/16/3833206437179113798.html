<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Hora-ot-cyalata-strana-pomagat-na-semeistvoto-na-9-godishniya-Stefan-koito-pochina-misteriozno-913260"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T16:29:00+00:00"/>
    <meta property="og:title" content="Хора от цялата страна помагат на семейството на 9-годишния Стефан, който почина мистериозно"/>
    <meta property="og:description" content="Хора от цялата страна се включиха в дарителската кампания за братята и сестрите на 9-годишния Стефан..."/>
  </head>
  <body>
    <article>
      <h1>Хора от цялата страна помагат на семейството на 9-годишния Стефан, който почина мистериозно</h1>
      <address>
        <time datetime="2019-11-12T16:29:00+00:00">12 Nov 2019, 16:29</time>
      </address>
      <p>Хора от цялата страна се включиха в дарителската кампания за братята и сестрите на 9-годишния Стефан от село Кардам, който мистериозно почина на 27 октомври. В кметството в селото непрекъснато пристигат колети с дрехи и продукти и пощенски записи с парични средства от различни краища на държавата, каза секретарят на кметството Маргарита Радушева. Междувременно многодетното семейство има временен дом, предоставен им от тяхна съседка.</p>
      <p>Жената в момента гледа внучката си във Варна и е предоставила къщата си за майката Росица и петте й деца, каза Маргарита Радушева. В новия дом има всички необходими условия за децата, включително вътрешна баня и тоалетна – нещо, което липсва в дома на бабата и дядото, където семейството постоянно живее. От местната земеделска кооперация са предложили работа на майката.</p>
      <p>Росица и децата й са осигурени с всичко необходимо за цялата зима, заяви Вили Димитрова, инициатор на дарителската кампания. Семейството има кашони с пакетирани хранителни продукти, спонсори пък са осигурили дървата за отопление. В края на седмицата ще бъдат отворени всички около 30 кутии, поставени в Кардам, Генерал Тошево, Добрич, Балчик и Варна. Заедно с постъпилите средства и от разкритата дарителска сметка, ще се прецени за какво да бъдат използвани – дали за пристрояване на още една-две стаи до къщата на бабата и дядото, или за закупуване на къща за семейството, пишат от Монитор.</p>
      <p>Братята и сестрите на починалото 9-годишно момченце вече са изписани от болниците във Варна и Добрич и са у дома. Петте деца от многодетното семейство ходят на училище и детска градина. </p>
      <p>Причината за смъртта на малкия Стефан все още не е ясна. Очакват се резултатите от назначените експертизи. Основната версия, по която  продължава разследването, е отравяне.</p>
      <p>Припомняме, че трагедията в семейството, в което се отглеждали общо 6 деца, на възраст от 4 до 13 години, започнала още в събота, 26 октомври, вечерта. Всички твърдят, че са вечеряли едно и също нещо – пържена варена наденица, млечна салата, туршия, шунков салам, пили са ябълкова газирана напитка. Продуктите са закупени от кварталния магазин в селото, откъдето всички в Кардам пазаруват и където по принцип стоките не залежават. От семейството твърдят, че момчето е започнало да повръща още в събота през нощта. В неделя бил извикан екип на ЦСМП – Генерал Тошево, тъй като състоянието на още две от децата се влошило. Дежурният лекар поставил по една инжекция на децата, дал наставления и си тръгнал. След 15 минути Стефан станал още по-зле, появили се хрипове и детето издъхнало в ръцете на баба си. Резултатите от аутопсията показват, че не са установени видими причини или увреждания на вътрешните органи на детето, които да са причинили смъртта му.</p>
    </article>
  </body>
</html>