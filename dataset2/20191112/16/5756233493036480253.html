<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621190/%D9%85%D8%AF%D8%A7%D8%B1%D8%B3-%D8%A7%D8%A8%D8%AA%D8%AF%D8%A7%DB%8C%DB%8C-%D8%AA%D9%87%D8%B1%D8%A7%D9%86-%D9%81%D8%B1%D8%AF%D8%A7-%D8%AA%D8%B9%D8%B7%DB%8C%D9%84-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T16:45:00+00:00"/>
    <meta property="og:title" content="مدارس ابتدایی تهران فردا تعطیل شد"/>
    <meta property="og:description" content="استاندار تهران از تعطیلی مهدکودک‌ها، مدارس ابتدایی و پیش دبستانی شهر تهران و شهرری به همراه چهار شهرستان استان در فردا چهارشنبه خبر داد."/>
  </head>
  <body>
    <article>
      <h1>مدارس ابتدایی تهران فردا تعطیل شد</h1>
      <address>
        <time datetime="2019-11-12T16:45:00+00:00">12 Nov 2019, 16:45</time>
      </address>
      <p>
        <i>استاندار تهران از تعطیلی مهدکودک‌ها، مدارس ابتدایی و پیش دبستانی شهر تهران و شهرری به همراه چهار شهرستان استان در فردا چهارشنبه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسنی بندپی گفت: براساس مصوبه کارگروه کاهش آلودگی هوای استان تهران، مهدهای کودک، پیش‌دبستانی و مدارس ابتدایی شهر تهران و شهرستان‌های قرچک، ورامین، پیشوا ، پاکدشت و شهرری در هر دو نوبت صبح و عصر فردا چهارشنبه ۲۲ آبان تعطیل شد.</p>
      <figure>
        <img src="https://aftabnews.ir/files/fa/news/1398/8/21/358472_778.jpg"/>
      </figure>
      <p>به گفته وی، مدارس اسثنایی این شهرستان‌ها و همچنین تهران فردا در کلیه مقاطع تعطیل است.</p>
      <p>
        <b>۱۰ نقطه تهران در شرایط ناسالم برای همه گروه‌ها</b>
      </p>
      <p>استاندار تهران همچنین در جلسه کمیته اضطرار آلودگی هوا در تشریح آخرین وضعیت شاخص آلاینده‌ها در استان تهران گفت: با توجه به اینکه در موضوع آلودگی هوا با سلامت انسان‌ها سر و کار داریم و متولی این موضوع وزارت بهداشت و درمان است، در گزارشی که در این خصوص ارائه شده بیش از ۱۰ نقطه در شهر تهران از شاخص ۱۵۰ عبور کردند. نقاطی همچون شادآباد با شاخص ۱۵۸، تربیت مدرس با ۱۵۳، پیروزی با ۱۶۲، پاسداران با ۱۵۸ و ... که در مجموع در شرایط ناسالم برای همه گروه‌ها قرار گرفته‌اند. قطعا گروه‌های سنی دبستان، پیش دبستان و مهدهای کودک از حساسیت بیشتری برخوردارند لذا چنین تصمیمی برای تعطیلی مدارس اتخاذ شد.</p>
      <p>وی تاکید کرد: ما به دور از اتخاذ تصمیمات هیجانی و تنها با توجه به گزارش‌های ارائه شده این تصمیم را اتخاذ کردیم. با توجه به پیش بینی پایداری هوا برای فردا و صبح پنجشنبه و همچنین با توجه به اینکه از روز یکشنبه شاخص ۱۰۱ بود و امروز به ۱۳۳ رسیده و سیر صعودی داشته، این تصمیم اتخاذ شد.</p>
      <p>وی ادامه داد: هر سال با این پدیده مواجه بودیم اما امسال کمی زودتر آغاز شد. تصور می‌کردیم بارندگی‌های امسال شرایط پایداری هوا را کمی به تعویق بیندازد اما چنین نشد. بی تردید تغییرات اقلیمی نیز در بروز این پدیده‌ها بی تاثیر نبوده است.</p>
      <p>
        <b>الزام دستگاه‌ها برای موافقت با مرخصی والدینی که مدارس فرزندانشان تعطیل است</b>
      </p>
      <p>وی تاکید کرد: ما یکی از کشورهایی هستیم که مصرف انرژی بسیار بالایی داریم و تغییرات اقلیمی به همراه این مصرف موجب بروز بسیاری مشکلات می‌شود.</p>
      <p>همچنین استاندار تهران تاکید کرد: بر اساس بند ٣ قانون هوای پاک، تمامی مدیران دستگاه‌های اجرایی با مرخصی والدینی که مدارس فرزندانشان تعطیل است، موافقت کنند.</p>
    </article>
  </body>
</html>