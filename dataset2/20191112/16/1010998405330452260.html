<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/treti-den-spasiteli-izdirvat-zhena-v-rila.html"/>
    <meta property="og:site_name" content="bTV Новините"/>
    <meta property="article:published_time" content="2019-11-12T16:21:00+00:00"/>
    <meta property="og:title" content="Трети ден спасители издирват 65-годишна туристка в Рила"/>
    <meta property="og:description" content="Жената е предприела сама преход в планината"/>
  </head>
  <body>
    <article>
      <h1>Трети ден спасители издирват 65-годишна туристка в Рила</h1>
      <h2>Жената е предприела сама преход в планината</h2>
      <address><time datetime="2019-11-12T16:21:00+00:00">12 Nov 2019, 16:21</time> by <a rel="author" href="https://btvnovinite.bg/author/?author=2002908" target="_blank">Мария Аладжова</a></address>
      <figure>
        <video src="https://vid.btv.bg/btvnews/2019/11/12/rila_1573578896-1.mp4"/>
      </figure>
      <p>Мащабна спасителна акция в планината. Трети ден планинските спасители издирват 65-годишна туристка в Рила. Жената е предприела сама преход в планината. От следобедните часове в неделя нейните близки са загубили контакт с нея.</p>
      <p>Екип на Планинската спасителна служба се отправя към хижа "Мальовица", където жената е забелязана за последен път. Осигурен е хеликоптер "Кугър" от автобаза Крумово за облитане и оглеждане на по-голям район.</p>
      <p>Поради рязкото влошаване на времето и появилия се силен вятър, полетът е задържан.</p>
      <p>Военновъздушните сили са получили разрешение и машината е в готовност да излети, когато метеорологичните условия позволяват това.</p>
      <p>Близо 10 часа продължиха издирвателните действия днес. В 18:30 ч. слезе и последната група спасители.</p>
      <p>25 спасители и две спасителни кучета са обходили целия Мальовишки дял. Те са търсили при изключително сурови условия – между 80 и 100 км в час са ветровете в Рила.</p>
      <p>Жената, след като е излязла от хижата, се е засякла с други хора, с които са разговаряли. Оттогава обаче следите й се губят. Утре спасителният щаб се събира отново, за да решава как ще процедира по-нататък.</p>
      <p>„Това, което сме отчели като действие, ще потърсим съдействие още от всички хора, които са били в неделя и са я срещнали тази жена, защото вече има обаждания от туристи, че са разговаряли с нея. Ще потърсим по всяка вероятност с дронове да работим, за да спестим малко усилията на хората”, заяви Петър Терзийски, началник на ПСС – район „Боровец „.</p>
      <p>Очаква се утре в Рила времето да продължава да се влошава. От Спасителната служба предупредиха хората, които планират обходи, че по това време летните маршрути, които са използвали, вече стават опасни.</p>
    </article>
  </body>
</html>