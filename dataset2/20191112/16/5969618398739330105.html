<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Panathinaikos/xeirotero-apo-to-poulman-egine-san-to-big-brother.5638334.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T16:09:00+00:00"/>
    <meta property="og:title" content="Χειρότερο από το πούλμαν, έγινε σαν το Big Brother"/>
    <meta property="og:description" content="Στη διάρκεια της εκπομπής Είναι να γελάει κανείς του Sport24 Radio 103.3, ο Γιώργος Συρίγος αναφέρθηκε σε όσα γίνονται τις τελευταίες ώρες στον Παναθηναϊκό ΟΠΑΠ, μετά την ήττα - αποκλεισμό από τον Προμηθέα Πάτρας."/>
  </head>
  <body>
    <article>
      <h1>Χειρότερο από το πούλμαν, έγινε σαν το Big Brother</h1>
      <h2>Στη διάρκεια της εκπομπής "Είναι να γελάει κανείς" του Sport24 Radio 103.3, ο Γιώργος Συρίγος αναφέρθηκε σε όσα γίνονται τις τελευταίες ώρες στον Παναθηναϊκό ΟΠΑΠ, μετά την ήττα - αποκλεισμό από τον Προμηθέα Πάτρας.</h2>
      <address><time datetime="2019-11-12T16:09:00+00:00">12 Nov 2019, 16:09</time> by <a rel="author">sport24 radio</a></address>
      <p>Ο Γιώργος Συρίγος σχολίασε στον ραδιοφωνικό αέρα του <b>Sport24 Radio 103.3</b> όσα έχουν γίνει τις τελευταίες ώρες στον Παναθηναϊκό, μετά την ήττα - αποκλεισμό από τον Προμηθέα Πάτρας. Στην εκπομπή <b>"<i>Είναι να γελάει κανείς</i>"</b> αναφέρθηκε στο <a href="https://www.sport24.gr/Basket/OmadesBasket/A1Panathinaikos/giannakopoylos-den-eixate-arx-na-zhthsete-sygnwmh.5637680.html">ξέσπασμα του Δημήτρη Γιαννακόπουλου</a> στην προπόνηση της Δευτέρας (11/11), την <a href="https://www.sport24.gr/Basket/OmadesBasket/A1Panathinaikos/panathhnaikos-zhthsan-syggnwmh-paiktes-kai-proponhtes.5637695.html">έγγραφη απολογία</a> των παικτών του τριφυλλιού και όσα ακολούθησαν στα social media, μετά το "τιτίβισμα" του <a href="https://www.sport24.gr/Basket/Euroleague/eb-news/eb_panathinaikos/tairis-rais-kapoia-pragmata-prepei-na-menoyn-sto-spiti.5637738.html">Ταϊρίς Ράις</a>.</p>
      <p>Αναλυτικά όσα είπε:</p>
      <p>"Ένα σκηνικό που τσαλακώνει την εικόνα και την αξιοπιστία του συλλόγου. Γιατί λέω ότι είναι χειρότερο από το πούλμαν: γιατί τώρα έχουμε σαπουνόπερα κανονική, έχουμε το Big Brother, το Truman Show. Τα βιώνει αυτά εδώ και 24 ώρες η φίλαθλη κοινή γνώμη. Φτάσαμε στο σημείο να έχουμε ξεκατίνιασμα ενός παίκτη και ενός ιδιοκτήτη στα social media. Αυτό δεν έχει ξανασυμβεί! Να λέει ο Ταϊρίς Ράις το αυτονόητο, ότι δηλαδή κάποια πράγματα είναι για να λύνονται εντός των τειχών και να απαντάει ο ιδιοκτήτης "βούλωσέ το και κάνε αυτό που σου λέω γιατί ξενυχτάς ή οτιδήποτε άλλο".</p>
      <p>Πάμε να δούμε και την περίφημη επιχειρηματολογία από την πλευρά του ιδιοκτήτη. Ξενυχτάτε, λέει, κάνετε και δείχνετε. Πέρα από το γεγονός πως αυτό το έργο παίζεται κάθε φορά που ο Παναθηναϊκός θα βιώσει μια μεγάλη ήττα, λες και μόνο τότε ξενυχτούν οι παίκτες, αν ξενυχτούν. Ας πάμε όμως με τη δική του λογική, ότι το κάνουν. Οι οργανισμοί, όπως ο Παναθηναϊκός, έχουν εσωτερικό κανονισμό. Αν κάποιος ξενυχτά, δεν χρειάζονται ούτε δράματα, ούτε αυτά που συμβαίνουν εδώ και 24 ώρες. Αρκεί μια απλή ανάρτηση στον πίνακα ανακοινώσεων της ομάδας. Έτσι γίνεται η δουλειά. Τι λέει ο εσωτερικός κανονισμός; Αυτό.</p>
      <p>Ο τρόπος που το διαχειρίζεται και βγαίνει όλη αυτή η ιστορία δεν γυρίζει απλά μπούμερανγκ, τσαλακώνει την εικόνα όλων. Περνάει ένα μήνυμα ότι ο παραλογισμός θριαμβεύει, κι αυτό είναι το μεγαλύτερο πρόβλημα. Οι παίκτες αυτή την στιγμή νιώθουν σαν να κυνηγούν την ουρά τους, όπως συνηθίζουμε να λέμε. Δηλαδή αυτή η απλή λογική "ξενύχτησες, σε πιάσαμε, τρως το πρόστιμο με βάση τον εσωτερικό κανονισμό και πάμε παρακάτω". Όπως γίνεται σχεδόν σε όλες τις σοβαρές και μεγάλες ομάδες.</p>
      <p>Αντ' αυτού βγαίνουν προς τα έξω όλα αυτά, με αυτόν τον συγκεκριμένο τρόπο δημοσίως, ο οποίος έχει ως αποτέλεσμα -με συγχωρείτε για την βαριά έκφραση- τον εξευτελισμό του προπονητή. Τι είναι αυτό τώρα; Γραπτή δήλωση, που λέει όσα προανήγγειλε ο μεγαλομέτοχος μισή ώρα πριν. Κι εν συνεχεία, για να αποδειχθεί πλήρως ότι όλο αυτό ήταν δρομολογημένο εξαρχής, έρχεται η ατάκα του Ταϊρίς Ράις στο Twitter, η οποία ακόμη και για όσους είχαν μια μικρή αμφιβολία ότι αυτό το πράγμα μπορεί να έγινε αυθόρμητα, δηλαδή η "συγγνώμη" των παικτών, για να σβήσει οποιαδήποτε αμφιβολία.</p>
      <p>Big Brother λοιπόν, Truman Show ή οτιδήποτε άλλο παράλογο, παράδοξο και εξωφρενικό".</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/711718204&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" data-service="SoundCloud" scrolling="no" nowide=""/>
      </figure>
    </article>
  </body>
</html>