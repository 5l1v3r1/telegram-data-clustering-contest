<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/12/pogljad/ekonomika/soczvyplaty-vidvyazhut-prozhytkovoho-minimumu-ce-znachyt-ukrayincziv"/>
    <meta property="og:site_name" content="Слово і Діло"/>
    <meta property="article:published_time" content="2019-11-12T16:21:07+00:00"/>
    <meta property="og:title" content="Соцвиплати «відв'яжуть» від прожиткового мінімуму: що це значить для українців"/>
    <meta property="og:description" content="У планах Верховної ради розглянути та ухвалити проєкт закону про державний бюджет України на засіданні 14 листопада."/>
  </head>
  <body>
    <article>
      <h1>Соцвиплати «відв'яжуть» від прожиткового мінімуму: що це значить для українців</h1>
      <address><time datetime="2019-11-12T16:21:07+00:00">12 Nov 2019, 16:21</time> by <a rel="author">Володимир Сіденко</a></address>
      <p>
        <b>Бюджет України на 2020 рік вже готовий до другого читання. У планах Верховної ради розглянути та <a href="https://www.slovoidilo.ua/2019/11/11/novyna/polityka/razumkov-nazvav-datu-rozhlyadu-derzhbyudzhetu-2020-druhomu-chytanni">ухвалити проєкт закону про державний бюджет України на засіданні 14 листопада.</a> В оновлений документ внесли багато поправок, які спричинили дискусії. Зокрема, уряд анонсував план з реформування прожиткового мінімуму. Планується скасувати норму, за якою всі соцвиплати прив'язані до показника прожиткового мінімуму, а це близько 150 пунктів. У пояснювальній записці до проєкту бюджету сказано, що Кабмін хотів би збільшити прожитковий мінімум до 4251 гривні.</b>
      </p>
      <p>Експерт економічних програм Центру Разумкова Володимир Сіденко критично оцінив ініціативу уряду.</p>
      <p>«<i>Фактично уряд звільняє себе від зобов'язань надавати допомогу незахищеним верствам населення на рівні цього мінімуму</i>», – зазначив економіст.</p>
      <p>Сіденко звернув увагу, що загальна економічна філософія, якій слідує нинішній уряд, полягає в економічному ультралібералізмі.</p>
      <p>«<i>Уряд представляють ультраекономічні ліберали. Це означає, що вони будуть намагатися зменшити навантаження для бізнесу, щоб зріс прибуток підприємств. У такий спосіб уряд хоче стимулювати розвиток економіки. Однак автоматично це призведе до зниження всіх соціальних виплат. Механізмом реалізації цієї філософії і буде служити відв'язування показників, які стосуються соціальної сфери від прожиткового мінімуму</i>», – пояснив економіст.</p>
      <related>
        <a href="https://www.slovoidilo.ua/2019/11/07/kolonka/bohdan-mashai/finansy/byudzhet-2020-ne-takyj-yak-xotilosya"/>
      </related>
      <p>За його словами, поки «відв'язування не здійснили, ініціатива перебуває в замороженому стані, але потім, щоб відзвітувати без зайвих соціальних зобов'язань перед міжнародними партнерами, влада піде на винятково пропагандистське підвищення прожиткового мінімуму».</p>
      <p>Економіст підкреслив, що підвищення прожиткового мінімуму не відіб'ється на добробуті українців, оскільки це не стосується реальних механізмів соціального забезпечення.</p>
      <p>На його погляд, в основі бюджетної політики влади – бажання стимулювати бізнес шляхом зменшення навантаження і обмеження соціальних виплат. Сіденко погодився, що певною мірою це неминуче, але зазначив, що головне – те, яким чином досягати мети.</p>
      <p>«<i>Так, соціальна сфера в Україні гіпертрофована, є відбиток ідеології утримання за рахунок соціалки. Однак реформувати соціальний сектор потрібно іншим шляхом, не позбавляючи виплат, а створюючи нові можливості</i>», – акцентував Сиденко.</p>
      <p>Він звернув увагу, що натомість в держбюджеті-2020 не пропонується істотного збільшення фінансування сфери освіти, медицини. Все, що стосується людського капіталу, у нас в пригніченому стані, додав він.</p>
      <p>«<i>За таких умов ми, мабуть, нагадуємо не європейську модель розвитку, а модель слаборозвинених країн, уряд яких позбавляє себе необхідності турботи про соціально незахищені верстви населення. З точки зору ведення соціальної політики такий підхід насторожує</i>», – прокоментував експерт економічних програм Центру Разумкова Володимир Сіденко.</p>
      <p>Раніше «Слово і Діло» проаналізувало, <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu">на що і скільки в наступному році будуть витрачати бюджетні кошти.</a></p>
      <p>Також «Слово і Діло» розібралося,<a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"> як основні показники бюджету-2020 відрізняються від проєкту на 2019-й.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/polityka/razumkov-nazvav-datu-rozhlyadu-derzhbyudzhetu-2020-druhomu-chytanni"/>
      </related>
    </article>
  </body>
</html>