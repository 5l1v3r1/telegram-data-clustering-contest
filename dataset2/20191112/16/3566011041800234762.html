<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546847.html/%D8%AA%D8%B9%D8%A7%D9%85%D9%84-%D9%85%D8%AF%DB%8C%D8%B1%D8%A7%D9%86-%D9%88-%D8%A7%D8%B5%D9%86%D8%A7%D9%81-%D9%85%DB%8C-%D8%AA%D9%88%D8%A7%D9%86%D8%AF-%D9%85%D9%86%D8%B4--%D8%AA%D8%AD%D9%88%D9%84-%D8%AF%D8%B1-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86-%D8%A8%D8%A7%D8%B4%D8%AF--%D8%A7%D8%B5%D9%86%D8%A7%D9%81-%D9%85%DB%8C-%D8%AA%D9%88%D8%A7%D9%86%D8%AF-%D9%86%D9%82%D8%B4-%D9%85%D9%87%D9%85%DB%8C-%D8%AF%D8%B1-%D8%AD%D9%88%D8%B2%D9%87-%D8%A7%D8%B5%D9%84%D8%A7%D8%AD-%D8%AA%D9%88%D9%84%DB%8C%D8%AF-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF--%D8%AF%D8%B1-%D8%A7%DB%8C%D9%86-%D8%AF%D9%88%D9%84%D8%AA-%D8%B9%D9%85%D9%84-%D9%86%D9%85%DB%8C-%D8%A8%DB%8C%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:03:00+00:00"/>
    <meta property="og:title" content="تعامل مدیران و اصناف می‌تواند منشأ تحول در اقتصاد ایران باشد/ اصناف می‌تواند نقش مهمی در حوزه اصلاح تولید داشته باشد/ در این دولت عمل نمی‌بینیم"/>
    <meta property="og:description" content="حجت‌الاسلام ابوترابی فرد گفت: تولید باید متناسب با بازاری باشد که در دست اصناف است. اصناف نقش ارائه خدمت و عرضه کالا را در حلقه تولید دارند؛ این حوزه می‌تواند نقش مهمی را در حوزه اصلاح تولید بازار داشته باشد و مورد توجه و اهتمام قرار بگیرد."/>
  </head>
  <body>
    <article>
      <h1>تعامل مدیران و اصناف می‌تواند منشأ تحول در اقتصاد ایران باشد/ اصناف می‌تواند نقش مهمی در حوزه اصلاح تولید داشته باشد/ در این دولت عمل نمی‌بینیم</h1>
      <h2>امام جمعه موقت تهران:</h2>
      <address>
        <time datetime="2019-11-12T16:03:00+00:00">12 Nov 2019, 16:03</time>
      </address>
      <p>حجت‌الاسلام ابوترابی فرد گفت: تولید باید متناسب با بازاری باشد که در دست اصناف است. اصناف نقش ارائه خدمت و عرضه کالا را در حلقه تولید دارند؛ این حوزه می‌تواند نقش مهمی را در حوزه اصلاح تولید بازار داشته باشد و مورد توجه و اهتمام قرار بگیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://tehranpress.com/2019/11/12/%d8%aa%d9%88%d9%84%db%8c%d8%af-%d8%a8%d8%a7%db%8c%d8%af-%d9%85%d8%aa%d9%86%d8%a7%d8%b3%d8%a8-%d8%a8%d8%a7-%d8%a8%d8%a7%d8%b2%d8%a7%d8%b1-%d8%af%d8%b1-%d8%af%d8%b3%d8%aa-%d8%a7%d8%b5%d9%86%d8%a7%d9%81/">تهران پرس</a>، حجت‌الاسلام ابوترابی فرد، امام جمعه موقت تهران در همایش وحدت بسیج بزرگ تهران که در راستای هفته وحدت و تجلیل و تکریم از کسبه شیعه و سنی اصناف ۱۴ گانه اتاق اصناف شمیرانات، با حضور جمعی از مسئولین لشکری و کشوری برگزار شد، اظهار داشت: مبنای اقتصاد و رشد و توسعه اقتصادی افزایش سطح رفاه عمومی از مسایلی است که از دیرباز مورد توجه مدیران و برنامه ریزان در جامعه بشری بوده است.</p>
      <p>وی افزود: در نامه‌ای که حضرت امیرالمومنین(ع) برای مالک اشتر نوشت مسائل فرهنگی و مدیریتی در چهار محور گنجانده شده است. فراتر از این چهار مسئولیت کلیدی نمی‌توانیم تعریفی داشته باشیم. این چهار مهم امنیت، دریافت مالیات، ارتقای فرهنگ و دانش و عمران و آبادانی است. برای دستیابی به این چهار مهم فعالیت و برنامه ریزی بلند مدت لازم است.</p>
      <p>امام جمعه موقت تهران در ادامه بیان کرد: در یک صنف اگر کسی بخواهد به عنوان یک صاحب نظر و مرجع در کار خود شناخته شود نیاز دارد که ده‌ها سال تجربه و دانش و حتی سابقه خانوادگی در آن را داشته باشد.</p>
      <p>وی ادامه داد: چگونه برای ساخت یک کشور گاهی به غفلت می گوییم چهل سال است که حکومت می کنیم؟ ما با کشورهایی خودمان را مقایسه میکنیم که عموما کشورهایی هستند که هشتصد سال نظام مردم سالاری دارند. فرانسه هشتصد سال پیش وقتی که همه کشورها خواب بودند، شوراهای شهر خود را تشکیل داده است. فرانسوی ها بیش از دویست سال بر دنیا سلطه کردند و دنیا را تحت سلطه خودشان قرار دادند و الان به لطف خداوند دوران افولشان است. امروز کشورهای اروپایی چون انگلیس که قاره امریکا و اسیا را تحت سیطره خود داشت، وزن خود را در معادلات سیاسی جهان از دست داده است. آن ها دو قرن است که دنیا را زیر سلطه ی خود قرار می دادند و ما امروز کشورمان را با آن ها مقایسه میکنیم.</p>
      <p>امام جمعه موقت تهران گفت: اگر امروز ما رتبه پانزدهم علمی در جهان داریم قطعا این کشورها قبل از ما هستند. در این چهل سال اگر رتبه چهارم یا پنجم نانو را داریم یعنی آن ها بعد از ما هستند این موضوع در چهل سال یک اعجاز در تاریخ است. مگر می شود دانش و علم را به یکباره با تابلویی بالا بزنیم، علم تولید شود و بعد این دانش تبدیل به فناوری شود و فناری آن در اختیارمان قرار بگیرد؛ این موضوع معادلات علمی را به هم زده است.</p>
      <p>وی گفت: این که کشوری دانش هسته ای را در دو دهه تولید کندو آن را مبدل به فناوری کند و با در اختیار گرفتن آن، جایگاه خود را در جهان تثبیت کند. این ها مسایلی قطعا بدون تکرار است و به ظرفیت هایی استثنایی که نظام از آن برخوردار است، برمی گردد. رسیدن به قدرت و تبدیل شدن به قدرت علمی، سیاسی، دفاعی و اقتصادی در چهار دهه اصلا معنایی ندارد. آنها عقبه‌ای چند صد ساله دارند. امروز قدرت دفاعی ایران معادلات را به هم زده است و دنیا نمی‌فهمد یعنی چه که مدرن‌ترین پهپاد آمریکایی در آسمان ایران منهدم شود و هیچ عکس‌العملی نیز نشان داده نشود و هیچ اتفاقی نیفتد. این یعنی مورد تهدید قرار گرفتن قدرت آمریکا و عدم توانایی برای عکس‌العمل این اتفاقات خارق العاده است که در این کشور افتاده است.</p>
      <p>حجت الاسلام و المسلمین ابوترابی فرد در ادامه خاطرنشان کرد: حل مسائل اقتصادی نیز به دانش تلاش، برنامه‌ریزی و زمان طولانی مدت نیاز دارد. کشوری همچون ژاپن که قدرت اقتصادی است تلاش خود را از زمان امیر کبیر شروع کرده است اما وزن سیاسی را قدرت‌های جهان برای آن در نظر نمی‌گیرند. ژاپن به عنوان قدرت دوم اقتصادی جهان در برجام از طرف پنج کشور حق اظهار نظر سیاسی نداشت. حتی خود پنج کشور اختیارات خود را به دست آمریکا می‌دهند، اما در مقابل این پنج کشور، جمهوری اسلامی ایران قرار می‌گیرد و این مگر در تاریخ اصلا تکرار خواهد شد؟ این قدرت جمهوری اسلامی ایران است که ظرفیت این را دارد تا در مقابل تمام دنیا از حق خودش دفاع کند. در دنیا جای این بحث ها نیست و آن ها میگویند ما امر و نهی می کنیم و دیگران باید انجام بدهند.</p>
      <p>وی با اشاره به جایگاه ایران در جهان افزود: این جایگاه را جمهوری اسلامی در چهار دهه به دست آورده است. در حوزه های دیگر کشور که مشکلات اقتصادی را شاهدیم و قطعا با سهولت امکان پذیر نیست و باید برنامه ریزی و تلاش فراوان صورت بگیرد. یک نظام اداری پویا و کارآمد و مولد نیاز به فکر و کار دارد که در قدم اول آن قانون نویسی است، که بسیار کمرشکن و پر اهمیت است. قانون خوب برای جایی است که جمعی از خردمندان و علمی و فرهیختگان در آن حضور داشته باشند مگر این راحت به دست می آید. انقلاب شد و تابلو زدیم و الحمدالله همه خردمندان جمع شدند و قانون می نویسند.</p>
      <p>وی با اشاره به انتخابات آینده مجلس گفت: حکمرانی، کشورداری و قدم گذاشتن به سوی دانش و علم و توسعه زحمت می خواهد و هزاران مانع پیش رو دارد. الان میخواهد مجلس شکل بگیرد صلحای قم بیشتر انگیزه دارند بروند مجلس یا امثال بنده که افرادی فاسد و به دنبال صندلی هستیم؛ کدامشان؟ کدام سرعت و اراده بیشتری دارند کسی که عالم و خالص است آیا انگیزه بیشتری دارد یا من؟ باید مدلی تعریف کرد تا مدیری که لایق، توانا و صالح است، راه برایش هموار شود؛ خیلی کار سختی است.</p>
      <p>امام جمعه موقت تهران در ادامه اظهار داشت: یکی از حوزه های مهم مسائل اقتصادی است، اقتصاد کشور باید اقتصادی پویا و بر مبنای علم و تولید و بهره وری باشد. بیشترین ذخایر نفت و گاز و ذخایر ناشناخته جهان در کشور است و ما با این ظرفیت ها در قلب جهان هستیم.</p>
      <p>وی افزود: این فرصت متاسفانه تهدید شده است و انگیزه کار و فعالیت و کار آفرینی را از ما گرفته است. در کشور نروژ با علم به ذخایر نفتی رسیدند اما آن را وارد اقتصاد ملی خود نکرد زیرا آن را موجب تورم می دیدند و سرمایه گذاری را خارج از کشورشان انجام دادند. قبل از این صد سال کشف نفت موقعیت دانش، معماری و صنعتی داشتیم که بعد از آن با تغیرات روبرو شد و ما باید ریل اقتصادی کشور را به سمت تولید ببریم. پنجاه سال قبل دغدغه تولید بود اما اکنون باید بازار داشته باشیم تا بتوانیم تولید کنیم.</p>
      <p>حجت‌الاسلام ابوترابی خاطرنشان کرد: تولید باید متناسب با بازاری باشد که در دست اصناف است. اصناف نقش ارائه خدمت و عرضه کالا را در حلقه تولید دارند این حوزه می تواند نقش مهمی را در حوزه اصلاح  تولید بازار داشته باشد و مورد توجه و اهتمام قرار بگیرد. در ایران بیش از ۱۷درصد از تولید ناخالص داخلی در این حوزه است و بیش از هفت میلیون نفر در این حوزه فعالیت می کنند. قطعا اگر مدیران در تعامل با اصناف قدم برداند، تحول مهمی در اقتصاد ایران شکل می گیرد.</p>
      <p>وی در پایان گفت: فرهنگ مدیریتی به راحتی تغییر نمی کند و امیدواریم که مدیران و برنامه ریزان از ظرفیت اصناف ایران درست استفاده کنند و به سمت تحول در اقتصاد ملی با شتاب حرکت کنیم. این تحول قطعا صورت خواهد گرفت اما باید این زمان کوتاه شود و تهدیدات و تحریم ها عامل مهمی برای کوتاه شدن و عقلانیت در دست یابی به تحولات اقتصادی باشد.</p>
      <p>امام جمعه موقت تهران بیان داشت: در مسائلی که ما در دولت قبلی بحث داشتیم در این دولت بحثی نداریم اما عمل نمی‌بینیم. منابعی که در اقتصاد ایران به عنوان یارانه تزریق میشود بیش از یک تریلیون و سیصد هزار میلیارد تومان است و این مبلغ اندازه بودجه عمومی کل کشور است که در اقتصاد ما تزریق می شود اما چقدر به رشد اقتصاد ما کمک می کند؟ نباید این اتفاق بیفتد. این موتور باید ایران را به پرواز در بیاورد و بتواند فقر، تولید و اقتصاد را مدیریت کند. اگر عزم و اراده و علم و دانش در این راستا قرار بگیرد اقتصاد با انقلاب رو برو خواهد شد. امیدواریم که نبض عمومی جامعه و صاحبان فکر تغییر کند و جهت حرکت و قدم ها در این راستا به درستی برداشته شود.</p>
      <p>انتهای پیام/</p>
    </article>
  </body>
</html>