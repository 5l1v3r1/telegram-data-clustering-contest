<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425645/to-dromiko-kinhma-exei-xefygei"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T16:55:01+00:00"/>
    <meta property="og:title" content="Το δρομικό κίνημα έχει ξεφύγει…"/>
    <meta property="og:description" content="Κάτι χιλιάδες κόσμου μαζεύτηκαν και φέτος στον Μαραθώνιο της Αθήνας, τον Αυθεντικό, όπως λέγεται πια τελευταίως και έζησαν τη μοναδική εμπειρία να τρέξουν ή να περπατήσουν ακόμα στη διαδρομή από τον Μαραθώνα έως το Παναθηναϊκό Στάδιο."/>
  </head>
  <body>
    <article>
      <h1>Το δρομικό κίνημα έχει ξεφύγει…</h1>
      <address>
        <time datetime="2019-11-12T16:55:01+00:00">12 Nov 2019, 16:55</time>
      </address>
      <p>
        <b>Κάτι χιλιάδες κόσμου μαζεύτηκαν και φέτος στον Μαραθώνιο της Αθήνας, τον Αυθεντικό, όπως λέγεται πια τελευταίως και έζησαν τη μοναδική εμπειρία να τρέξουν ή να περπατήσουν ακόμα στη διαδρομή από τον Μαραθώνα έως το Παναθηναϊκό Στάδιο.</b>
      </p>
      <p>Όσοι μάλιστα δεν είχαν τις αντοχές για την απόσταση των 42.195μ. αγωνίστηκαν στα 5 ή τα 10χλμ. και το ευχαριστήθηκαν με τη σειρά τους, γνωρίζοντας πως είναι μέλη ενός τεράστιου κινήματος.</p>
      <p>Αυτό αναπτύσσεται ραγδαίως εδώ και δέκα χρόνια και είναι φανερό …διά γυμνού οφθαλμού από τις παρουσίες σε κάθε αγώνα δρόμου, όπου κι αν διοργανώνεται. Η Ρόδος φιλοξενεί τον Μαραθώνιο με αγώνες και στις αποστάσεις ημιμαραθωνίου, 5 και 10χλμ., καθώς επίσης το 1000άρι των μαθητών από τα δημοτικά σχολεία.</p>
      <p>Σημαντικές είναι επίσης οι συμμετοχές στα 5 και 10χλμ. του Run Greece, όπως και στον παιδικό αγώνα της διοργάνωσης. Η απήχηση είναι τέτοια, που η ΕΑΣ Δωδεκανήσου θα εντάξει στο καλεντάρι του 2020 μια σειρά απ’ αυτές τις διοργανώσεις, ενθαρρύνοντας έτσι και την προσπάθεια συλλόγων να δημιουργήσουν τη δική τους παράδοση στους αγώνες δρόμου.</p>
      <p>Τα Δωδεκάνησα ανέκαθεν είχαν πολύ καλούς δρομείς ενταγμένους σε σωματεία, όμως το γεγονός ότι κάποτε θα φτάναμε στο σημείο να υπάρχουν χιλιάδες ελεύθεροι ασκούμενοι στις αποστάσεις, αυτό δεν μπορούσε να το φανταστεί κανείς. Βεβαίως όπου… ξεφεύγει η ποσότητα, χάνεται και η ποιότητα, όμως σημασία έχει αυτό το πάθος για τις συμμετοχές να μην χαθεί στο κοντινό μέλλον.</p>
      <p>Ένα άλλο επίσης πολύ σημαντικό είναι πως θα πρέπει και οι ίδιοι οι διοργανωτές και δεν αναφέρομαι φυσικά σ’ αυτούς των αγώνων όπως ο Μαραθώνιος της Αθήνας, αλλά σ’ εκείνους της μικρότερης εμβέλειας, να έχουν σημαντικές παροχές προς τους συμμετέχοντες και να μην γίνονται οι συναντήσεις αυτές για τα μάτια του… κόσμου ή την προσωπική προβολή κάποιων.</p>
      <p>Καλές οι αποστάσεις, καλός ο αθλητισμός, όμως χρειάζεται και λίγο ψάξιμο πριν τη συμμετοχή, έτσι, σαν να είναι ν’ αγοράσετε αυτοκίνητο…</p>
      <p>
        <b>ΤΣΑΜΠΙΚΟΣ ΠΑΤΣΑΪΣ</b>
      </p>
    </article>
  </body>
</html>