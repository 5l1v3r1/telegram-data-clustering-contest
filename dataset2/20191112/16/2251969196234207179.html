<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/12/due-nuove-vigilesse-a-civitanova-la-municipale-arriva-a-32-agenti/1324093/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-12T16:46:16+00:00"/>
    <meta property="og:title" content="Due nuove vigilesse a Civitanova: la municipale arriva a 32 agenti"/>
    <meta property="og:description" content="CIVITANOVA - Romina Rango e Silvia Badaloni prime classificate al concorso sono state ricevute questa mattina in Comune. Assunti anche due operai"/>
  </head>
  <body>
    <article>
      <h1>Due nuove vigilesse a Civitanova: la municipale arriva a 32 agenti</h1>
      <h2>CIVITANOVA - Romina Rango e Silvia Badaloni prime classificate al concorso sono state ricevute questa mattina in Comune. Assunti anche due operai</h2>
      <address><time datetime="2019-11-12T16:46:16+00:00">12 Nov 2019, 16:46</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F12%2Fdue-nuove-vigilesse-a-civitanova-la-municipale-arriva-a-32-agenti%2F1324093%2F">Condividi24</a><a href="https://twitter.com/intent/tweet?text=Due+nuove+vigilesse+a+Civitanova%3A++la+municipale+arriva+a+32+agenti&amp;url=https%3A%2F%2Fwww.cronachemaceratesi.it%2F2019%2F11%2F12%2Fdue-nuove-vigilesse-a-civitanova-la-municipale-arriva-a-32-agenti%2F1324093%2F">Tweet</a>Email24 Condivisioni</p>
      <p> </p>
      <p><b>Assunti i nuovi agenti della polizia municipale a Civitanova. Romina Rango e Silvia Badaloni prime classificate al concorso sono state ricevute questa mattina in comune dal sindaco Fabrizio Ciarapica e dalla comandante Daniela Cammertoni. Il momento è stato occasione per la presentazione di altri due dipendenti assunti questo mese, Devis Marsili, muratore e Fabio Gallo operaio.  I quattro neo assunti arrivano da Ancona, Treia, Montecosaro e Civitanova.</b> La selezione pubblica per l’individuazione degli agenti per titoli ed esami si è conclusa il 25 ottobre con l’approvazione degli atti da parte dell’ufficio. Badaloni e Rango hanno preso servizio ieri, mentre un terzo agente selezionato, Walter Gismondi, prenderà servizio alla fine dell’anno. Il corpo della Polizia municipale sale dunque a 32 unità. Prevista a breve l’assunzione di due istruttori direttivi tecnici a tempo pieno e indeterminato, che prenderanno servizio presso l’ufficio tecnico comunale a reintegro del personale cessato per pensionamenti. Entro fine novembre è prevista l’assunzione, sempre a tempo pieno e indeterminato, di un istruttore direttivo di Polizia locale e sempre ieri hanno preso il via le selezioni per due assistenti sociali a tempo indeterminato all’ambito territoriale XIV. «Sono felice di darvi il benvenuto dell’amministrazione comunale – ha detto Ciarapica – anche a nome dell’assessore Roberta Belletti che ha avuto un imprevisto che le ha impedito di essere con noi. Civitanova non è una città semplice, ma proprio per questo ci sono maggiori soddisfazioni se si fa un buon lavoro. Le responsabilità da assumersi sono tante, ma noi riponiamo molta fiducia in voi. Occorre intensificare il lavoro di squadra, anche con le altre Forze dell’Ordine, ci aspettiamo tanto perché tanto c’è da fare. Le porte dell’Amministrazione sono sempre aperte, per qualsiasi necessità, come lo sono quelle dei vostri dirigenti. In questi mesi stiamo cercando di rinforzare la pianta organica, che accusa una grave carenza di personale rispetto al numero della popolazione che cresce». Della commissione esaminatrice dei candidati facevano parte il dirigente Paolo Strappato, Roberto Benigni componente esterno assieme a Maura Castellucci e Roberta Perugini.</p>
    </article>
  </body>
</html>