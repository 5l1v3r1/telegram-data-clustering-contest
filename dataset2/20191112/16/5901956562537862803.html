<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/video-in-foto-benetke-pod-vodo-na-hrvaskem-valovi-visoki-7-metrov-248580"/>
    <meta property="og:site_name" content="Slovenske novice"/>
    <meta property="article:published_time" content="2019-11-12T16:45:00+00:00"/>
    <meta property="og:title" content="VIDEO in FOTO: Benetke pod vodo, v Piranu javni alarmi"/>
    <meta property="og:description" content="V Dalmaciji danes piha najmočnejši jugo letos, njegovi sunki presegajo tudi 140 kilometrov na uro, poročajo hrvaški mediji. Veter je povzročil večmetrske valove, ruval drevesa in poškodoval p..."/>
  </head>
  <body>
    <article>
      <h1>VIDEO in FOTO: Benetke pod vodo, v Piranu javni alarmi</h1>
      <h2>Neurje je prizadelo tako Italijo kot tudi Dalmacijo.</h2>
      <address><time datetime="2019-11-12T16:45:00+00:00">12 Nov 2019, 16:45</time> by <a rel="author">STA, S. U.</a></address>
      <p>V Dalmaciji danes piha najmočnejši jugo letos, njegovi sunki presegajo tudi 140 kilometrov na uro, poročajo hrvaški mediji. Veter je povzročil večmetrske valove, ruval drevesa in poškodoval poslopja. Zaradi nižjega tlaka in plime so v številnih krajih potopljeni obalni deli.</p>
      <figure>
        <iframe src="https://www.youtube.com/embed/bXxDuCsuibM" width="640" height="360" data-service="Youtube" scrolling="no"/>
      </figure>
      <p> <br/>Ponekod je začelo deževati že v ponedeljek. V Veli Luki na otoku Korčula so v zadnjih 24 urah namerili 222 litrov dežja na kvadratni meter, kar pomeni, da je v enem dnevu padlo dvakrat več dežja, kot je mesečno povprečje, je objavil portal <i>dalmacijadanas.hr</i>.<br/><br/><b>Neurje prizadelo Italijo</b><br/>Benetke so zaradi izredne plime pod vodo, po poročanju medijev je poplavljenih 45 odstotkov mestnega središča. V Materi na jugu Italije so zaprte šole, v pokrajini Kalabrija piha močan veter. O izrednih razmerah poročajo iz pokrajine Apulija, neurje je prizadelo tudi Sicilijo.<br/><br/>V Benetkah težave povzročajo poplave zaradi izredne plime, znane tudi kot visoka voda. Morje je po poročanju italijanske tiskovne agencije <i>Ansa </i>okoli 10. ure segalo 127 centimetrov visoko, ob 23. uri pa bo po napovedih segalo že 140 centimetrov visoko. Poplavljenih je 45 odstotkov starega mestnega jedra.<br/><br/><br/>Dež je povzročil hudourniške poplave, voda je zalila več kleti v družinskih hišah na otoku. Objavili so tudi fotografije izruvanih dreves na Korčuli, ki so posledica orkanskih sunkov južnega vetra.</p>
      <h3>Orkanski sunki vetra in orjaški morski valovi</h3>
      <p>Močno je deževalo tudi v Pulju ter na otokih Cres, Hvar in Vis, kjer so namerili med 53 in 40 litrov dežja na kvadratni meter. Na Reki je zaradi dežja poplavljena tržnica. Orkanske sunke vetra so zabeležili na območju Dubrovnika, kjer so presegli 145 kilometrov na uro, je poročal hrvaški radio. Morski valovi so visoki več metrov. V Dubrovniku so prebivalce pozvali, naj pozorno spremljajo vremenska poročila, ker obstaja nevarnost poškodb zaradi vetra, ki odnaša dimnike s streh in ruši drevesa. Mestna uprava na svoji spletni strani tudi opozarja na možnost poplav zaradi obilnega dežja. Neurje je prineslo veliko dela tudi gasilcem na Mljetu, ki s cest odstranjujejo podrta drevesa. Poleg visokih valov je iz ure v uro v celotni Dalmaciji vse bolj izrazita ciklonska plima.</p>
      <blockquote>Zaradi nevarnosti visokega plimovanja morja v Piranu je Regijski center za obveščanje Koper sprožil sireno javnega alarmiranja z opozorilom na nevarnost. Kot so sporočili iz agencije za okolje, bo morje zaradi nalivov poplavilo nižje dele obale v višini med 20 in 30 cm, pri tem pa bo najbolj ogrožen predel rta Madona v Piranu.<br/><br/>Danes zvečer in v noči na sredo lahko ob močnejših nalivih hitro narastejo tudi manjši hudourniški vodotoki, zlasti na območju slovenske Istre, delu Primorske in v osrednji Sloveniji. Mogoča bodo razlivanja hudourniških voda, ponekod lahko manjše reke tudi poplavijo.</blockquote>
      <p>V Splitu so poplavljeni nižji del mestne obale, podobno je tudi v Zadru, Omišu, Trogirju in na otoku Hvar. V Splitu je veter tudi odnesel del fasade s srednje zdravstvene šole, tako da danes v njej ni več pouka, je poročala regionalna televizija <i>N1</i>.</p>
      <figure>
        <iframe src="https://www.youtube.com/embed/KEj5DVStRpY" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/0ipm9Zam2Yo" width="640" height="360" data-service="Youtube" scrolling="no"/>
      </figure>
      <h3>Prekinjenih več ladijskih in katamaranskih linij</h3>
      <p>Zaradi slabega vremena je prekinjenih več ladijskih in katamaranskih linij, je danes sporočil hrvaški avtoklub (Hak).<br/><br/>Hrvaški hidrometeorološki zavod je razglasil rdeči alarm za območje Kvarnerja in Dalmacijo. Opozorili so, da se bo neurje še okrepilo do konca dneva.</p>
    </article>
  </body>
</html>