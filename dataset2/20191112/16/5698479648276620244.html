<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/saudi-arabia-gives-first-permanent-residence-foreigners"/>
    <meta property="og:site_name" content="euronews"/>
    <meta property="article:published_time" content="2019-11-12T16:53:56+00:00"/>
    <meta property="og:title" content="شرایط اخذ اقامت دائم عربستان"/>
    <meta property="og:description" content="عربستان سعودی اعلام کرد که برای نخستین گروه از متقاضیان، شامل ۷۳ سرمایه‌گذار و متخصص خارجی از ۱۹ کشور مختلف، مجوز اقامت «ویژه» صادر کرده است."/>
  </head>
  <body>
    <article>
      <h1>شرایط اخذ اقامت دائم عربستان</h1>
      <address><time datetime="2019-11-12T16:53:56+00:00">12 Nov 2019, 16:53</time> by <a rel="author">یورونیوز فارسی </a></address>
      <p>عربستان سعودی اعلام کرد که برای نخستین گروه از متقاضیان، شامل ۷۳ سرمایه‌گذار و متخصص خارجی از ۱۹ کشور مختلف، مجوز اقامت «ویژه» صادر کرده است.</p>
      <p>اجرای قانون اعطای اقامت دائم به افراد خارجی که در ماه مه به تصویب دولت عربستان رسید، از ژوئن گذشته آغاز شده و مطابق گزارش مرکز صدور اقامت «ویژه» عربستان تاکنون هزاران نفر از سراسر جهان به عنوان کارآفرین، سرمایه‌گذار، پزشک و مهندس درخواست اقامت خود را به صورت برخط (آنلاین) از طریق پایگاه اینترنتی این مرکز ارسال کرده‌اند.</p>
      <p>مطابق این قانون، متقاضیان باید حداقل ۲۱ سال سن داشته باشند و ضمن اثبات کسب ثروت از روش‌های مشروع، فاقد سابقه کیفری باشند و گواهی سلامت معتبر نیز ارائه کنند.</p>
      <p>افراد واجد شرایط اعم از سرمایه‌دار و نیروی کار ماهر باید برای اخذ مجوز اقامت دائم عربستان ۸۰۰ هزار ریال سعودی (۱۹۴هزار یورو) و برای دریافت اجازه اقامت یک‌ساله قابل تمدید در این کشور ۱۰۰ هزار ریال (۲۴هزار یورو) پرداخت کنند.</p>
      <p>دریافت کنندگان این اقامت ویژه امکان خرید خودرو و ملک حتی در مکه و مدینه را دارا خواهند بود و قادر خواهند بود که ضمن اشتغال به کار در عربستان نسبت به تاسیس شرکت و کسب و کار صنعتی، خدماتی و تجاری اقدام کنند.</p>
      <p>اقوام این افراد نیز از حق دریافت ویزای گردشگری و ورود و خروج آزاد به عربستان برخوردار خواهند بود.</p>
      <p>ایده اولیه صدور اقامت ویژه به خارجی‌ها نخستین بار در سال ۲۰۱۶ میلادی از سوی محمد بن سلمان، ولیعهد عربستان مطرح شد. آقای بن سلمان تخمین زده بود که اجرای این ایده تا سال ۲۰۲۰ میلادی می‌تواند عایدی سالانه ۱۰ میلیارد دلاری را تضمین کند.</p>
      <p>ولیعهد عربستان اجرای برنامه چشم‌انداز ۲۰۳۰ را با هدف تنوع بخشیدن به بخش های مختلف اقتصاد و رهایی آن از اتکا به نفت آغاز کرده و معتقد است برای حصول به اهداف این برنامه جذب سرمایه‌گذاران و افراد متخصص خارجی ضروری است.</p>
      <p>در حال حاضر حدود ۱۰ میلیون خارجی بر اساس اعلام نیاز سالانه کارفرمایان خود در عربستان مشغول به کار هستند ولی تاکنون حق دریافت اجازه اقامت دائم این کشور را نداشتند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/10/greece-flat-tax-attract-wealthy-foreigners">تسهیلات ویژه یونان برای اعطای اقامت از طریق سرمایه‌گذاری و خرید ملک</a>
      </p>
    </article>
  </body>
</html>