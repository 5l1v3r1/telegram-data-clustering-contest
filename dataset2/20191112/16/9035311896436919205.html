<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/ab-insan-haklar-konusunda-uyardigi-kambocyaya-bir-ay-sure-tanidi"/>
    <meta property="og:site_name" content="euronews"/>
    <meta property="article:published_time" content="2019-11-12T16:03:29+00:00"/>
    <meta property="og:title" content="AB, insan hakları konusunda uyardığı Kamboçya'ya bir ay süre tanıdı"/>
    <meta property="og:description" content="Avrupa Birliği (AB) giderek artan otoriter eğilimlerine karşı sık sık endişelerini dile getirdiği Kamboçya hükümetini uyardı."/>
  </head>
  <body>
    <article>
      <h1>AB, insan hakları konusunda uyardığı Kamboçya'ya bir ay süre tanıdı</h1>
      <address><time datetime="2019-11-12T16:03:29+00:00">12 Nov 2019, 16:03</time> by <a rel="author">euronews </a></address>
      <p>Avrupa Birliği (AB) giderek artan otoriter eğilimlerine karşı sık sık endişelerini dile getirdiği Kamboçya hükümetini "son kez" uyardı.</p>
      <p>Birlik, ülkeyi 30 yıldan uzun süredir yöneten Başbakan Hun Sen hükümeti, eğer bir ay içinde ülkedeki insan hakları ihlallerine ilişkin rapora yanıt vermezse, Kamboçya’nın özel ticari statüsünü sonlandırmayı planlıyor.</p>
      <p>“Kamboçya’daki temel insan haklarından endişeliyiz” diyen AB Ticaret Komiseri Cecilia Malmstrom konuyla ilgili yaptığı açıklamada, "Kamboçya hükümetinin şimdi rapora cevap vermesi için bir ayı var. Biz de nihai kararımızı Şubat ayında vereceğiz” ifadelerini kullandı.</p>
      <p>Kamboçya Dışişleri Bakanlığı sözcüsü Koy Kuong ise raporun ellerine geçtiğini doğruladı; ancak hükümetinin yanıtına dair bir açıklama yapmadı.</p>
      <h3>Özel ticari statü: Silah dışında her şey</h3>
      <p>AB, dünyanın en fakir ülkelerine silah dışındaki bütün ürünlerini “Everything But Arms” (Silah dışında her şey) adlı özel ticari statü unvanıyla gümrüksüz satma hakkı tanıyarak bu ülkelerin ekonomik kalkınmalarına katkı sağlamaya çalışıyor. Birlik, karşılık olarak ise bu ülkelerden temel haklara saygı duymalarını istiyor.</p>
      <p>Kamboçya da söz konusu uygulamayla 2018 yılında 4,8 milyar euroluk ürününü AB'ye gümrüksüz satmıştı.</p>
      <h3>Kamboçya'daki siyasi kriz</h3>
      <p>Kamboçya'yı 30 yıldan uzun süredir yöneten Başbakan Hun Sen liderliğindeki Kamboçya Halk Partisinin (CPP) 2013'teki seçimleri az farkla kazanmasıyla ülkede muhalefet üzerindeki baskı giderek artmıştı.</p>
      <p>O dönem ana muhalefette yer alan Kamboçya Ulusal Kurtuluş Partisinin (CNRP) lideri Rainsy, hakaret suçundan verilen hapis cezası nedeniyle 2016'da ülkeyi terk etmiş ve Paris'e yerleşmişti.</p>
      <p>Parti, Kasım 2017'de kapatılmış ve 118 üyesi siyasetten men edilmişti.</p>
      <p>İktidardaki CPP, geçen yıl 29 Temmuz'da ve muhalefetin katılmadığı genel seçimde parlamentodaki sandalyelerin tamamını kazanmıştı.</p>
      <p>Fakat insan hakları grupları ana muhalefet partisinin kapatılmasının ardından yapılan seçimlerin özgür ve adil olmaktan uzak olduğunu belirtiyor.</p>
      <p>Zira o dönemde hükümet yetkilileri, seçimi boykot çağrısının yasa dışı olduğunu ve bu çağrıyı yapanların da hain ilan edileceğini belirtmişti.</p>
    </article>
  </body>
</html>