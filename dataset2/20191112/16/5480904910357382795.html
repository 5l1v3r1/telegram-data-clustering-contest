<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lekari-v-brne-poprve-pouzili-ucinnejsi-metodu-u-rakoviny-slinivky/1820198?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T16:09:00+00:00"/>
    <meta property="og:title" content="Lékaři v Brně poprvé použili účinnější metodu u rakoviny slinivky"/>
    <meta property="og:description" content="Brno - Lékaři z Masarykova onkologického ústavu v Brně dnes poprvé v ČR použili efektivnější a šetrnější metodu ozařování nádoru na slinivce za použití referenčních značek. Značky, které zavedli pacientovi s rakovinou hlavy slinivky, umožňují účinnější léčbu. ČTK o zákroku informovala mluvčí ústavu Zuzana Joukalová. Dosud nebylo možné tuto metodu v Česku používat, protože značky nebyly na českém trhu. Podle Joukalové patří rakovina slinivky k nejzákeřnějším nádorům, ústav ročně léčí desítky lidí s touto diagnózou."/>
  </head>
  <body>
    <article>
      <h1>Lékaři v Brně poprvé použili účinnější metodu u rakoviny slinivky</h1>
      <address><time datetime="2019-11-12T16:09:00+00:00">12 Nov 2019, 16:09</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Lékaři z Masarykova onkologického ústavu v Brně dnes poprvé v ČR použili efektivnější a šetrnější metodu ozařování nádoru na slinivce za použití referenčních značek. Značky, které zavedli pacientovi s rakovinou hlavy slinivky, umožňují účinnější léčbu. ČTK o zákroku informovala mluvčí ústavu Zuzana Joukalová. Dosud nebylo možné tuto metodu v Česku používat, protože značky nebyly na českém trhu. Podle Joukalové patří rakovina slinivky k nejzákeřnějším nádorům, ústav ročně léčí desítky lidí s touto diagnózou.</p>
      <p>Zákrok provedlo gastroenterologické oddělení ústavu. "Jako první pracoviště v České republice zavedlo pacientovi referenční značky, které mají platinovou konstrukci pro jasnou viditelnost při dalších zobrazovacích vyšetřeních a při ozařování. Díky tomu se dá nádor lépe zaměřit a paprsky ozařování jdou přímo na nádor a neozařují okolní zdravou tkáň," uvedla Joukalová.</p>
      <p>Lékaři implantují značky do tkáně pomocí tenké bioptické jehly. Metoda v České republice nebyla dříve dostupná. "Kovové značkovače, kterými se nádory označují, nebyly uvolněné pro náš trh. V zámoří se metoda používá už několik let, ale značky se zaváděly silnější jehlou, která je méně ohebná. Do méně přístupných ložisek v hlavě slinivky břišní bylo zavedení obtížné," řekla Joukalová.</p>
      <p>Proto odborníci z Brna použili tenčí jehlu, která je pružnější a ohebná. "Rakovina slinivky břišní je jednou z nejvíce zákeřných, protože většinou pacienti přicházejí pozdě. Nemívají žádné problémy, a jakmile je začnou mít, už je nádor velký. A většinou bývá zhoubný. Ročně řešíme desítky případů," uvedla mluvčí.</p>
      <p>Masarykův onkologický ústav za rok navštíví kolem 200.000 lidí a hospitalizuje na 10.000 pacientů. Má přes 250 lůžek.</p>
    </article>
  </body>
</html>