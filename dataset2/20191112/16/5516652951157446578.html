<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425650/o-dhmos-leroy-ekproswphthhke-sto-pagkosmio-foroym-gia-thn-dhmokratia-sto-strasboyrgo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T16:00:03+00:00"/>
    <meta property="og:title" content="O Δήμος Λέρου εκπροσωπήθηκε στο Παγκόσμιο Φόρουμ για την Δημοκρατία στο Στρασβούργο"/>
    <meta property="og:description" content="Σε δελτίο Τύπου που εξέδωσε ο Δήμος Λέρου αναφέρει τα εξής:"/>
  </head>
  <body>
    <article>
      <h1>O Δήμος Λέρου εκπροσωπήθηκε στο Παγκόσμιο Φόρουμ για την Δημοκρατία στο Στρασβούργο</h1>
      <address>
        <time datetime="2019-11-12T16:00:03+00:00">12 Nov 2019, 16:00</time>
      </address>
      <p>
        <b>Σε δελτίο Τύπου που εξέδωσε ο Δήμος Λέρου αναφέρει τα εξής:</b>
      </p>
      <p>O Δήμαρχος Λέρου κ. Κόλιας Μιχάλης, ο Αντιδήμαρχος κ. Καστής Δημήτρης και η ειδική συνεργάτιδα Δημάρχου κα Σπύρου Σοφία, βρέθηκαν στο Στρασβούργο, προσκεκλημένοι του Δημάρχου του Στρασβούργου, της Προέδρου του Club του Στρασβούργου (Αντιδήμαρχος Στρασβούργου) και του Αντιπροέδρου κ. Τάσου Κατσιάνη, προκειμένου να συμμετάσχουν ενεργά τόσο στο Παγκόσμιο Φόρουμ για τη Δημοκρατία που διοργάνωσε το Συμβούλιο της Ευρώπης, όσο και στη Συνδιάσκεψη για το Προσφυγικό που διοργάνωσε το Club του Στρασβούργου.</p>
      <p>Υπό την αιγίδα του Συμβουλίου της Ευρώπης, του παλαιότερου δημοκρατικού θεσμού στην ήπειρο, το Club του Στρασβούργου, η μεγαλύτερη ομάδα πόλεων στην Ευρώπη, ιδρύθηκε για να στηρίξει τη διπλωματία των πόλεων επηρεάζοντας ευθέως την ευρωπαϊκή πολιτική υπέρ της ενίσχυσης του ρόλου της τοπικής αυτοδιοίκησης.</p>
      <p>Ο Δήμαρχος και ο Αντιδήμαρχος Λέρου συμμετείχαν στις διαδικασίες του Παγκοσμίου Φόρουμ δίνοντας νέα δυναμική στη Λέρο, ευρισκόμενοι στην καρδιά της Ευρώπης, στα κέντρα λήψης αποφάσεων, έχοντας πλέον πρόσβαση σε νέες πηγές χρηματοδότησης.</p>
      <figure>
        <img src="https://www.rodiaki.gr/medias/2019/11/12/96fc54ce1c3c052ce05e5fa5cc1fd067.jpg"/>
      </figure>
      <p>Παράλληλα στη Συνδιάσκεψη για το προσφυγικό, ο Δήμαρχος Λέρου ως μοναδικός εισηγητής από τα νησιά του Αιγαίου που δέχονται τα κύματα των μεταναστών, μετέφερε στα μέλη του Club την εμπειρία και τις δυσκολίες από την αντιμετώπιση της προσφυγικής κρίσης στο νησί της Λέρου, εξερευνώντας παράλληλα πηγές χρηματοδότησης που θα υποστηρίξουν το Δήμο στην αντιμετώπιση της κρίσης, δεδομένου ότι μέχρι σήμερα ο Δήμος Λέρου δεν έχει λάβει την παραμικρή επιχορήγηση από το κεντρικό κράτος για το θέμα.</p>
      <p>Αφού ο κος Κόλιας περιέγραψε λεπτομερώς την κατάσταση στη Λέρο και στο Αιγαίο, όσον αφορά το προσφυγικό, κατέληξε στις προτάσεις του για την ανάπτυξη μιας αποτελεσματικής ευρωπαϊκής πολιτικής μετανάστευσης και ασύλου που θα βασίζεται στο δίκαιο επιμερισμό των ευθυνών.</p>
      <p>Ειδικότερα ο Δήμαρχος Λέρου τόνισε ότι λόγω της γεωγραφίας των μικρών νησιών, είναι φύσει αδύνατον αυτά να φιλοξενούν άνω των 3000 προσφύγων/μεταναστών, όπως συμβαίνει στο Κέντρο Πρώτης Υποδοχής και Ταυτοποίησης της ΛΕΡΟΥ το οποίο επιβάλλεται να μεταφερθεί στην Ηπειρωτική χώρα.</p>
      <figure>
        <img src="https://www.rodiaki.gr/medias/2019/11/12/e53a248afb20c3af24567855a77fed55.jpg"/>
      </figure>
      <p>Παράλληλα κάλεσε τις χώρες του Ευρωπαϊκού Βορά να γίνουν πιο ανεκτικές καλωσορίζοντας περισσότερους πρόσφυγες, αφού έχουν ανάγκη ενίσχυσης σε εργατικό δυναμικό σε αντίθεση με την Ελλάδα που βιώνει περίοδο παρατεταμένης ανεργίας, ενώ ζήτησε την αυστηρή καταδίκη των χωρών που επιλέγουν να κλείνουν τα σύνορά τους, αντίθετα στα ευρωπαϊκά ιδανικά αλληλεγγύης.</p>
      <p>Επιπλέον, ο Δήμαρχος Λέρου τόνισε ότι απαιτείται να λαμβάνονται υπόψιν οι απόψεις και οι ανάγκες της Τοπικής Αυτοδιοίκησης στις σχεδιαζόμενες πολιτικές, ενώ θεσμικά υποστήριξε την ανάγκη τροποποίησης της Συμφωνίας ΕΕ-Τουρκίας, τον καλύτερο έλεγχο των συνόρων της ΕΕ, την επιβολή βαρύτατων ποινικών κυρώσεων στους διακινητές και την επιβολή της επιστροφής μεταναστών στην Τουρκία όταν δεν λαμβάνουν άσυλο. Βεβαίως όπως ανέφερε, η μεγάλη ευθύνη της Ευρώπης έγκειται τελικά, στην αντιμετώπιση των υποκείμενων αιτιών της κρίσης, τη βία και τον πόλεμο, με μια στρατηγική ειρήνης.</p>
      <figure>
        <img src="https://www.rodiaki.gr/medias/2019/11/12/5fcd5fadadf75a306e3eca239c62013c.jpg"/>
      </figure>
      <p>Σημειώνεται ότι η ομιλία/μαρτυρία του Δημάρχου Λέρου κ. Μιχάλη Κολια απέσπασε θερμά χειροκροτήματα και συγχαρητήρια τόσο από τους υπόλοιπους εκλεγμένους όσο και από την κα Αντιδήμαρχο του Στρασβούργου η οποία δεσμεύτηκε ότι θα καταβάλει κάθε δυνατή προσπάθεια ώστε να βοηθήσει το νησί μας.</p>
      <p>Ακόμη, με εισήγηση του Δημάρχου Λέρου, εκδόθηκε ψήφισμα συμπαράστασης για το προσφυγικό/μεταναστευτικό πρόβλημα που αντιμετωπίζει η Λέρος, το οποίο αποφασίστηκε να σταλεί στο Συμβούλιο της Ευρώπης όπου θα συζητηθεί εντός του Δεκεμβρίου.</p>
      <p>Τέλος, ο Δήμαρχος Λέρου εξέφρασε τις ιδιαίτερες ευχαριστίες του στην κα Πρόεδρο και στον Αντιπρόεδρο του Strasbourg Club κ. Κατσιάνη, ο οποίος επιτελεί ένα εξαίρετο έργο, τόσο για τη χώρα μας συνολικά, όσο και για τα μικρά νησιά και τις πόλεις που αντιμετωπίζουν ιδιαίτερα προβλήματα</p>
    </article>
  </body>
</html>