<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546838.html/%D9%88%D8%AD%D8%AF%D8%AA--%D8%AA%D8%AD%D8%AA-%D9%84%D9%88%D8%A7%DB%8C-%D8%B1%D9%87%D8%A8%D8%B1%DB%8C-%D9%88-%D8%AF%D8%B1-%D8%A8%D8%B1%D8%A7%D8%A8%D8%B1-%D8%B2%D9%88%D8%B1%DA%AF%D9%88%DB%8C%D8%A7%D9%86-%D8%A7%D8%B3%D8%AA--%DA%AF%D9%88%D9%87%D8%B1-%D9%88%D8%AD%D8%AF%D8%AA-%D9%86%D8%A8%D8%A7%DB%8C%D8%AF-%D9%85%D8%B9%D8%A7%D9%85%D9%84%D9%87-%D9%88-%D8%AE%D8%AF%D8%B4%D9%87-%D8%AF%D8%A7%D8%B1-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:26:00+00:00"/>
    <meta property="og:title" content="وحدت، تحت لوای رهبری و در برابر زورگویان است/ گوهر وحدت نباید معامله و خدشه‌دار شود"/>
    <meta property="og:description" content="مولوی مؤمنی گفت: وحدت و انسجام در صورتی است که مردم بخواهند تحت لوای رهبری قرار بگیرند و حاکم نیز جبهه را به صورت صحیح مدیریت می‌کند و با اعتقاد به قدرت ملت ایستادگی در برابر زورگویان ممکن است."/>
  </head>
  <body>
    <article>
      <h1>وحدت، تحت لوای رهبری و در برابر زورگویان است/ گوهر وحدت نباید معامله و خدشه‌دار شود</h1>
      <h2>مدرس حوزه علمیه اهل‌سنت تایباد:</h2>
      <address>
        <time datetime="2019-11-12T16:26:00+00:00">12 Nov 2019, 16:26</time>
      </address>
      <p>مولوی مؤمنی گفت: وحدت و انسجام در صورتی است که مردم بخواهند تحت لوای رهبری قرار بگیرند و حاکم نیز جبهه را به صورت صحیح مدیریت می‌کند و با اعتقاد به قدرت ملت ایستادگی در برابر زورگویان ممکن است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مولوی عبدالواحد مؤمنی، مدرس حوزه علمیه اهل‌سنت تایباد در گفت‌وگو با <a href="http://sobhtoos.ir/">صبح توس</a>؛ پیرامون هفته وحدت و نقش امام(ره) و رهبری در ایجاد وحدت اسلامی اظهار کرد: موضوع وحدت در جامعه بسیار مهم و اساسی است و اگر وحدت نباشد اقتدار وجود نخواهد داشت و جامعه مضمحل و از هم گسیخته می‌شود.</p>
      <p>وی افزود: برای ایجاد وحدت و قدرت برای هر کشور یک زمامدار، حاکم و امام لازم است تا انسجام داخلی ایجاد و در برابر بدخواهان و سلطه‌طلبان ایستادگی شود تا از نفوذ و زیاده خواهی دشمن جلوگیری شود.</p>
      <p>مدرس حوزه علمیه اهل‌سنت تایباد گفت: امام خمینی(ره) و رهبر معظم انقلاب به عنوان رهبران امت اسلامی مردم را در برابر دشمن منسجم کردند و مردم در جبهه مقاومت به خوبی حضور پیدا کردند.</p>
      <p>وی افزود: مقاومت یعنی اینکه در داخل انقلابی و جهادی عمل کردند و در برابر جبهه متسکبران با کمک مردم ایستادگی کردند چراکه همه چیز برخاسته از ملت است و وقتی مردم پشتیبانی کردند امام نیز قدرت مقابله در برابر دشمن را پیدا می‌کند.</p>
      <p>مولوی مؤمنی گفت: اگر ما در هر جا مشاهده کردیم زمامداران کوتاه آمدند دلیل اصلی آن اطرافیان و حامیان است و هر جا دیدیم رهبری توانست در عرصه‌ای پیروز میدان شود در آنجا مقاومت سربازان او بوده است.</p>
      <p>وی افزود: در جنگ صفین وقتی عده ای با حضرت علی (ع) ماندند تحکیم را قبول کردند و عده ای در برابر حضرت ایستادند و تمکین نکردند لذا هدفی که مورد نظر بود، حاصل نشد.</p>
      <p>مدرس حوزه علمیه اهل‌سنت تایباد تصریح کرد: وحدت و انسجام در صورتی است که مردم بخواهند تحت لوای رهبری قرار بگیرند و حاکم نیز جبهه را به صورت صحیح مدیریت می‌کند و با اعتقاد به قدرت ملت ایستادگی در برابر زورگویان ممکن است.</p>
      <p>وی افزود: در مورد پیدایش وحدت که امری ضروری است اختلافی بین عقلا وجود ندارد و بر این باور هستند که باید انسجام باشد چراکه موضوعی عقلانی است.</p>
      <p>مولوی مؤمنی خاطرنشان کرد: مستلزمات این وحدت، وظیفه‌مندی همه افراد جامعه است همه در برابر یکدیگر وظیفه داریم، مسئول هستیم و هر کس بر اساس موقعیت و توان خود مسئول است تا اینکه زمینه وحدت را برجسته کند.</p>
      <p>وی افزود: اتحاد و وحدت امری راهبردی است نه امری مقطعی و مصلحتی، لذا به این موضوع همواره نیازمندیم؛ باید ملزومات آن در تنوعات قومی و مذهبی رعایت شود، در راستای وحدت بیشتر تلاش کنیم و موضوعی که باید رعایت شود عدم حمله به اعتقادات و باورهای طرف مقابل است.</p>
      <p>مدرس حوزه علمیه اهل‌سنت تایباد گفت: با توجه به شرایط جهان و منطقه که آبستن تحرکات و خیزش هایی در کشورها است و دارای پیام بوده باید این موضوع را بدانیم که گوهر وحدت به بهای اندک و فایده‌های مقطعی معامله و خدشه‌دار نشود.</p>
      <p>وی افزود: بینش، دوراندیشی و اخلاص لازمه تحکیم وحدت و ایجاد امت واحده است که باید به آن در بین مسئولان و آحاد مردم توجه شود.</p>
      <p>انتهای پیام/</p>
    </article>
  </body>
</html>