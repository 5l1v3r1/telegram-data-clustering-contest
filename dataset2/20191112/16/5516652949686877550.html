<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425624/rodos-katadikasthke-gia-aselgeia-se-baros-gioy-toy-filoy-toy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-12T16:30:01+00:00"/>
    <meta property="og:title" content="Ρόδος: Καταδικάστηκε για ασέλγεια σε βάρος γιου του φίλου του"/>
    <meta property="og:description" content="Ένοχος κρίθηκε χθες από το Μικτό Ορκωτό Δικαστήριο Ρόδου ο 54χρονος Ολλανδός που κατηγορείται για ασέλγεια σε βάρος 14χρονου αγοριού, γιου ενός συμπατριώτη του."/>
  </head>
  <body>
    <article>
      <h1>Ρόδος: Καταδικάστηκε για ασέλγεια σε βάρος γιου του φίλου του</h1>
      <h2>Έργα και... ημέρες ενός 54χρονου Ολλανδού στη Ρόδο</h2>
      <address>
        <time datetime="2019-11-12T16:30:01+00:00">12 Nov 2019, 16:30</time>
      </address>
      <p>
        <b>Ένοχος κρίθηκε χθες από το Μικτό Ορκωτό Δικαστήριο Ρόδου ο 54χρονος Ολλανδός που κατηγορείται για ασέλγεια σε βάρος 14χρονου αγοριού, γιου ενός συμπατριώτη του.</b>
      </p>
      <p>Το περιστατικό είχε συμβεί στην Ιαλυσό της Ρόδου πριν από τέσσερα χρόνια, μετά από διασκέδαση του πατέρα, του ανήλικου και του κατηγορούμενου σε μπαρ της περιοχής.</p>
      <p>Χθες η υπόθεση εκδικάστηκε από το Μικτό Ορκωτό Δικαστήριο Ρόδου το οποίο και έκρινε ένοχο τον 54χρονο και του επέβαλε ποινή φυλάκισης 5 ετών με την έφεση να έχει αναστέλλουσα δύναμη υπό τον όρο της καταβολής εγγυοδοσίας ποσού 2000 ευρώ.</p>
      <p>Σημειώνεται πως ο 54χρονος δεν εμφανίστηκε στο δικαστήριο αλλά εκπροσωπήθηκε από το συνήγορό του κ. Στέλιο Αλεξανδρή ο οποίος στην αγόρευση του μεταξύ άλλων επεσήμανε πως δεν επρόκειτο για ασέλγεια αλλά για πράξεις που παραπέμπουν στο αδίκημα της προσβολής της γενετήσιας αξιοπρέπειας.</p>
      <p>Επίσης ενώπιον του δικαστηρίου δεν εμφανίστηκαν ούτε οι γονείς του ανήλικου παιδιού αλλά ούτε και κάποιος εκπρόσωπός τους. Το περιστατικό για το οποίο κατηγορείται ο αλλοδαπός, αναφέρθηκε στο Αστυνομικό Τμήμα Ιαλυσού το βράδυ του Σαββάτου 9 Αυγούστου 2015 από τον – τότε- 48χρονο πατέρα του ανήλικου Ολλανδού που κατήγγειλε ότι ο 54χρονος συμπατριώτης του ασέλγησε σε βάρος του ανήλικου γιου του.</p>
      <p>Όπως τονίζεται και στη δικογραφία που έχει σχηματιστεί για την υπόθεση, ο 48χρονος με τη σύζυγο και τον –τότε- 14χρονο γιο του είχαν φθάσει στο νησί μας στις 30 Ιουλίου 2015 και έκτοτε διέμεναν σε ξενοδοχείο στην Ιαλυσό. Εκεί γνωρίστηκαν με τον 54χρονο, τη σύζυγό του και τα δύο του παιδιά και έκαναν παρέα.</p>
      <p>Οι τρεις άνδρες, ο 54χρονος, ο 48χρονος και ο 14χρονος γιος του στις 8 Αυγούστου 2015 πήγαν σε κλαμπ που βρίσκεται κοντά στο ξενοδοχείο για να πιουν ένα ποτό. Μία ώρα αργότερα ο 48χρονος έφυγε από το μπαρ και όπως είπε, άφησε τον γιο του μαζί με τον 54χρονο.</p>
      <p>Ο ανήλικος επέστρεψε – σύμφωνα με την κατάθεση του πατέρα- δύο ώρες αργότερα και η κατάστασή του δεν ήταν καλή αφού έβαλε τα κλάματα.</p>
      <p>Σύμφωνα με πληροφορίες, στο διάστημα των δύο ωρών που μεσολάβησαν ο 54χρονος έχοντας καταναλώσει αρκετή ποσότητα αλκοόλ, όταν έφυγε από το μπαρ ο 48χρονος, πήρε τον ανήλικο και πήγαν στην παραλία. Εκεί αφού κάθισαν σε ξαπλώστρες ο 54χρονος κατηγορείται ότι ανάγκασε τον 14χρονο να του κάνει στοματικό έρωτα.</p>
      <p>Όταν ξημέρωσε ο 48χρονος ενημέρωσε για το περιστατικό τη σύζυγό του και εν συνεχεία τη σύζυγο του 54χρονου και ακολούθησε η καταγγελία στην αστυνομία και η σύλληψη του αλλοδαπού.</p>
      <p>Σε βάρος του ασκήθηκε ποινική δίωξη σε βαθμό κακουργήματος για κατάχρηση ανηλίκου που συμπλήρωσε τα 14 έτη όχι όμως και τα 18, σε ασέλγεια από πρόσωπο που του έχουν εμπιστευθεί να φυλάσσει τον ανήλικο έστω και προσωρινά.</p>
    </article>
  </body>
</html>