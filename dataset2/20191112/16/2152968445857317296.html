<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/12/ispaniia-shte-ima-pravitelstvo-socialistite-i-podemos-se-razbraha.429407"/>
    <meta property="og:site_name" content="Dnes.bg"/>
    <meta property="article:published_time" content="2019-11-12T16:38:00+00:00"/>
    <meta property="og:title" content="Испания ще има правителство: Социалистите и Подемос се разбраха"/>
    <meta property="og:description" content="Санчес и Иглесиас подписаха споразумение | Dnes.bg"/>
  </head>
  <body>
    <article>
      <h1>Испания ще има правителство: Социалистите и Подемос се разбраха</h1>
      <h2>Санчес и Иглесиас подписаха споразумение</h2>
      <address><time datetime="2019-11-12T16:38:00+00:00">12 Nov 2019, 16:38</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Испанската социалистическа работническа партия на досегашния премиер Педро Санчес и радикалната левица Подемос начело с Пабло Иглесиас подписаха днес принципно споразумение за съставяне на коалиционно правителство. Това съобщиха лидерите на двете партии, цитирани от Франс прес и Ройтерс.</p>
      <p>Санчес и Иглесиас казаха, че имат намерение да съставят прогресивно коалиционно правителство.</p>
      <p>Социалистите и радикалната левица спечелиха на изборите в неделя съответно 120 и 35 места в 350-членния парламент. Те ще се нуждаят от подкрепата на още съюзници, за да си осигурят абсолютно мнозинство.</p>
      <p>Малко преди това в. "Вангуардия" съобщи, че социалистите на изпълняващия длъжността премиер Педро Санчес са постигнали предварително споразумение за коалиция с Подемос. Ежедневникът също се позова на представител на социалистите.</p>
      <p>Източник от радикалната левица, пожелал да запази анонимност, също потвърди информациите за постигнато коалиционно споразумение със социалистическата партия.</p>
      <p>На изборите в Испания в неделя - четвъртите в страната през последните четири години - социалистите получиха 120 места в 350-членния парламент, а коалицията около Подемос, Унидас Подемос (Заедно можем) - 35. Двете формации заедно нямат абсолютно мнозинство и ще се нуждаят от подкрепата на други депутати.</p>
      <p>Лидерите на социалистите и на Подемос, Педро Санчес и Пабло Иглесиас, ще имат среща днес и после ще направят съвместно изявление.</p>
      <related>
        <h4>Още по темата</h4>
        <a href="https://www.dnes.bg/world/2019/11/11/ispaniia-sled-vota-vyzmojna-li-e-koaliciia.429299"/>
        <a href="https://www.dnes.bg/world/2019/11/11/kriza-v-ispaniia-socialistite-specheliha-izborite.429170"/>
      </related>
    </article>
  </body>
</html>