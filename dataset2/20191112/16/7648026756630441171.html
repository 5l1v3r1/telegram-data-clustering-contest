<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%9e%d7%95%d7%a8%d7%90%d7%93-%d7%90%d7%91%d7%95-%d7%a7%d7%99%d7%a9%d7%90%d7%a7-%d7%9b%d7%93%d7%95%d7%a8%d7%92%d7%9c%d7%9f-%d7%94%d7%a2%d7%91%d7%a8-%d7%a9%d7%9c-%d7%94%d7%a4%d7%95%d7%a2%d7%9c-%d7%95%d7%9e%d7%9b%d7%91%d7%99-%d7%a4-%d7%aa-%d7%a0%d7%a8%d7%a6%d7%97-%d7%91%d7%92-%d7%9c%d7%92-%d7%95%d7%9c%d7%99%d7%94-417361/10"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-12T16:46:00+00:00"/>
    <meta property="og:title" content="הלם: מוראד אבו קישאק, כדורגלן העבר של הפועל ומכבי פ&quot;ת, נרצח בג'לג'וליה"/>
    <meta property="og:description" content="השחקן, שנמנה על סגל הפועל פ&quot;ת כשזכתה בגביע המדינה, נרצח בגיל 46. ככל הנראה, מדובר באירוע על רקע נקמת דם. הקבוצה פרסמה הודעת אבל"/>
  </head>
  <body>
    <article>
      <h1>הלם: מוראד אבו קישאק, כדורגלן העבר של הפועל ומכבי פ"ת, נרצח בג'לג'וליה</h1>
      <h2>השחקן, שנמנה על סגל הפועל פ"ת כשזכתה בגביע המדינה, נרצח בגיל 46. ככל הנראה, מדובר באירוע על רקע נקמת דם. הקבוצה פרסמה הודעת אבל</h2>
      <address><time datetime="2019-11-12T16:46:00+00:00">12 Nov 2019, 16:46</time> by <a rel="author">אורי קידר</a></address>
      <figure>
        <img src="https://cdn.isnet.co.il/dyncontent/2019/11/12/8be09a1f-826f-4a80-a72a-28fe21cd4d39.jpg"/>
        <figcaption>אבו קישאק במדי הפועל פ"ת. צילום: מאיר פרטוש, מתוך "ידיעות אחרונות"</figcaption>
      </figure>
      <p>טרגדיה: כדורגלן העבר של הפועל ומכבי פתח-תקוה, מוראד אבו קישאק, נרצח היום (שלישי) בצהריים בג'לג'וליה. אבו קישק היה בן 46 במותו. באתר ynet פורסם שככל הנראה, מדובר באירוע על רקע נקמת דם.</p>
      <figure>
        <img src="https://cdn.isnet.co.il/dyncontent/2019/11/12/30bbc794-69d9-4624-a6a3-b5573540cb7e.jpg"/>
        <figcaption>אבו קישאק עם רעייתו אימן וחמישה משבעת ילדיו. צילום: ראובן שוורץ</figcaption>
      </figure>
      <p>ממד"א נמסר כי: "בשעה 14:21 התקבל דיווח במוקד 101 של מד"א במרחב ירקון על פצוע בג'לג'וליה. חובשים ופראמדיקים של מד"א מעניקים טיפול רפואי ומפנים לבי"ח בלינסון גבר כבן 40 במצב קשה, עם פצעי ירי בגופו. </p>
      <p>חובש בכיר במד"א רוני סימסולו, סיפר: "הגבר שכב על הכביש, כשהוא מחוסר הכרה וסובל מפצעי ירי בגופו. ביצענו בדיקות והענקנו לו טיפול רפואי מציל חיים, שכלל עצירת דימומים, חבישות ומתן חמצן, ופינינו לבי"ח כשמצבו קשה".</p>
      <p>בבית החולים נקבע, כאמור, מותו של שחקן העבר.</p>
      <p>מהמשטרה נמסר: "לפני זמן קצר התקבל במשטרת ישראל דיווח על ירי בג'לג'וליה. מבדיקה ראשונית של שוטרים מתברר כי מהמקום פונה פצוע ירי לקבלת טיפול רפואי בביה"ח מאיר כשמצבו מוגדר קשה. נסיבות האירוע נבדקות". אחרי זמן קצר, הודיעה גם המשטרה על מותו של הפצוע.</p>
      <figure>
        <img src="https://cdn.isnet.co.il/dyncontent/2019/11/12/a32a8ad9-89bb-43ed-b0f1-68ec64750a45.jpg"/>
        <figcaption>אבו קישאק בימיו כשחקן הפועל טייבה. צילום: ראובן שוורץ</figcaption>
      </figure>
      <p>אבו קישאק שיחק כמגן שמאלי בקבוצה הבוגרת של הפועל במשך שתי עונות - 91/92', בה זכתה הקבוצה בגביע המדינה ובעונה שאחריה. סה"כ רשם 16 משחקי ליגה במדי הקבוצה ושלוש הופעות בגביע הטוטו. משחקו הראשון בבוגרים היה עוד לפני יום הולדתו ה-18, במסגרת גביע האינטרטוטו, כשהקבוצה הובסה 7:3 בידי סארבריקן הגרמנית. המגן הצעיר נכנס כמחליף בדקה ה-59. </p>
      <p>בסיום עונתו השנייה חצה את הכביש ועבר לשחק במכבי פ"ת, בשורותיה שיחק שלוש עונות. בהמשך שיחק במכבי יפו, הפועל טייבה והפועל בית שאן.</p>
      <figure>
        <img src="https://cdn.isnet.co.il/dyncontent/2019/11/12/6197e5dd-58fb-49a3-b8a8-f8d1c53d8b8f.jpg"/>
        <figcaption>ראיון עם אבו קישאק בעיתון ידיעות אחרונות</figcaption>
      </figure>
      <p>הפועל פ"ת פרסמה לפני זמן קצר הודעת אבל על מותו של שחקן העבר.</p>
      <p>אבו קישאק הותיר אחריו אישה ושבעה ילדים.</p>
      <p>לפני מספר חודשים, ערב הבחירות לכנסת, התראיין אבו קישאק לעיתון "מקור ראשון" ושם סיפר כי הוא עובד בתחום השיפוצים. </p>
    </article>
  </body>
</html>