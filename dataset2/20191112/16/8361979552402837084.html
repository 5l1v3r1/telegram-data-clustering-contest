<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/sprava-vab-banku-biznes-spilnota-zanepokoyena-situaciyeyu-navkolo-golovi-pravlinnya-rayffayzen-banku-aval-50053140.html"/>
    <meta property="og:site_name" content="НВ"/>
    <meta property="article:published_time" content="2019-11-12T16:53:00+00:00"/>
    <meta property="og:title" content="Спільна заява. Бізнес стурбований подіями навколо голови правління Райффайзен Банку Аваль"/>
    <meta property="og:description" content="Бізнес-спільнота нагадала президенту про взяте на себе зобов’язання захищати кожного інвестора в Україні"/>
  </head>
  <body>
    <article>
      <h1>Спільна заява. Бізнес стурбований подіями навколо голови правління Райффайзен Банку Аваль</h1>
      <h2>Бізнес-спільнота нагадала президенту про взяте на себе зобов’язання захищати кожного інвестора в Україні</h2>
      <address>
        <time datetime="2019-11-12T16:53:00+00:00">12 Nov 2019, 16:53</time>
      </address>
      <p>Бізнес-спільнота, об'єднана <a href="https://nv.ua/ukr/tags/evropejskaja-biznes-assotsiats.html">Європейською Бізнес Асоціацією</a>, Спілкою Українських Підприємців, Американською торговельною палатою в Україні, Форумом Провідних Міжнародних Фінансових Установ, глибоко стурбована останніми подіями навколо голови правління АТ Райффайзен Банк Аваль, екс-першого заступника голови Національного банку України Олександра Писарука. Про це йде мова у спільній заяві бізнес-асоціацій.</p>
      <p>«Бізнес уважно відстежує такі ситуації, особливо при прийнятті рішень щодо здійснення інвестицій. Бізнес-спільнота закликає відповідальні органи державної влади належним чином реагувати на такі випадки, керуючись принципами справедливості, рівності та захищеності всіх громадян, незалежно від їх посад та політичних поглядів», — сказано у заяві.</p>
      <p>Представники бізнес-спільноти зазначають, що дотримання вищевказаних принципів має важливе значення для залучення додаткових інвестиційних та кредитних ресурсів в Україну, згідно з амбітними економічними цілями Уряду та взятими на себе зобов’язаннями президента захищати кожного інвестора в Україні.</p>
      <p>Як повідомлялося, 11 листопада в НАБУ повідомили, що затримали <a href="https://nv.ua/ukr/biz/finance/sprava-banku-bahmatyuka-nabu-zatrimalo-simoh-pidozryuvanih-novini-ukrajini-50052937.html">сімох осіб</a> за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. 12 листопада в Бюро поінформували, що про підозру <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">повідомили вісьмом особам</a>. Серед підозрюваних — голова правління Райффайзен Банку Аваль Олександр Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, екс-директор гендепартаменту банківського нагляду НБУ Алла Шульга. Про підозру повідомили також екс-голові наглядової ради VAB Банку і колишньому заступнику голови правління банку. Їхні дії кваліфіковані за ч. 5 ст. 191 (Заволодіння майном шляхом зловживання службовим становищем) Кримінального кодексу України. Сьогодні, 12 листопада, антикорупційний суд має обрати підозрюваним міри запобіжного заходу. Правління НБУ <a href="https://nv.ua/ukr/biz/finance/vab-bank-pravlinnya-nbu-priyshlo-pid-stini-vishchogo-antikorupciynogo-sudu-novini-ukrajini-50053060.html">хоче виступити поручителем</a>.</p>
      <p>Читайте також:<br/><a href="https://nv.ua/ukr/biz/finance/sprava-vab-banku-sap-pidozryuye-eks-zastupnika-golovi-nbu-pisaruka-v-zmovi-z-bahmatyukom-novini-ukrajini-50053086.html">&amp;nbspСАП підозрює ексзаступника голови НБУ Писарука в змові з колишнім власником VAB Банку Бахматюком</a></p>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, під заставу якої видавався кредит, завищили майже в 25 разів шляхом складання підроблених звітів про оцінку, відзначили в Бюро.</p>
      <p>Читайте також:<br/><a href="https://nv.ua/ukr/biz/finance/bahmatyuku-mozhut-povidomiti-pro-pidozru-u-spravi-vab-banku-novini-ukrajini-50053107.html">&amp;nbspНАБУ і САП планують оголосити про підозру екс-власнику VAB Банку Бахматюку</a></p>
      <p>Як повідомлялося, 21 листопада 2014 року Нацбанк визнав VAB Банк неплатоспроможним і ввів тимчасову адміністрацію. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>