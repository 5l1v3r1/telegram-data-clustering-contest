<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cronaca/investimenti-regione-sanita-1.4882102"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-12T16:48:49+00:00"/>
    <meta property="og:title" content="Emilia Romagna, la regione investe 318 milioni per ospedali e case della Salute"/>
    <meta property="og:description" content="Programma straordinario per l’edilizia sanitaria e l’ammodernamento delle tecnologie"/>
  </head>
  <body>
    <article>
      <h1>Emilia Romagna, la regione investe 318 milioni per ospedali e case della Salute</h1>
      <h2>Programma straordinario per l’edilizia sanitaria e l’ammodernamento delle tecnologie</h2>
      <address><time datetime="2019-11-12T16:48:49+00:00">12 Nov 2019, 16:48</time> by <a rel="author">il Resto del Carlino</a></address>
      <p>Bologna, 12 novembre 2019 - <b>Nuovi ospedali e Case della salute</b> riqualificate all’insegna del comfort e dell’innovazione tecnologica. A mettere mano a un programma straordinario di interventi per l’edilizia sanitaria e l’ammodernamento delle tecnologie è la <b>Regione</b> che mette sul piatto <b>oltre 318 milioni di euro</b> di cui 302 milioni in quota a fondi statali assegnati all’Emilia-Romagna dal Cipe (Comitato interministeriale per lo sviluppo economico) a cui si somma il cofinanziamento regionale del 5%, quindi circa 16 milioni.</p>
      <p>Grazie al contributo regionale si sono potute <b>aggiungere</b>, alle opere previste inizialmente, la ristrutturazione dell’ospedale di Mirandola e la realizzazione della nuova Casa della salute di Rimini. Il piano sarà diviso in due stralci. Nel <b>primo</b> rientrano tutte le opere di complessità media (38), per un ammontare <b>complessivo di oltre 144 milioni</b>. Nel <b>secondo</b> sono inclusi i due nuovi ospedali da costruire, a Piacenza e Carpi, per un totale di <b>174 milioni di euro</b>.</p>
      <p>Il programma si propone il potenziamento dei servizi territoriali, attraverso la realizzazione e l’attivazione di nuove Case della salute; la costruzione ex novo, completamento, adeguamento e ri-funzionalizzazione di strutture ospedaliere, per garantire standard di efficacia e sicurezza. Infine, l’ammodernamento tecnologico, per assicurare prestazioni efficaci e appropriate ai bisogni di salute dei cittadini.</p>
      <p><b>Prima tranche dei lavori</b><br/>Per quanto riguarda il primo stralcio, <b>Piacenza</b> (oltre alle risorse per il nuovo ospedale cittadino) potrà contare su 11 milioni di euro: 7 milioni per le Case della salute di Bettola, Fiorenzuola, Bobbio, Lugagnano; 2 milioni per la ristrutturazione e l’ampliamento del blocco operatorio dell’ospedale di <b>Fiorenzuola</b>; 1 milione e 450 mila euro per l’adeguamento strutturale e sismico dell’ospedale di Bobbio e, infine, 500mila euro per il completamento del blocco C dell’ospedale di <b>Castel San Giovanni</b>.</p>
      <p>Per <b>Parma</b> ci sono 10 milioni di euro, di cui 4,2 circa per l’Azienda sanitaria e 5,8 per l’Azienda ospedaliera. Tutte risorse destinate al rinnovo e potenziamento delle tecnologie informatiche e biomediche.</p>
      <p>Dodici milioni sono destinati all’<b>Ausl di Reggio Emilia</b> per il completamento del terzo lotto di lavori del Polo Materno Infantile (Mire) e per l’allestimento di tecnologie biomediche.</p>
      <p><b>Modena</b> e provincia possono contare (oltre alle risorse per il nuovo ospedale di Carpi) su 24,3 milioni, tra Ausl e Azienda ospedaliera. Sono previsti interventi di rinnovo delle tecnologie biomediche e l’introduzione della cartella clinica elettronica al <b>Policlinico</b> (5 milioni e 600 mila euro), la realizzazione della <b>Casa della salute</b> per il <b>Polo Sud-Ovest di Modena</b> (4,9 milioni), la ristrutturazione della sede per attività distrettuali nell’<b>ex ospedale di Modena</b> (1,1 milioni), la creazione di <b>due Hospice</b> per le cure palliative (6,5 milioni), nell’area <b>Sud e Centro di Modena</b>, il miglioramento e la messa a norma di parti della Casa della salute di <b>Castelfranco</b> (1,8 milioni). Inoltre, 4,4 milioni di euro sono assegnati per il completamento della struttura da destinarsi a degenze ospedaliere e ambulatori dell’ospedale di <b>Mirandola</b>.</p>
      <p>A <b>Bologna</b> andranno 53,5 milioni di euro. La maggior parte dei fondi, 31 milioni, è destinata alla realizzazione della nuova <b>Maternità e Pediatria dell’ospedale Maggiore</b>, oltre all’ampliamento del <b>pronto soccorso per ortopedia e pediatria</b>; alla realizzazione della <b>Casa della salute di San Lazzaro</b> vanno 2,5 milioni, per il centro ambulatoriale di riabilitazione nell’<b>ospedale di Vergato</b> 500mila euro. All’adeguamento e al rinnovo tecnologico dell’Azienda Ospedaliero-Universitaria di Bologna sono destinati 14 milioni. Ancora, 1,5 milioni di euro vanno al Rizzoli (rinnovo e potenziamento delle tecnologie).</p>
      <p><b>Tre milioni </b>sono per l’<b>Ausl di Imola</b>: consentiranno la ristrutturazione della Casa della salute (primo stralcio).</p>
      <p>Alla <b>provincia di Ferrara </b>sono destinati 17 milioni: 13 <b>all’Ausl</b> per la riqualificazione della <b>Casa della salute ex anello San Rocco</b>, 4 all’<b>Azienda ospedaliera </b>per l’adeguamento e il rinnovo delle apparecchiature tecnologiche.</p>
      <p>Per quanto riguarda la <b>Romagna</b>, oltre al finanziamento del nuovo ospedale di <b>Cesena</b> con fondi statali (156 milioni di euro) sono assegnate risorse per la costruzione della nuova <b>Casa della salute di Rimini </b>(8,2 milioni) e di un nuovo edificio per servizi amministrativi nell’<b>ospedale di Ravenna</b> (3,7 milioni).</p>
      <p>
        <b>Seconda tranche dei lavori</b>
      </p>
      <p>Il secondo stralcio prevede la realizzazione degli <b>ospedali di Piacenza</b> (114 milioni) e di <b>Carpi (</b>60 milioni), le cui procedure urbanistiche e la progettazione richiedono un tempo significativamente maggiore rispetto a quello previsto per gli interventi del primo stralcio.</p>
      <p>L’<b>Azienda Usl di Piacenza</b>, completato lo studio di prefattibilità per il nuovo ospedale, individuata dal Comune l’area su cui sorgerà il complesso, è impegnata nelle procedure per la predisposizione dello studio di fattibilità. L’<b>Azienda Usl di Modena</b> sta predisponendo, invece, lo studio di prefattibilità per il nuovo ospedale di Carpi.</p>
      <p><b>“Investire risorse sulle strutture </b>e sul personale della nostra sanità: questa la strada che abbiamo percorso da inizio mandato, per dare servizi sempre migliori ai cittadini - commenta il presidente della Regione, <b>Stefano Bonaccini </b>-. Queste risorse si aggiungono alle altre con cui , dal 2015 ad oggi, sono già stati realizzati o sono in fase di progettazione interventi per oltre 380 milioni”.<br/><br/>“Siamo soddisfatti - osserva <b>l’assessore alle Politiche per la salute, Sergio Venturi </b>- per i tempi, rapidi, con cui dopo il via libera del Cipe la nostra Regione è riuscita a definire il programma di interventi, che va ad arricchire e a completare i singoli Piani di investimento delle Aziende”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>