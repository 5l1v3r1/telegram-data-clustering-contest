<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T16:04:00+00:00"/>
    <meta property="og:title" content="قیمت مصوب رُب گوجه چقدر است؟"/>
    <meta property="og:description" content="به گزارش تسنیم، عباس تابش رئیس سازمان حمایت مصرف کنندگان و تولید کنندگان اظهار کرد: گرانفروشان رب به سازمان تعزیرات معرفی خواهند شد. قیمت نهایی و مورد اجماع همه برای محصول رب 12 هزار و 990 تومان است و اگر شرکت‌ها یا افرادی بخواهند بیشتر از این قیمت در اختیار مصرف کنندگان قرار دهند پرونده آن‌ها به تعزیرات ارسال می‌شود و تا کنون نیز اقداماتی در این زمینه صورت گرفته است."/>
  </head>
  <body>
    <article>
      <h1>قیمت مصوب رُب گوجه چقدر است؟</h1>
      <address>
        <time datetime="2019-11-12T16:04:00+00:00">12 Nov 2019, 16:04</time>
      </address>
      <p>رئیس سازمان حمایت با بیان اینکه گرانفروشان رب به سازمان تعزیرات معرفی می‌شوند گفت: قیمت نهایی و مورد اجماع همه برای محصول رب ۱۲ هزار و ۹۹۰ تومان است.</p>
      <p>به گزارش تسنیم، عباس تابش رئیس سازمان حمایت مصرف کنندگان و تولید کنندگان اظهار کرد: گرانفروشان رب به سازمان تعزیرات معرفی خواهند شد. قیمت نهایی و مورد اجماع همه برای محصول رب 12 هزار و 990 تومان است و اگر شرکت‌ها یا افرادی بخواهند بیشتر از این قیمت در اختیار مصرف کنندگان قرار دهند پرونده آن‌ها به تعزیرات ارسال می‌شود و تا کنون نیز اقداماتی در این زمینه صورت گرفته است.</p>
      <p>وی اضافه کرد: بالأخره مبنای اصلی قیمت رب را قیمت گوجه مشخص می‌کند که نسبت به ماه‌های قبل ارزان شده است و به طور طبیعی باید قیمت رب هم کاهش یابد و بر همین اساس بود که ما حتی عرضه کنندگان را مجبور کردیم که قیمت را از 23 هزار تومان به 12 هزار و 990 تومان برسانند.</p>
      <p>تابش همچنین از سازمان تعزیرات نیز خواست تا تلاش‌های خود را برای به سرانجام رساندن پرونده‌های گران فروشی بیشتر کند به ویژه این که درباره گران فروشی به شرکت‌ها هشدار داده بودیم.</p>
      <p>وی همچنین گفت: البته برخی مسئولان با اظهار نظرهایی استنباط و تحلیل‌های خود را به مردم ارائه می‌کنند و مسائلی که درباره قیمت رب مطرح شده مبنای کارشناسی ندارد.</p>
      <p>رئیس سازمان حمایت مصرف کنندگان و تولید کنندگان در بخش دیگری از سخنانش در پاسخ به پرسشی در خصوص افزایش چند روز اخیر قیمت خودرو نیز گفت: ما تولید و عرضه خودروها را رصد می‌کنیم به گونه‌ای که تا کنون در مدت اخیر مشکلی در عرضه وجود نداشته و قیمتی هم در کارخانه‌ها افزایش پیدا نکرده است.</p>
      <p>تابش تصریح کرد: ممکن است برخی در بازار با تحلیل هایشان به این موضوع دامن بزنند البته بخشی از این موضوع هم به افزایش تقاضای منتهی به دهه فجر و شب عید مرتبط است.</p>
      <p>وی همچنین در خصوص وضعیت تأمین قطعات خودروها پس از بازگشت تحریم‌های ظالمانه آمریکا گفت: اکنون با توجه به همکاری گسترده میان بخش‌ها و تولید کنندگان می‌توان گفت تعمیق داخلی سازی قطعات به یک نهضت تبدیل شده است.</p>
      <p> تابش افزود: به عنوان نمونه؛ کارخانه تراکتورسازی به طور متوسط در 30 درصد قطعات خود به خارج وابسته است و، اما با تجمیع برخی واحدها و تمرکز بر تولید قطعات؛ این وابستگی در آینده به 10 درصد خواهد رسید.</p>
    </article>
  </body>
</html>