<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2032736/charitsis-anefthini-ke-epikindini-i-kivernisi-me-tis-energies-katastolis.html"/>
    <meta property="og:site_name" content="News.gr"/>
    <meta property="article:published_time" content="2019-11-12T16:19:30+00:00"/>
    <meta property="og:title" content="Χαρίτσης: Ανεύθυνη και επικίνδυνη η κυβέρνηση με τις ενέργειες καταστολής"/>
    <meta property="og:description" content="«Προσπαθεί να εκτρέψει τη δημόσια συζήτηση από την πρωτοφανή ανεπάρκειά της στο προσφυγικό» δήλωσε ο εκπρόσωπος Τύπου του ΣΥΡΙΖΑ"/>
  </head>
  <body>
    <article>
      <h1>Χαρίτσης: Ανεύθυνη και επικίνδυνη η κυβέρνηση με τις ενέργειες καταστολής</h1>
      <address><time datetime="2019-11-12T16:19:30+00:00">12 Nov 2019, 16:19</time> by <a rel="author">ΣΥΡΙΖΑ</a></address>
      <h3>«Προσπαθεί να εκτρέψει τη δημόσια συζήτηση από την πρωτοφανή ανεπάρκειά της στο προσφυγικό» δήλωσε ο εκπρόσωπος Τύπου του ΣΥΡΙΖΑ</h3>
      <p>Για «ανεύθυνη και επικίνδυνη» προσπάθεια «να εκτρέψει τη δημόσια συζήτηση από την πρωτοφανή ανεπάρκειά της στο προσφυγικό, με ενέργειες βίας και καταστολής», κατηγόρησε την κυβέρνηση ο εκπρόσωπος Τύπου του ΣΥΡΙΖΑ, Αλέξης Χαρίτσης.</p>
      <p>Σχολιάζοντας δηλώσεις του κυβερνητικού εκπρόσωπου, ο κ. <a href="https://www.news.gr/tag/alexis-charitsis"><b>Χαρίτσης</b></a> ανέφερε, σύμφωνα με το Αθηναϊκό Πρακτορείο Ειδήσεων, ότι «καταδεικνύουν τις ιδεοληπτικές εμμονές της κυβέρνησης που οδηγούν στον αυταρχικό παροξυσμό των τελευταίων ημερών. Αποκαλεί τους φοιτητές και τις φοιτήτριες "μπαχαλάκηδες", απαξιώνοντας έτσι τους εκατοντάδες νέους ανθρώπους που διεκδίκησαν χτες το αυτονόητο -ένα ανοιχτό πανεπιστήμιο, δίχως λουκέτα και αποκλεισμούς».</p>
      <p>«Απαξιώνει τα δημόσια πανεπιστήμια, χαρακτηρίζοντάς τα "άσυλα ανομίας και παρανομίας"», πρόσθεσε, κάνοντας λόγο για «συστηματική συκοφαντία που στρέφεται εναντίον της ακαδημαϊκής έρευνας και διδασκαλίας, του έργου και της προσφοράς των ελληνικών πανεπιστημίων, με μοναδικό σκοπό την αλλοίωση του δημόσιου χαρακτήρα τους».</p>
      <p>Ο κ. Χαρίτσης σχολιάζει ότι «η κυβέρνηση οξύνει το κλίμα σε βαθμό που κανείς απορεί" και θέτει το ερώτημα: "πού αλήθεια αποσκοπεί η Νέα Δημοκρατία;». Σημειώνει πως ο <a href="https://www.news.gr/tag/syriza"><b>ΣΥΡΙΖΑ</b></a> την προειδοποιεί ότι «η προσπάθειά της να εκτρέψει τη δημόσια συζήτηση από την πρωτοφανή ανεπάρκειά της στο προσφυγικό, με ενέργειες βίας και καταστολής, είναι ανεύθυνη και επικίνδυνη».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2030861/o-siriza-tou-3-epestrepse-dinamika.html"/>
        <a href="https://www.news.gr/politikh/article/2030674/siriza-me-to-dogma-nomos-ke-taxi-sigkratoun-to-akrodexio-akroatirio-tous.html"/>
        <a href="https://www.news.gr/politikh/article/2028863/siriza-oute-kouventa-gia-salma-sti-diskoli-sinentefxi-ston-skai.html"/>
      </related>
    </article>
  </body>
</html>