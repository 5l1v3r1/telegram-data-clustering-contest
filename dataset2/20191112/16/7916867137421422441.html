<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134567-larkinas-daug-nba-zaideju-nebutu-sekmingi-europoje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-12T16:34:00+00:00"/>
    <meta property="og:title" content="Larkinas: „Daug NBA žaidėjų nebūtų sėkmingi Europoje“"/>
    <meta property="og:description" content="Vasarą sutartį su Stambulo „Anadolu Efes“ pratęsęs Shane‘as Larkinas yra įsiikinęs, jog nemažai NBA krepšininkų nesugebėtų įsitvirtinti Eurolygoje. Gynėjas pritarė anksčiau Stambulo „Fenerbahče“ puolėjo Derricko Williamso išsakytai minčiai, jog FIBA turnyruose JAV rinktinė turėtų pagalvoti apie Europoje žaidžiančių amerikiečių pasikvietimą į komandą. „Yra labai daug žaidėjų Europoje, ne tik amerikiečių, kurie galėtų ..."/>
  </head>
  <body>
    <article>
      <h1>Larkinas: „Daug NBA žaidėjų nebūtų sėkmingi Europoje“</h1>
      <address>
        <time datetime="2019-11-12T16:34:00+00:00">12 Nov 2019, 16:34</time>
      </address>
      <p>Nuotr.: Reuters – Scanpix</p>
      <figure>
        <a href="https://www.basketnews.lt/paveikslelis-195950-any1000x1000.jpg">
          <img src="https://www.basketnews.lt/paveikslelis-195950-any630x500.jpg"/>
        </a>
      </figure>
      <p>Nuotr. Reuters – Scanpix</p>
      <p>Vasarą sutartį su Stambulo „Anadolu Efes“ pratęsęs Shane‘as Larkinas yra įsiikinęs, jog nemažai NBA krepšininkų nesugebėtų įsitvirtinti Eurolygoje.</p>
      <p>Gynėjas pritarė anksčiau Stambulo „Fenerbahče“ puolėjo Derricko Williamso išsakytai minčiai, jog FIBA turnyruose JAV rinktinė turėtų pagalvoti apie Europoje žaidžiančių amerikiečių pasikvietimą į komandą.</p>
      <p>„Yra labai daug žaidėjų Europoje, ne tik amerikiečių, kurie galėtų žaisti NBA. Žinote, pasižiūriu į 450 NBA žaidėjų pavardes. Ten yra daug vaikinų, kurie negalėtų atvykti į Europą ir gerai žaisti. Turiu omenyje, jog jie gautų šiek tiek žaidybinio laiko, bet nebūtų tokie sėkmingi, kaip jie patys galvoja“, – tinklalapiui „eurohoops.net“ sakė Larkinas.</p>
      <p>„Ir aš galvoju, jog Europoje turime nemažai amerikiečių, kurie solidžiai pasirodo kiekvienais metais ir situacijų pažinojimas jiems padėtų FIBA turnyruose, – tęsė 27-erių gynėjas. <anchor name="_Hlk24468235"/>– Ypač tokie krepšininkai būtų pravertę praėjusią vasarą, kai didžiausios žvaigždės viena po kitos atsisakė padėti rinktinei.</p>
      <p>Žinoma, jei JAV padėtų LeBronas (Jamesas), Stephas (Curry), KD (Kevinas Durantas), tai tuomet Europoje žaidžiančių amerikiečių gal ir nereikėtų. Bet tokioje situacijoje kaip praėjusią vasarą, galvoju, būtų buvę protinga pasikviesti kelis vyrukus iš Eurolygos.“</p>
      <p>Šį sezoną stipriausioje Senojo žemyno krepšinio lygoje vidutiniškai po 18,8 taško įmetantis Larkinas yra sukaupęs ketverių metų patirtį NBA, o geriausiai jam už Atlanto susiklostė 2015-2016 metų sezonas, kai atstovaudamas Bruklino „Nets“ per susitikimą rinkdavo po 7,2 taško.</p>
      <p>Pasiūlymų iš NBA klubų Larkinui netrūko ir praėjusią vasarą, tačiau krepšininkas paaiškino savo pasirinkimo motyvus.</p>
      <p>„Svarsčiau daug pasiūlymų. NBA visada buvo mano tikslas, bet noriu būti vyrukas, kuris gauna svarbių minučių ir yra gerbiamas. Praėjusią vasarą turėjau kelias galimybes vėl išvykti už Atlanto, gauti užtikrintų minučių bei užsidirbti pinigų, bet nieko panašaus į tai, ko aš noriu.</p>
      <p>Žaidimas Stambule laimėjo prieš buvimą NBA klube su žymiai mažesniu vaidmeniu ir dėl to grįžau į „Anadolu Efes“, kur esu krepšininkas, kuris dažnai turi kamuolį savo rankose ir stipriai prisideda prie pergalių. Ir tikiu, kad toks vaidmuo stipriai prisideda prie mano tobulėjimo bei būtent dėl to aš dabar esu toks žaidėjas, koks esu“, – teigė buvęs 18-asis NBA šaukimas.</p>
      <p>Trečią sezoną su pertraukomis Eurolygoje žaidžiantis amerikietis atskleidė ir geriausiai puolantį bei besiginantį žaidėją lygoje.</p>
      <p>„Geriausias gynėjas, manau, yra Charlesas Jenkinsas. Jis – greitas, stiprus ir atletiškas vyrukas. Tuo metu lygoje geriausiai puolantis žaidėjas yra Mike‘as Jamesas. Jis yra labai panašus į mane, žiūrint į sprogstamąjį greitį. Ir kuomet reikia ginti tokius krepšininkus kaip aš pats, nėra smagu“, – atviravo Larkinas.</p>
      <h3>
        <a href="https://www.basketnews.lt/zaidejai/14015-shane-larkin.html">Shane Larkin</a>
      </h3>
      <figure>
        <img src="https://www.basketnews.lt/paveikslelis-93901-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200905-crop100x150.jpg"/>
      </figure>
      <ul>
        <li>MIN: 27.14</li>
        <li>PTS: 18.83 (59.05%)</li>
        <li>REB: 3.33</li>
        <li>AS: 2.67</li>
        <li>ST: 1</li>
        <li>BS: 0</li>
        <li>TO: 2</li>
        <li>GM: 6</li>
      </ul>
      <h3>Stambulo Anadolu Efes / Tvarkaraštis</h3>
      <figure>
        <img src="https://www.basketnews.lt/paveikslelis-3781-tmlgs.jpg"/>
      </figure>
      <p>
        <a href="https://www.basketnews.lt/komandos/460-pirejo-olympiakos.html">Pirėjo Olympiakos</a>
      </p>
      <figure>
        <img src="https://www.basketnews.lt/paveikslelis-29612-tmlgs.jpg"/>
      </figure>
      <p><a href="https://www.basketnews.lt/komandos/583-stambulo-anadolu-efes.html">Stambulo Anadolu Efes</a> <a href="https://www.basketnews.lt/rungtynes/ziureti/82926-pirejo-olympiakos-stambulo-anadolu-efes.html">67-86</a></p>
      <figure>
        <img src="https://www.basketnews.lt/paveikslelis-29612-tmlgs.jpg"/>
      </figure>
      <p>
        <a href="https://www.basketnews.lt/komandos/583-stambulo-anadolu-efes.html">Stambulo Anadolu Efes</a>
      </p>
      <figure>
        <img src="https://www.basketnews.lt/paveikslelis-92361-tmlgs.jpg"/>
      </figure>
      <p><a href="https://www.basketnews.lt/komandos/380-sankt-peterburgo-zenit.html">Sankt Peterburgo Zenit</a> <a href="https://www.basketnews.lt/rungtynes/ziureti/84578-stambulo-anadolu-efes-sankt-peterburgo-zenit.html">Ketv.<br/>19:30</a></p>
    </article>
  </body>
</html>