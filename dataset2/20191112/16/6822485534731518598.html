<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821132.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-12T16:06:00+00:00"/>
    <meta property="og:title" content="روحانی: تلاش دولت تکمیل طرح‌های نیمه‌تمام است"/>
    <meta property="og:description" content="به گزارش فارس، حجت‌الاسلام حسن روحانی رئیس جمهور امروز در نشستی با نمایندگان رسانه های مختلف استان کرمان با اشاره به افتتاح و آغاز عملیات اجرایی ۴۱ پروژه و طرح و همچنین افتتاح طرح های معدنی، صنعتی و فولادی در گل گهر سیرجان و بافت تاکید کرد با اجرای این طرح ها استان کرمان بیش از پیش شکوفا خواهد شد."/>
  </head>
  <body>
    <article>
      <h1>روحانی: تلاش دولت تکمیل طرح‌های نیمه‌تمام است</h1>
      <address>
        <time datetime="2019-11-12T16:06:00+00:00">12 Nov 2019, 16:06</time>
      </address>
      <p>رئیس‌جمهور گفت: تلاش دولت یازدهم و دوازدهم تکمیل طرح های نیمه تمام به جای آغاز یک طرح جدید است.</p>
      <p>به گزارش فارس، حجت‌الاسلام حسن روحانی رئیس جمهور امروز در نشستی با نمایندگان رسانه های مختلف استان کرمان با اشاره به افتتاح و آغاز عملیات اجرایی ۴۱ پروژه و طرح و همچنین افتتاح طرح های معدنی، صنعتی و فولادی در گل گهر سیرجان و بافت تاکید کرد با اجرای این طرح ها استان کرمان بیش از پیش شکوفا خواهد شد.</p>
      <p>روحانی با ابراز خرسندی از سفر به استان کرمان در هفته وحدت از همه محبت ها و برخوردهای گرم مردم سراسر استان به ویژه رفسنجان و همچنین مسوولان استانی، نیروهای مسلح، رسانه ملی و خبرنگاران قدردانی کرد.</p>
      <p>رئیس جمهور در پاسخ به سوالی مبنی بر اینکه دولت چه تدابیری برای طرحهای نیمه فعال در استان کرمان دارد با تاکید بر اینکه وزارت صنعت، معدن و تجارت با کمک بانک ها برای راه اندازی این واحدها تصمیمات خوبی گرفته است، گفت: به طور طبیعی سهم خوبی برای کرمان در نظر گرفته شده است و باید کمک کنیم با تشویق بانک ها و با به کارگیری همه توان ها این طرح ها هر چه زودتر نهایی شود.</p>
      <p>روحانی تصریح کرد: تلاش دولت یازدهم و دوازدهم تکمیل طرح های نیمه تمام به جای آغاز یک طرح جدید است.</p>
      <p>رئیس جمهور با بیان اینکه مهم ترین اقدام در این سفر حل مساله آب آشامیدنی برای بازه زمانی 30 ساله آینده است، افزود: با اقدامات دولت در این زمینه می توانیم شاهد حرکت خوب برای آینده کرمان باشیم.</p>
      <p>روحانی در پاسخ به سوال خبرنگاری درباره آخرین مراحل پایلوت تفویض اختیار و همچنین تخصیص اعتبارات پتروشیمی گفت: با کمک بخش خصوصی، بانک ها و صندوق توسعه، اعتبارات لازم برای تکمیل طرح های پتروشیمی در نظر گرفته شده است.</p>
      <p>رئیس جمهور همچنین با اشاره به اهمیت مساله تفویض اختیار به استان ها تاکید کرد: مقام معظم رهبری فرمودند به برخی استان ها اختیارات ویژه ای دهید و امتحان کنید که چگونه اجرایی می شود و من در دولت این مساله را مطرح کردم که بنا شد چند استان پایلوت شوند و در صورت موفقیت به سایر استان ها نیز تسری دهیم.</p>
      <p>روحانی افزود: باید اقدامات انجام شده و طول زمانی پروژه ها را کوتاه کنیم و زمان بسیار زیادی برای گرفتن مجوز صرف می شود که در صورت واگذاری به استان ها این بازه زمانی کوتاه خواهد شد.</p>
      <p>خبرنگاری از رییس جمهور در خصوص توسعه متوازن در کرمان و کمک به بخش خصوصی و سرمایه گذاری در بخش های دیگر از جمله ذغال سنگ پرسید که رییس جمهوری تاکید کرد: به وزارت صنعت، معدن و تجارت توصیه کرده ام که از ظرفیت معادن بیشتر استفاده شود و برنامه دولت این است که معادن بیشتری به مردم و بخش خصوصی سپرده شود تا مساله اشتغالزایی در کرمان فعال شود.</p>
      <p>رئیس جمهور با اشاره به حرکت های خوب انجام شده در زمینه اکتشاف معدن گفت: طبق گزارش وزیر صنعت، معدن و تجارت در گذشته 26 هزار کیلومتر اکتشاف معادن انجام شد اما ظرف یک سال اخیر 20 هزار کیلومتر اضافه شد و این روند باید ادامه یابد.</p>
      <p>روحانی تصریح کرد: وقتی معدنی اکتشاف شد باید مردم را برای واگذاری دعوت  کنیم تا اشتغال‌زایی و ثروت ملی ارتقا یابد.</p>
      <p>رئیس جمهور در پاسخ سوال خبرنگاری درباره برنامه دولت برای رفع معضل اشتغال با توجه به ظرفیت شرکت های دانش بنیان و  استارت آپ ها خاطرنشان کرد: ظرفیت های زیادی در بخش گردشگری کرمان وجود دارد و باید همه بخش ها را برای توسعه صنعت گردشگری در این استان تشویق کنیم.</p>
      <p>روحانی بر ضرورت اهمیت شرکت های دانش بنیان برای اشتغالزایی جوانان تحصیلکرده تاکید کرد و افزود: در استان یزد یک کارخانه قدیمی برای تبدیل به کارخانه نوآوری اختصاص داده شد که با کمک معاونت علمی ریاست جمهوری، صندوق نوآوری و بخش خصوصی،  اعتبارات لازم تخصیص داده شده تا در سال آینده این مرکز افتتاح شود.</p>
      <p>رئیس جمهور با بیان اینکه باید در کرمان نیز یک بافت تاریخی در اختیار شرکت های دانش بنیان و استارت آپ قرار گیرد ، گفت: طبق قولی که به مردم رفسنجان دادیم یک پارک علم و فناوری در این شهر تاسیس می شود تا  شاهد تحول در زمینه اشتغالزایی جوانان رفسنجان باشیم.</p>
      <p>روحانی در پاسخ به سوالی مبنی بر اینکه چندین پروژه میلیاردی در شمال کرمان افتتاح شد اما در جنوب کرمان یک پروژه کوچک نیز به بهره برداری نرسیده است، تاکید کرد: بخش بزرگی از افتتاح پروژه ها در کرمان مربوط به معدن است که به طور طبیعی هر کجا معدن وجود داشته باشد این پروژه ها نیز شکل می گیرد اما برای جنوب کرمان اقدامات خوبی نیز در زمینه حل مسائل روستایی و کشاورزی انجام شده است.</p>
      <p>رئیس جمهور با اشاره به افتتاح چندین هزار پروژه در بخش کشاورزی برای جنوب استان کرمان گفت: جنوب این استان ظرفیت های خوبی در زمینه صنایع بسته بندی، گلخانه ای و راه آهن دارد و باید در این زمینه فعال شویم.</p>
    </article>
  </body>
</html>