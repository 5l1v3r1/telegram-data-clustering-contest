<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yaglik-zeytin-4-lira-214911h.htm"/>
    <meta property="og:site_name" content="OLAY"/>
    <meta property="article:published_time" content="2019-11-12T16:23:33+00:00"/>
    <meta property="og:title" content="Yağlık zeytin 4 lira"/>
    <meta property="og:description" content="Marmarabirlik Yönetim Kurulu Başkanı Hidamet Asa, yağlık zeytin fiyatının 4 lira olarak belirlendiğini belirtti."/>
  </head>
  <body>
    <article>
      <h1>Yağlık zeytin 4 lira</h1>
      <h2>Marmarabirlik Yönetim Kurulu Başkanı Hidamet Asa, yağlık zeytin fiyatının 4 lira olarak belirlendiğini belirtti.</h2>
      <address>
        <time datetime="2019-11-12T16:23:33+00:00">12 Nov 2019, 16:23</time>
      </address>
      <p>Asa, kuruma zarar vermeden ve ortakları mağdur etmeden sorunları çözmeye devam etiklerini söyledi. Son günlerde yağlık zeytinde randımanın arttığını ifade eden Asa, ‘'Bu sebeple Birlik yönetim kurulu tarafından yağlık zeytin fiyatı 4 lira olarak belirlenmiştir. Ortaklarımız azami teslimat miktarı dışında rekolte beyanına kadar yağlık zeytin teslim edebilecekler. Yağlık zeytin bedelleri daha önce açıklanan ödeme planı dahilinde yapılacak. Ortaklarımız vermiş oldukları yağlık zeytin ile 5 yıllık ortalamalarını yükseltme fırsatı yakalamış olacaklar. Marmarabirlik yönetim kurulu olarak, üzerimize düşeni yapmaya gayret ediyoruz'' dedi.</p>
      <p>
        <b>TALEPLERE OLUMLU CEVAP VERDİK</b>
      </p>
      <p>Bugüne kadar üreticilerden gelen taleplere her zaman olumlu cevap verdiklerini dile getiren Asa, Marmarabirlik'in imkanlarının elverdiği oranda üreticileri her zaman koruduklarını kaydetti. Hidamet Asa, ‘'Bugünlerde geçmişte yaşanan sıkıntılar ve Marmarabirlik'in de nereden nereye geldiğinin unutulduğunu görüyoruz. Sadece bugünü düşünerek yapılacak bir uygulamayla belki günü kurtarırız ama gelecekte yaşanacak sıkıntıların da başlangıcı olur. Marmarabirlik'i koruma ve kollama görevi Birlik Yönetim Kurulu, kooperatiflerimiz ve ortaklarımızın da sorumlulukları arasında'' diye konuştu.</p>
      <p>
        <b>KENDİMİZİ SORGULUYORUZ</b>
      </p>
      <p>Kampanya öncesinde Marmarabirlik'e 85 bin ton rekolte beyanı geldiğine dikkati çeken Asa, şöyle devam etti: ‘'Görülüyor ki bazı ortaklarımız teslim edemeyeceği ürünü beyanı ederek Marmarabirlik'in sağlıklı bir alım planı yapamamasına sebep olmuştur. Alım planından çok uzak rekolte beyanı geldikçe bu sıkıntıların yaşanması kaçınılmazdır. Birlik olarak kendimizi sorguluyoruz ama ortaklarımız da bu konularda kendilerini sorgulamalı ve kooperatiflerine yardımcı olmalıdır. Bugüne kadar verilen sözleri bir gün dahi geciktirmedik. Marmarabirlik Yönetim Kurulu olarak ortaklarımızın sorunlarını imkanlar ölçüsünde çözmeye devam ediyoruz.''</p>
    </article>
  </body>
</html>