<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/12/cosa-ha-deciso-la-corte-di-giustizia-ue-sui-prodotti-dei-territori-occupati-da-israele-top10_20191112_170728/"/>
    <meta property="og:site_name" content="Askanews"/>
    <meta property="article:published_time" content="2019-11-12T16:07:28+00:00"/>
    <meta property="og:title" content="Cosa ha deciso la corte di Giustizia Ue sui prodotti dei territori occupati da Israele"/>
    <meta property="og:description" content="Bruxelles, 12 nov. (askanews) – I prodotti delle colonie israeliane nei Territori palestinesi occupati non possono essere etichettati come “prodotti d’Israele”, ma devono specificare la provenienza dagli “insediamenti israeliani” nei Territori. La Corte europea di Giustizia ha confermato in pieno, con una sentenza oggi a Lussemburgo, le linee guida pubblicate dalla Commissione europea nel 2015 […]"/>
  </head>
  <body>
    <article>
      <h1>Cosa ha deciso la corte di Giustizia Ue sui prodotti dei territori occupati da Israele</h1>
      <h2>Va specificata l'origine, non basta il Made in Israel</h2>
      <address>
        <time datetime="2019-11-12T16:07:28+00:00">12 Nov 2019, 16:07</time>
      </address>
      <figure>
        <img src="http://www.askanews.it/wp-content/uploads/2019/11/20191112_170721_B31C3413.jpg"/>
      </figure>
      <p>Bruxelles, 12 nov. (askanews) – I prodotti delle colonie israeliane nei Territori palestinesi occupati non possono essere etichettati come “prodotti d’Israele”, ma devono specificare la provenienza dagli “insediamenti israeliani” nei Territori. La Corte europea di Giustizia ha confermato in pieno, con una sentenza oggi a Lussemburgo, le linee guida pubblicate dalla Commissione europea nel 2015 sull’etichettatura dei prodotti provenienti dai territori occupati da Israele nel 1967, e su cui il diritto internazionale e l’Ue non hanno mai riconosciuto la sovranità israeliana. La Corte ha dichiarato che gli alimenti originari di territori occupati dallo Stato di Israele devono recare l’indicazione del loro territorio di origine, accompagnata, quando è il caso, dall’indicazione della loro provenienza da una località o da un insieme di località che costituiscono un insediamento israeliano all’interno di quel territorio.</p>
      <p>E’ importante, per la Corte, la distinzione fra “Stato” (o l’equivalente “paese”) e “territorio”. Lo “Stato” designa un’entità sovrana che esercita, all’interno dei suoi confini geografici, la pienezza delle competenze riconosciute dal diritto internazionale. In questo contesto, la Corte ha precisato che i consumatori potrebbero essere tratti in inganno da un’indicazione secondo cui lo Stato di Israele è il “paese d’origine” di certi prodotti alimentari, mentre sono in realtà originari dei Territori occupati, che dispongono di uno statuto internazionale proprio e distinto, e soggetti a una giurisdizione limitata da parte dello Stato d’Israele, in quanto potenza occupante ai sensi del diritto internazionale umanitario, ma non in quanto entità sovrana.</p>
      <p>Quanto alla nozione di “luogo di provenienza”, la Corte ha affermato che deve essere intesa come qualsiasi spazio geografico determinato situato all’interno del paese o del territorio di origine di un prodotto alimentare. Pertanto, è corretta una “indicazione di provenienza” secondo cui un alimento proviene da un “insediamento israeliano”, in quanto luogo geograficamente determinato situato in uno dei “territori occupati dallo Stato di Israele”.</p>
      <p>Loc/Int2</p>
    </article>
  </body>
</html>