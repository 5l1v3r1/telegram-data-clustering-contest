<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/multimilionari-Forbes-Telefonica-Placa-Catalunya_0_2342765872.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:37:37+00:00"/>
    <meta property="og:title" content="Daniel Maté, el multimilionari de la llista Forbes que ha comprat l'edifici de Telefónica"/>
    <meta property="og:description" content="És basc, viu a Suïssa i és accionista de Glencore, empresa assenyalada als 'paradise papers'"/>
  </head>
  <body>
    <article>
      <h1>Daniel Maté, el multimilionari de la llista Forbes que ha comprat l'edifici de Telefónica</h1>
      <h2>És basc, viu a Suïssa i és accionista de Glencore, empresa assenyalada als 'paradise papers'</h2>
      <address>
        <time datetime="2019-11-12T16:37:37+00:00">12 Nov 2019, 16:37</time>
      </address>
      <p>No és un dels noms més reconeguts en el llistat dels rics més rics d'Espanya, però compta amb la tretzena fortuna més gran del país. Daniel Maté acumula un capital de 1.600 milions d'euros, segons les dades que va publicar <i>Forbes</i> a principi de mes i, tal com s'ha sabut avui, des de fa ben poc <a href="https://www.ara.cat/economia/Telefonica-historica-placa-Catalunya-MEUR_0_2342765860.html">posseeix l'edifici (fins ara) de Telefónica de la plaça Catalunya de Barcelona</a>. El comprador de l'immoble és basc, viu a Suïssa i és un dels principals accionistes de Glencore, una companyia acusada de fraus de diversos estils.</p>
      <p>L'empresa, un dels gegants mundials de les matèries primeres amb seu a Suïssa, va sortir a borsa el 2011, fet que va fer públic que el directiu espanyol acumulava una fortuna de milers de milions d'euros, conseqüència directa de posseir gairebé el 7% del capital de l'organització i de codirigir la divisió dedicada al zinc i al coure.</p>
      <p>La primera controvèrsia que rodeja Maté, de fet, és que aquesta unitat de negoci va ser una de les assenyalades quan van filtrar-se els arxius de la firma d'advocats Appleby. Aquest bufet és un dels grans protagonistes dels <i>paradise papers</i> per ajudar grans fortunes i multinacionals a evadir impostos mitjançant, per exemple, l'obertura de seus en paradisos fiscals.</p>
      <p>Tal com va explicar en el seu moment <i>El Confidencial</i>, Glencore va estar anys emprant aquests paradisos fiscals per encobrir tractes lucratius i desviar milions de dòlars. I l'acusació no sorprén: el fundador de la companyia, Marc Rich, va fer-se famós per rebre un indult de Bill Clinton (pocs dies abans d'abandonar la presidència dels Estats Units) que el treia de la llista de fugats més buscats per l'FBI.</p>
      <h3>Reconvertir edificis d'oficines en habitatges</h3>
      <p>El patrimoni i l'activitat de Maté no es limita a la seva relació amb Glencore. Segons el mateix diari digital, el directiu ha invertit en diverses ocasions en el mercat immobiliari espanyol i entre les carteres d'edificis comprades ja hi ha un paquet de quatre immobles de Telefónica per 50 milions d'euros. El seu vincle amb aquest sector d'activitat, però, és més ampli i està relacionat tant amb el negoci promocional com amb l'habitatge per a particulars, oficines o locals comercials.</p>
      <p>TV3, que ha avançat la notícia de la compra d'aquest edifici a Barcelona, assegura que en tots els casos el model seguit per aquest empresari basc ha sigut el mateix: reconvertir edificis d'oficines en habitatges amb la intenció de revendre'ls o llogar-los a preu d'or.</p>
    </article>
  </body>
</html>