<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/12/tojikistonda-terrorchi-deb-gumon-qilingan-qurolli-shaxslar-ovchi-bolib-chiqdi/?utm_source=daryo_lotin"/>
    <meta property="og:site_name" content="Daryo"/>
    <meta property="article:published_time" content="2019-11-12T16:13:00+00:00"/>
    <meta property="og:title" content="Tojikistonda terrorchi deb gumon qilingan qurolli shaxslar ovchi bo‘lib chiqdi"/>
    <meta property="og:description" content="Vertolyotlar tog‘ hududini aylangach, darada qora kiyim kiygan shubhali shaxslar yurgani tasdiqlangan"/>
  </head>
  <body>
    <article>
      <h1>Tojikistonda terrorchi deb gumon qilingan qurolli shaxslar ovchi bo‘lib chiqdi</h1>
      <address>
        <time datetime="2019-11-12T16:13:00+00:00">12 Nov 2019, 16:13</time>
      </address>
      <p>Tojikistonning Tursunzoda shahri aholisi 9-noyabr kuni Shirkent darasida qo‘lida qurol ushlagan shubhali odamlarni ko‘rib ularni terrorchi deb gumon qilgan va huquq-tartibot idoralariga bu haqda xabar bergan, <a href="https://regnum.ru/news/accidents/2774382.html">deb yozmoqda</a> “Regnum”.</p>
      <figure>
        <img src="https://s.daryo.uz/wp-content/uploads/2019/11/Today.tj-vertushkalar.jpg"/>
        <figcaption>Foto: “Today.tj”</figcaption>
      </figure>
      <p>Kelib tushgan ma’lumot asosida Dushanbe—Tursunzoda avtotrassasiga qurollangan harbiylar qo‘riqlaydigan blokpostlar joylashtirildi, shaharga zirxli texnika va vertolyotlar yuborildi. Vertolyotlar tog‘ hududini aylangach, darada qora kiyim kiygan shubhali shaxslar yurgani tasdiqlangan. O‘zbekiston chegarachilari ham chegara hududida qurolli odamlar yurgani haqida vaqtida ogohlantirilgan.</p>
      <p>Biroq yakunda mahalliy aholining ma’lumoti o‘z tasdig‘ini topmadi. Shubhali qurollangan shaxslar mahalliy ovchilar bo‘lib chiqdi.</p>
      <p>Barchasi oydinlashgach, blokpostlar olib tashlandi, askarlar va harbiy texnika o‘z manziliga qaytarilgan.</p>
      <p>Maxsus operatsiya vaqtida “Do‘stiy” qo‘riqlash posti yopilmagan, ikki davlat o‘rtasida 17 ta chegara posti o‘z faoliyatini davom ettirmoqda.</p>
      <aside><b>Mavzuga doir:</b> <a href="https://daryo.uz/2019/11/06/tojikiston-chegara-postiga-ishid-jangarilari-uyushtirgan-hujumning-qosimcha-tafsilotlari-malum-boldi-foto/">Tojikiston chegara postiga IShID jangarilari uyushtirgan hujumning qo‘shimcha tafsilotlari ma’lum bo‘ldi (foto)</a></aside>
      <p>5-noyabrdan 6-noyabrga o‘tar kechasi 20 nafar jangarilar Dushanbedan 60 kilometr uzoqlikdagi “Ishqobod” postining “Sultonobod” harbiy otryadiga hujum qilgan, to‘qnashuv natijasida noma’lum shaxslar chegarachilarning avtomatlarini egallab olgan, xavfsizlik xodimlari o‘tkazgan tezkor maxsus harbiy operatsiya davomida qurollangan jinoiy guruhning 15 nafar a’zosi yo‘q qilingan va 5 nafar jangari <a href="https://daryo.uz/2019/11/06/tojikistonda-chegara-postiga-hujum-uyushtirildi-jangarilarning-15-nafari-yoq-qilingan/">qo‘lga olingan</a>. Jangarilar so‘roq qilinganidan keyin ularning Afg‘oniston hududidan qochib o‘tgan IShID terrorchilari ekanligi <a href="https://daryo.uz/2019/11/06/tojikistonda-chegara-postiga-hujum-uyushtirganlar-afgonistondan-kelgan-ishid-jangarilari-bolib-chiqdi/">aniqlangan</a>. Hujum uyushtirganlarning barchasi Tojikiston fuqarolari bo‘lgani, qo‘lga olingan va halok bo‘lganlar orasida ayollar ham borligi <a href="https://daryo.uz/2019/11/07/ishqobod-chegara-postiga-hujum-uyushtirgan-ishid-jangarilarning-hammasi-tojikiston-fuqarolari-bolgan/">xabar qilindi</a>. Afg‘oniston hukumati vakillari IShID terrorchilarining mamlakat hududidan Tojikistonga o‘tib, 6-noyabrda chegara postiga hujum uyushtirganini <a href="https://daryo.uz/2019/11/08/rasmiy-kabul-ishid-terrorchilarining-afgonistondan-tojikistonga-otganini-inkor-etdi/">inkor etdi</a>.</p>
      <p>8-noyabr kuni Tojikiston bosh prokuraturasi chegara postiga uyushtirilgan hujum yuzasidan <a href="https://daryo.uz/2019/11/08/tojikiston-bosh-prokuraturasi-ishqobod-chegara-postiga-hujum-qilganlarga-jinoyat-ishi-ochdi/">jinoyat ishi ochgan</a>,  O‘zbekiston chegarachilari esa terrorchilik hujumidan so‘ng Tojikiston bilan chegaradosh hududlarni qo‘riqlashni <a href="https://daryo.uz/2019/11/08/ozbekiston-chegarachilari-terrorchilik-hujumidan-song-tojikiston-bilan-chegaradosh-hududlarni-qoriqlashni-kuchaytirdi/">kuchaytirgan</a>. Keyinchalik IShID ushbu hujum uchun mas’uliyatni <a href="https://daryo.uz/2019/11/10/ishqobod-chegara-postiga-uyushtirilgan-hujum-uchun-masuliyatni-ishid-oz-zimmasiga-oldi/">o‘z zimmasiga olgan</a>.  Tojikiston tomondan halok bo‘lganlarning soni 2 emas balki 6 nafar ekani <a href="https://daryo.uz/2019/11/10/ishqobod-chegara-postiga-uyushtirilgan-hujum-uchun-masuliyatni-ishid-oz-zimmasiga-oldi/">ma’lum bo‘ldi</a>, biroq hukumat ushbu ma’lumotni rasman tasdiqlamagan.</p>
      <p>
        <i>IShID ekstremistik guruhi jahonning bir qator mamlakatlari va xalqaro tashkilotlar tomonidan “terrorchilik tashkiloti” deb topilgan.</i>
      </p>
    </article>
  </body>
</html>