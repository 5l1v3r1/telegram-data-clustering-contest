<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Jimmy-Carter-recupera-intervencio-cervell_0_2342765880.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:57:58+00:00"/>
    <meta property="og:title" content="Jimmy Carter es recupera d'una intervenció al cervell"/>
    <meta property="og:description" content="L'expresident dels EUA patia una hemorràgia arran d'una caiguda de fa tres setmanes"/>
  </head>
  <body>
    <article>
      <h1>Jimmy Carter es recupera d'una intervenció al cervell</h1>
      <h2>L'expresident dels EUA patia una hemorràgia arran d'una caiguda de fa tres setmanes</h2>
      <address>
        <time datetime="2019-11-12T16:57:58+00:00">12 Nov 2019, 16:57</time>
      </address>
      <p>L'expresident dels Estats Units Jimmy Carter es recupera en un hospital d'Atlanta després de sotmetre's a una intervenció al cervell aquest dimarts per alleujar-li la pressió que hi exercia una hemorràgia causada per una caiguda recent, segons ha informat el Centre Carter en un comunicat.</p>
      <p>Carter va ser ingressat a l'Hospital Universitari Emory dilluns al vespre per sotmetre's a aquest procediment, que va ser programat després d'una caiguda fa tres setmanes a la seva casa de Plains (Geòrgia) en què va patir una fractura pelviana poc important.</p>
      <p>"No hi ha complicacions per la cirurgia [d'aquest dimarts]. El president Carter es quedarà a l'hospital tot el que sigui convenient per a la seva observació", deia el comunicat.</p>
      <p>Carter va patir una altra caiguda a principis d'octubre que li va requerir punts a la cara, i al maig una altra en què es va trencar el maluc, també a casa, i per la qual va necessitar una cirurgia. També va ser hospitalitzat breument el 2017 per deshidratació i el 2015 li van diagnosticar càncer de pell.</p>
      <p>Carter, que també va ser governador de Geòrgia, es va convertir en el 39è president dels EUA el 1976 al derrotar el president republicà Gerald Ford, però només va complir un mandat de quatre anys a la Casa Blanca.</p>
    </article>
  </body>
</html>