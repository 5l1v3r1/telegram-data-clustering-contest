<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/12/japan-s-fukushima-to-be-transformed-as-2-75bn-wind-solar-power-hub"/>
    <meta property="og:site_name" content="euronews"/>
    <meta property="article:published_time" content="2019-11-12T16:33:20+00:00"/>
    <meta property="og:title" content="فوکوشیمای هسته‌ای ویران جایش را به نیروگاه‌های خورشیدی و بادی می‌دهد"/>
    <meta property="og:description" content="مقامات ژاپن در نظر دارند ناحیه‌ نیروگاه هسته‌ای فوکوشیما را به مزرعه‌ای عظیم از نیروگاه‌های خورشیدی و بادی تبدیل کنند."/>
  </head>
  <body>
    <article>
      <h1>فوکوشیمای هسته‌ای ویران جایش را به نیروگاه‌های خورشیدی و بادی می‌دهد</h1>
      <address><time datetime="2019-11-12T16:33:20+00:00">12 Nov 2019, 16:33</time> by <a rel="author">یورونیوز فارسی </a></address>
      <p>مقامات ژاپن در نظر دارند ناحیه‌ نیروگاه هسته‌ای فوکوشیما را به مرکز بزرگ نیروگاه‌های خورشیدی و بادی تبدیل کنند.</p>
      <p>بنا بر نقشه در دست احداث، دشتزارها و مناطق کوهستانی فوکوشیما که در نتیجه آلودگی تشعشعات هسته‌ای فاجعه سال ۲۰۱۱ به زمین‌ بایر و غیرقابل کشت تبدیل شده‌اند میزبان ۱۱ نیروگاه خورشیدی و ۱۰ نیروگاه بادی خواهند بود.</p>
      <p>تخمین زده می‌شود راه‌اندازی این نیروگاه‌ها بالغ بر ۳۰۰ میلیارد ین ژاپن (معادل ۲.۷۵ میلیارد دلار آمریکا) هزینه داشته باشد. بانک دولتی توسعه ژاپن و همچنین بانک سرمایه‌گذاری خصوصی میزوهو از جمله تامین‌کنندگان مبلغ ساخت خواهند بود و انتظار می‌رود این طرح تا مارس ۲۰۲۴ به اتمام برسد.</p>
      <p>بر طبق پیش‌بینی‌ها، این نیروگاه‌ها روی هم ۶۰۰ مگاوات برق تولید خواهند کرد که تقریبا برابر دو سوم برق تولیدی یک نیروگاه هسته‌ای خواهد بود. برق حاصل از این نیروگاه‌های خورشیدی و بادی به توکیو منتقل خواهد شد.</p>
      <p>در مارس سال ۲۰۱۱ در پی یک زلزله شدید و بدنبالش سونامی، تاسیسات نیروگاه هسته‌ای فوکوشیما از کار افتاد و مواد رادیو اکتیو به بیرون نشت کرد. متخصصان این رخداد را بزرگترین فاجعه هسته‌ای بعد از چرنوبیل می‌دانند.</p>
      <p>در پی این حادثه بیش از ۱۵۰ هزار نفر از ساکنان مناطق پیرامون نیروگاه تا شعاع ۳۰ کیلومتری تخلیه و غیرقابل سکونت اعلام شدند.</p>
      <p>از آن زمان و پس از اعتراضات گسترده، دولت ژاپن ۴۸ راکتور اتمی خود را تعطیل کرده و استفاده از انرژی‌های تجدیدپذیر را بیش از پیش در دستور کار قرار داده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2015/03/10/japan-s-2011-earthquake-disaster-still-reverberates">چهار سال از فاجعۀ فوکوشیما گذشت؛ ژاپنی ها انرژی اتمی نمی خواهند</a>
        </li>
        <li>
          <a href="https://farsi.euronews.com/2019/07/25/japan-will-dismantle-2nd-central-fukushima">ژاپن دومین نیروگاه هسته‌ای در فوکوشیما را تعطیل و منهدم می‌کند</a>
        </li>
      </ul>
    </article>
  </body>
</html>