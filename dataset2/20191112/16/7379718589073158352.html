<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/12/che-fine-ha-fatto-alba-dorata-e-chi-ne-ha-raccolto-il-testimone"/>
    <meta property="og:site_name" content="euronews"/>
    <meta property="article:published_time" content="2019-11-12T16:02:47+00:00"/>
    <meta property="og:title" content="Che fine ha fatto Alba Dorata? E chi ne ha raccolto il testimone?"/>
    <meta property="og:description" content="Dopo 4 anni il maxi processo contro il partito di estrema destra si sta per concludere. Un colpo mortale per il partito, già fuori dal Parlamento"/>
  </head>
  <body>
    <article>
      <h1>Che fine ha fatto Alba Dorata? E chi ne ha raccolto il testimone?</h1>
      <address><time datetime="2019-11-12T16:02:47+00:00">12 Nov 2019, 16:02</time> by <a rel="author">Euronews </a></address>
      <p>“Quello a cui la Grecia intera sta assistendo in questi giorni è il funerale di Alba Dorata, ma l’estrema destra sta solo rimescolando le sue carte, e buona parte dei voti e delle battaglie del partito vengono <a href="https://it.euronews.com/2019/07/07/elezioni-parlamentari-grecia-risultati-chi-ha-vinto">ereditati da Nea Demokratia, che oggi è al governo</a>”.</p>
      <p><b>Dimitris Deliolanes</b>, giornalista e autore del libro <i>Alba dorata, la Grecia nazista minaccia l’Europa</i>, commenta così il maxi processo contro il partito di estrema destra che si avvia alla sua conclusione e che, nei giorni scorsi, <a href="https://it.euronews.com/2019/11/06/grecia-omicidio-fyssas-il-leader-di-alba-dorata-michaloliakos-alla-sbarra">ha portato a deporre in aula</a> il suo leader, <b>Nikos Michaloliakos</b>.</p>
      <p><b>“Il processo è la fine della parabola parlamentare di Alba Dorata</b>, avvenuta in piena di crisi, quando il partito è arrivato a ottenere 16 seggi: in questo processo non solo viene messo sotto accusa il suo leader, ma viene acclarata la colpevolezza di tutta l’associazione, viene strappata la maschera al movimento, <b>riconosciuto non più come un partito, ma come una vera organizzazione criminale</b>. Di Alba Dorata in sé potrà rimanere solo un gruppuscolo nazista, con leadership strettamente familiare, con moglie figlia e fidanzato della figlia di Michaloliakos”.</p>
      <h3>L'accusa è quella di associazione a delinquere</h3>
      <p>Il processo contro Alba Dorata è iniziato nell’aprile di quattro anni fa, per ora non sono state emesse condanne e la sentenza è prevista nei prossimi mesi: sta coinvolgendo <b>100 legali</b> tra accusa e difesa, circa <b>350 testimoni</b> e 1.5 terabytes di documenti informatici. La lista delle accuse al partito è lunga: tra queste, il tentato omicidio di quattro pescatori egiziani nel 2012, <b>l’assassinio del rapper Pavlos Fyssas</b> un anno dopo, nella periferia di Atene, poi l’aggressione ai danni di alcuni militanti del KKE, il partito comunista greco, nel quartiere ateniese di Perama lo stesso anno, e decine di attacchi squadristi che si sono susseguiti nel tempo.</p>
      <figure>
        <img src="https://static.euronews.com/articles/stories/04/29/57/52/808x539_cmsv2_0a1cc7c1-3057-5a19-8e68-e0705771797a-4295752.jpg"/>
        <figcaption>Il ritratto del leader di Alba dorata Nikos Michaloliakos mentre depone in aulaReuters</figcaption>
      </figure>
      <h3>Ma se il processo di questi giorni è il funerale di Alba Dorata, le elezioni nazionali del 7 luglio scorso ne sono state la morte annunciata.</h3>
      <p>Il partito non ha raggiunto, per poco, la soglia del 3% ed è stato tagliato fuori dal parlamento. Per <b>Dimitris Psarras</b>, firma del quotidiano greco indipendente <i>Efimerida ton Syndakton</i> e autore di <i>La bibbia nera di Alba Dorata</i>, “quella di luglio è la sconfitta di un'organizzazione che non si è limitata a una retorica nazionalista e xenofoba ma ha copiato fedelmente il modello del partito nazista. Una scelta che a lungo andare le ha fatto perdere voti, mentre il processo in corso ha fatto il resto. Fino a pochi mesi fa l'organizzazione poteva persuadere i suoi seguaci che le accuse erano create ad arte dai loro oppositori politici, ma <b>ormai nessuno crede più a questa teoria della cospirazione</b>. E sono gli stessi dirigenti di Alba Dorata che vanno uno dopo l'altro denunciando persino il capo" spiega Psarras.</p>
      <blockquote>Stiamo assistendo al disfacimento di un'organizzazione criminale in cui lo scudo dell’omertà si è frantumato e tutti stanno cercando di salvare i propri interessi personali.<cite>Dimitris Psarras <br/>Giornalista e scrittore greco</cite></blockquote>
      <p>Allo stesso tempo, come messo in evidenza da Deliolanes, “l’atteggiamento di abiura continua e collettiva, sul piano ufficiale, della ideologia nazista, si è ritorto contro il partito. In Grecia abbiamo una tradizione di processi politici contri i comunisti, dove l’imputato rivendicava sempre con forza la propria identità politica senza fare compromessi, mentre Alba dorata non ha mai adottato questo comportamento, <b>nascondendosi dietro la retorica del 'Siamo solo patrioti greci'"</b>.</p>
      <figure>
        <img src="https://static.euronews.com/articles/stories/04/29/57/52/808x539_cmsv2_5dae805a-4180-5066-a94c-9441dab98b04-4295752.jpg"/>
        <figcaption>Manifestanti di Alba DorataReuters</figcaption>
      </figure>
      <p>Durante la sua deposizione, il leader Michaloliakos ha dichiarato di condannare Hitler affermando che il suo partito non ha alcun legame storico con il Terzo Reich. Si è anche detto innocente e non responsabile per ciò che altri membri del suo partito possano aver fatto, denunciando <b>quella che secondo lui è una caccia alle streghe che va avanti da 25 anni</b>.</p>
      <p><i>Euronews</i> ha contattato l’avvocato del leader Michaloliakos: ci ha risposto di non essere interessato a commentare con la stampa le accuse del processo.</p>
      <h3>Chi raccoglie i voti di Alba Dorata?</h3>
      <p>Nel 2012 Alba Dorata era cresciuta molto perchè aveva raccolto i voti di tutti quegli elettori che nel 2009 avevano votato un’altra formazione, <b>Laos</b>: partito di estrema destra, ma non organicamente neonazista, poi punito dalla scelta del leader di allora di partecipare a un governo tecnocratico guidato da Lucas Papademos. <b>Oggi è di fatto una piccola formazione extraparlamentare</b>. Secondo Deliolanes quelli sono gli stessi elettori che poi, davanti al richiamo continuo al nazismo di Alba Dorata, hanno deciso di abbandonare il partito.</p>
      <p>Per andare dove?</p>
      <p>Una parte minore sarebbe affluita in una nuova formazione di destra guidata da <b>Kyriakos Velopoulos</b>, televenditore di presunte lettere autografe di Gesù Cristo certificate da prelati ortodossi, che ha dato al partito lo stesso nome della sua trasmissione: <b>Soluzione greca</b>, che alle elezioni del 7 luglio si è attestata al <b>3,7%</b>. La carriera politica di Velopoulos inizia con Laos, e per breve tempo confluisce anche in Nea Demokratia.</p>
      <p>Sul sito del partito si legge, come presentazione: “Il bisogno patriottico era quello che riuniva un gruppo di persone la cui caratteristica comune era l'amore per la patria, l'amore per la tradizione e la sete di cambiamento”. Tra gli articoli più popolari c’è quello che propone di rinominare la regione della macedonia “<b>Macedonia antica</b>” con l’esplicito intento di “irritare il popolo di Skopje e spingerlo a violare il trattato”, mentre tra gli eventi a cui ha partecipato il partito spicca la liturgia di commemorazione dell’arcivescovo di Larissa e Tyrnavos.</p>
      <p>A detta di Psarras, <b>quella di “Soluzione greca è un’esperienza destinata ad esaurirsi presto</b>, legata unicamente alle vicende del suo leader". Secondo lo scrittore: "È molto probabile che il partito torni presto dentro Nea Demokratia”.</p>
      <figure>
        <img src="https://static.euronews.com/articles/stories/04/29/57/52/808x539_cmsv2_d769509e-a0cd-5cc7-8989-391382e3fd93-4295752.jpg"/>
        <figcaption>Un manifestante contrario all'accordo con la Macedonia del nordReuters</figcaption>
      </figure>
      <p>Già, Nea Demokratia.</p>
      <p>Secondo Deliolanes e Psarras, è proprio <b>qui che</b><b>una parte consistente degli ex elettori di Alba dorata è confluita.</b></p>
      <p>Il partito oggi al governo, come spiegato da Deliolanes, “<b>è una formazione composita</b>, l’unica del Partito popolare europeo con due anime ben distinte: quella <b>neoliberista</b>, incarnata oggi dal premier <b>Mitsotakis</b>, e quella di estrema destra rappresentata da personaggi come Adonis Georgiadis, vicepresidente del partito, e <b>Makis Voridis</b>, ex ministro e reponsabile per la pubblica amministrazione, entrambi provenienti dal bacino di estrema destra di Laos”.</p>
      <p>A detta di Psarras “<b>Nuova Demokratia ha adottato la retorica di estrema destra su due questioni in particolare</b>: rifugiati e <a href="https://it.euronews.com/2018/01/15/grecia-e-macedonia-la-disputa-sul-nome">contenzioso con la Macedonia</a>, cavalcando il sentimento nazionalista che ha investito il paese. Una volta vinte le elezioni, anche il partito ha rispettato le istituzioni democratiche e ha abbassato i toni. Una doppia lingua coltivata dalla stessa direzione del partito".</p>
      <p>Una strategia possibile, specifica Psarras, “dal momento in cui non abbiamo elezioni imminenti davanti a noi.”.</p>
    </article>
  </body>
</html>