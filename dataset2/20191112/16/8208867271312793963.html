<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/12/news/federer_batte_berrettini-240935624/"/>
    <meta property="og:site_name" content="Repubblica.it"/>
    <meta property="article:published_time" content="2019-11-12T16:30:00+00:00"/>
    <meta property="og:title" content="Tennis, Atp Finals: Berrettini cresce, ma Federer è ancora troppo forte"/>
    <meta property="og:description" content="Il romano migliora rispetto all'esordio con Djokovic ma cede ancora in due set: 7-6 (2), 6-3 al fuoriclasse svizzero. E' già fuori dalle"/>
  </head>
  <body>
    <article>
      <h1>Tennis, Atp Finals: Berrettini cresce, ma Federer è ancora troppo forte</h1>
      <h2>Il romano migliora rispetto all'esordio con Djokovic ma cede ancora in due set: 7-6 (2), 6-3 al fuoriclasse svizzero. E' già fuori dalle semifinali dove, invece, si è già qualificato a sorpresa Thiem</h2>
      <address>
        <time datetime="2019-11-12T16:30:00+00:00">12 Nov 2019, 16:30</time>
      </address>
      <p><b>LONDRA - </b>Dopo la nettissima sconfitta all'esordio contro Novak Djokovic, Matteo Berrettini aumenta il livello del gioco ma perde anche il suo secondo match alle Atp Finals in corso di svolgimento alla O2 Arena di Londra. Il 23enne romano, numero 8 del mondo, cede allo svizzero Roger Federer, numero 3 del ranking Atp, con il punteggio di 7-6 (7-2), 6-3 in un'ora e 18 minuti. Berrettini, che tornerà in campo giovedì contro l'austriaco Dominic Thiem, è già fuori dalle semifinali. La certificazione in serata: dopo aver perso il primo set 7-6 con Djokovic, Thiem lo ha matematicamente estromesso vincendo il secondo con il punteggio di 6-3. Poi l'austriaco si è anche tolto la soddisfazione di battere il n. 2 del mondo per 7-6 (7/5) al terzo: un risultato che lo qualifica direttamente tra i primi 4 con un turno d'anticipo costringendo Djokovic a condendersi il secondo posto che vale le semifinali nello spareggio contro Federer. <br/><br/>Per buona mezzora di gioco, Berrettini è sembrato in grado di giocarsela, tanto da arrivare al sei pari. Nel tie-break non ha avuto scampo. Le sue prime palle, che lo avevano aiutato fino a quel momento, con 4 ace ed il 76% dei punti ottenuti, sono venute a mancargli. Troppi errori, con anche l'unico doppio fallo del set e per il suo avversario è stato facile portare a casa il punto sul 7-2.<br/><br/>Il secondo set è stato in bilico fino al 4-3, quando Berrettini, subìto il break era avanti 40-15, e poteva ottenere il contro break. Federer però si è rifugiato nella prima palla di servizio e per il romano non c'è stato nulla da fare. Matteo a quel punto ha perso per la seconda volta il proprio servizio e per lo svizzero è stato facile chiudere il match sul 6-3, dopo un'ora e 16' di gioco.<br/><br/>"Sono soddisfatto, per quanto lo si possa essere dopo una sconfitta", commenta Matteo Berrettini. "Ho avuto le mie chance e ho messo a segno anche grandi colpi. Quando sono rientrato negli spogliatoi la prima cosa che ho detto al mio team è che voglio riuscire a battere questi campioni. Oggi penso di aver dimostrato che posso giocarmela. Ma, con tutto il rispetto, voglio di più".<br/><br/><br/> </p>
    </article>
  </body>
</html>