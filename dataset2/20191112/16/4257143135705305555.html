<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/12/fontosabb-a-briteknek-a-brexit-alakulasa-mint-eszak-irorszag-sorsa"/>
    <meta property="og:site_name" content="infostart"/>
    <meta property="article:published_time" content="2019-11-12T16:46:00+00:00"/>
    <meta property="og:title" content="Fontosabb a briteknek a brexit alakulása, mint Észak-Írország sorsa"/>
    <meta property="og:description" content="A britek többsége nyugodtan odaadná Észak-Írországot a déli köztársaságnak, ha ez lenne az ára annak, hogy megvalósítsák, vagy visszafordítsák a brexitet. Ez derült ki egy felmérésből."/>
  </head>
  <body>
    <article>
      <h1>Fontosabb a briteknek a brexit alakulása, mint Észak-Írország sorsa</h1>
      <address><time datetime="2019-11-12T16:46:00+00:00">12 Nov 2019, 16:46</time> by <a rel="author">Infostart / InfoRádió - Szvetnik Endre (London)</a></address>
      <h3>A britek többsége nyugodtan odaadná Észak-Írországot a déli köztársaságnak, ha ez lenne az ára annak, hogy megvalósítsák, vagy visszafordítsák a brexitet. Ez derült ki egy felmérésből.</h3>
      <p>10-ből 4 britet egyáltalán nem érdekel Észak-Írország sorsa – ez derült ki a YouGov brit közvélemény-kutató több mint 1600 fős minta alapján végzett felmérésből. Észak-Írország státusza az ír–északír, azaz az uniós brit határ szabad átjárhatósága körüli vita miatt lépett előtérbe a brexittárgyalások idején.</p>
      <p>A YouGov felmérése azt mutatja, hogy</p>
      <blockquote>a britek 40 százalékát nem érdekli, hogy Észak-Írország az ország része marad-e,</blockquote>
      <p>és hasonló azok aránya, akiket nem érdekel a tartomány élete.</p>
      <p>Emellett, a brexitpártiak és az EU-tagság híveinek többsége is úgy gondolja: fontosabb nekik a brexit megvalósítása, vagy éppenséggel visszafordítása, mintsem az, hogy egyben maradjon az Egyesült Királyság. A "maradók" 58 százaléka és a "távozók" 64 százaléka érez így.</p>
      <p>A YouGov-anyagból kiderül továbbá, hogy</p>
      <blockquote>még az Észak-Írországot "nagyon fontosnak" tartó britek számára is előrébb való, hogy a kedvük szerint alakuljon a brexit, minthogy az északírek bent maradjanak.</blockquote>
      <p>A felmérést Angliában, Skóciában és Walesben végezték, és kihagyták belőle Észak-Írországot.</p>
      <p>Mindez azt mutatja, hogy gyengék a tartományt és Nagy-Britannia többi részét összekötő kötelékek – kommentálta az eredményeket a YouGov. A felmérésből kiderült, hogy a britek 41 százaléknak fájna Észak-Írország kilépése, de 9 százalék különösen örülne ennek.</p>
      <p>Az eredmény azért is érdekes, mert a megkérdezettek döntő többsége élete során kapcsolatba került észak-írországi emberekkel.</p>
      <h4>Ír többség a Johnson-alku mellett</h4>
      <p>Észak-Írországban közben a brit parlamentbe is bejutott és korona hű Demokratikus Unionista Párt ellenzi Boris Johnson miniszterelnök Brüsszellel kötött brexitalkuját. Azért szavaztak ellene, mert szerintük más szabályozás vonatkozik majd a tartományra, mint Nagy-Britannia többi részére és ez elősegíti az Egyesült Királyság szakadását. A Johnson-alku része, hogy Észak-Írországban érvényben az EU-szabályozás egy része.</p>
      <p>De vajon úgy érez-e az északírek többsége, mint a csak egy részüket képviselő párt? Egy további felmérés szerint: nem. A konkrét véleményt formáló válaszadók</p>
      <blockquote>62 százaléka elfogadná Johnson alkuját</blockquote>
      <p>és csak 38 százalék akar megállapodás nélküli, kemény brexitet – ebben az esetben beindulna a határellenőrzés az ír–északír határon.</p>
      <p>Ha második népszavazást rendeznének az EU-tagságról, akkor a LucidTalk-felmérés szerint az északírek 72 százaléka az Európai Unióban való maradásra voksolna, szemben a Johnson-egyezmény támogatóival, akik 28 százalékot tesznek ki.</p>
      <p>
        <i>Nyitókép: MTI/EPA/Aidan Crawley</i>
      </p>
      <p>
        <b>Kapcsolódó hang</b>
      </p>
      <p>Fontosabb a briteknek a brexit alakulása, mint Észak-Írország</p>
      <figure>
        <audio src="https://infostart.hu/audio/00005/000050b8b.mp3"/>
      </figure>
      <p> </p>
    </article>
  </body>
</html>