<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/gir-seg-som-valerenga-trener/71811857"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T16:16:45+00:00"/>
    <meta property="og:title" content="Gir seg som Vålerenga-trener"/>
    <meta property="og:description" content="Monica Knudsen gir seg som hovetrener med umiddelbar virkning. Nå skal hun over i rollen som utviklingssjef."/>
  </head>
  <body>
    <article>
      <h1>Gir seg som Vålerenga-trener</h1>
      <h2>Monica Knudsen gir seg som hovetrener med umiddelbar virkning. Nå skal hun over i rollen som utviklingssjef.</h2>
      <address><time datetime="2019-11-12T16:16:45+00:00">12 Nov 2019, 16:16</time> by <a rel="author">Daniel Nerli Gussiås</a></address>
      <p>Monica Knudsen er ferdig som hovedtrener i Vålerenga. Det <a href="http://vif-damefotball.no/2019/11/12/monica-knudsen-blir-utviklingssjef-i-valerenga-fotball/">melder klubben selv</a> tirsdag ettermiddag.</p>
      <p>
        <b>Hun har ledet laget siden høsten 2017, og hadde opprinnelig kontrakt som hovedtrener ut neste sesong.</b>
      </p>
      <p>Monica Knudsen har vært sykemeldt fra trenerjobben i høst. Det gjorde at klubben har fått tid til å jobbe med trenerkabalen inn mot neste år ei stund.</p>
      <p>
        <b>Knudsen går over i sin nye rolle etter eget ønske.</b>
      </p>
      <p>- Vi har jobbet med dette ei stund, for vi visste at Monica kom til å være sykemeldt over en lengre periode. Spørsmålet var hva hun ville da hun skulle tilbake. Da passer det perfekt for oss at hun ville ha denne rollen som utviklingssjef, sier sportssjef Eli Landsem til Dagbladet.</p>
      <h3>Får ansvar både for spillere og trenere</h3>
      <p>Gullvinneren fra Sydney-OL i 2000 skal over i en utviklingssjefsrolle klubben har opprettet etter å ha blitt valgt ut som en av tolv utviklingsklubber i Norge av NFF.</p>
      <p>For å håndtere dette på en best mulig måte, har klubben nå opprettet stillingen Knudsen skal over i.</p>
      <p>- Hun blir utviklingssjef, hvor hun får ansvaret for spillere far 12 år og opp til A-laget. Det er både trenerutvikling og spillerutvalg, for vi har som ambisjon å bli best på hele biten rundt talentutvikling, sier Landsem.</p>
      <h3>Jakter ny trener</h3>
      <p>Foreløpig er det uklart hvem som tar over som hovedtrener for cupfinalisten i 2020.</p>
      <p>Klubben har nå snevret inn kandidatlisten de begynte å jobbe med i høst. Nå håper de å ha ei løsning for 2020 på plass om kort tid.</p>
      <p>- Vi har en short-list, også har vi begynt å intervju disse. Målsetninga er at vi har det på plass innen to til tre uker, sier sportssjefen.</p>
      <p>
        <b>Landsem har selv ledet lagt i høst. På spørsmål om hun er aktuell som hovedtrener neste år, svarer hun kontant nei.</b>
      </p>
      <p>- Jeg vil ikke ha den jobben. Det blir for mye, og tida strekker ikke til. Jeg er såpass gammel, og må ta vare på de andre jobbene jeg har. I høst har det gått veldig bra, for apparatet har fortsatt på samme vis, også har jeg gått inn som en slags manager, sier hun og fortsetter:</p>
      <p>- Jeg har jobbet tett på Monica hele veien. Jeg har såpass med erfaring at jeg visste at det kom til å gå bra, sier Landsem, som kommer til å sitte på benken ut sesongen, som avlusttes med cupfinalen mot LSK kvinner lørdag 23. november i Telenor Arena.</p>
    </article>
  </body>
</html>