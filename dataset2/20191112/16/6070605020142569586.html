<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/TSJC-Ciutadans-Buch-Carles-Puigdemont_0_2342765819.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:32:00+00:00"/>
    <meta property="og:title" content="La Fiscalia denuncia el conseller Miquel Buch per haver prestat un escorta a Puigdemont"/>
    <meta property="og:description" content="La querella l'ha d'admetre a tràmit el TSJC i la causa l'assumirà Mercedes Armas, la magistrada que va ordenar impedir l'1-O"/>
  </head>
  <body>
    <article>
      <h1>La Fiscalia denuncia el conseller Miquel Buch per haver prestat un escorta a Puigdemont</h1>
      <h2>La querella l'ha d'admetre a tràmit el TSJC i la causa l'assumirà Mercedes Armas, la magistrada que va ordenar impedir l'1-O</h2>
      <address>
        <time datetime="2019-11-12T16:32:00+00:00">12 Nov 2019, 16:32</time>
      </address>
      <p>La Fiscalia Superior de Catalunya ha denunciat el conseller d'Interior, Miquel Buch, per haver prestat un escorta a l'expresident de la Generalitat Carles Puigdemont. Al març <a href="https://www.ara.cat/politica/Cs-denuncia-Buch-Fiscalia-Puigdemont_0_2199980120.html">Ciutadans va presentar una denúncia a la Fiscalia</a> per aquesta qüestió i el ministeri públic va acordar obrir diligències. Uns mesos després, el ministeri públic ha presentat aquest dimarts una querella criminal pels delictes de prevaricació i malversació contra Buch i també l'agent dels Mossos d'Esquadra Lluís Escolà, que va actuar d'escorta de l'expresident.</p>
      <p>De moment, la querella l'ha rebut el TSJC, però encara no ha estat admesa a tràmit. La causa l'assumirà la magistrada Mercedes Armas, la mateixa jutge que va ordenar impedir el referèndum de l'1-O. En la denúncia, Ciutadans reclamava a la Fiscalia que investigués si Buch havia comès malversació continuada al destinar un assessor com a escorta en un país estranger contra el criteri del ministeri de l'Interior. Precisament, el mosso en qüestió, Lluís Escolà, <a href="https://www.ara.cat/societat/acompanyar-Puigdemont-assessor-departament-Interior-mosso-plega_0_2196380510.html">va plegar com a assessor</a> en matèria de seguretat del departament d'Interior per reincorporar-se al cos policial.</p>
      <p>En la querella presentada per la Fiscalia, exposen que els dies 28 i 29 d'octubre del 2017 Escolà va anar al domicili de Carles Puigdemont, a Sant Julià de Ramis, per acompanyar-lo quan va decidir abandonar el territori català per "eludir l'acció judicial". "En l'acció va sol·licitar i obtenir l'auxili del mateix Escolà, així com d'altres funcionaris públics dels Mossos d'Esquadra, en concret un altre agent de l'àrea d'escortes així com un caporal del mateix cos, que la nit del 29 d'octubre van acompanyar i escortar el fugit fins a França". </p>
      <p>Així, segons la Fiscalia, entre el 20 d'octubre del 2017 i el 20 de juliol del 2018, Escolà "no va realitzar ni un sol dia de servei actiu en l'activitat pròpia de funcionari de la policia autonòmica". El ministeri públic assegura que es va detectar un canvi en les seves actuacions i també "nombroses sortides a l'estranger" per "prestar treballs de custòdia i seguretat" per a l'expresident Carles Puigdemont, que la Fiscalia recorda que en aquell moment ja estava processat. </p>
      <p>Segons la Fiscalia, el conseller d'Interior, Miquel Buch, va designar com a "assessor" Escolà de manera "arbitrària" i considera que el seu nomenament només tenia l'objectiu, "il·legítim i indissimulat", de "donar cobertura i protecció a una persona en situació processal de cerca i captura per haver eludit la crida judicial en un procediment en què li eren imputats greus delictes", en referència a Carles Puigdemont. El ministeri fiscal calcula que les funcions d'escorta van costar 52.712,26 euros.</p>
      <h3>Buch i Puigdemont neguen qualsevol relació</h3>
      <p>L'expresident de la Generalitat Carles Puigdemont ha negat que el sergent Escolà, querellat per la Fiscalia, li fes d'escorta a Bèlgica, i ha assegurat en referència al Ministeri Públic: "Tenen un problema amb la realitat".</p>
      <p>En un tuit, Puigdemont ha dit: "Saben que això és fals. Fa temps que tenen un problema amb la realitat. Tot el meu suport al conseller Buch i a Lluís Escolà. No ho aconseguiran".</p>
      <figure>
        <iframe data-src="https://twitter.com/KRLS/status/1194244709054603267?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per la seva banda, el conseller de l'Interior, Miquel Buch, ha evitat valorar la querella perquè assegura que no ha rebut cap notificació. Ara bé, ha assegurat que en cap cas va nomenar un assessor "per fer d'escorta de Puigdemont". </p>
    </article>
  </body>
</html>