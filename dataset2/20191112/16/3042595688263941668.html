<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sar-i-ansiktet-etter-krangel-med-sterling/71811972"/>
    <meta property="og:site_name" content="Dagbladet.no"/>
    <meta property="article:published_time" content="2019-11-12T16:37:59+00:00"/>
    <meta property="og:title" content="Sår i ansiktet etter krangel med Sterling"/>
    <meta property="og:description" content="Liverpool-forsvareren Joe Gomez skal ha pådratt seg et sår i den mye omtalte krangelen med Raheem Sterling, som er vraket fra Englands neste landskamp."/>
  </head>
  <body>
    <article>
      <h1>Sår i ansiktet etter krangel med Sterling</h1>
      <h2>Liverpool-forsvareren Joe Gomez skal ha pådratt seg et sår i den mye omtalte krangelen med Raheem Sterling, som er vraket fra Englands neste landskamp.</h2>
      <address><time datetime="2019-11-12T16:37:59+00:00">12 Nov 2019, 16:37</time> by <a rel="author">NTB I</a></address>
      <p>De engelske landslagsspillerne kom i håndgemeng i toppkampen mellom Liverpool og Manchester City i helgen. Selv om de har skværet opp, ble Sterling straffet av den engelske landslagsledelsen for sin oppførsel.</p>
      <p>
        <b>Gomez slapp unna straff, men kom ikke uskadd fra krangelen, noe såret han hadde på tirsdagens trening var et bevis på.</b>
      </p>
      <p>England-trener Gareth Southgate forklarte avgjørelsen om bare å straffe Sterling på en pressekonferanse:</p>
      <p>- Raheem forklarte i går at følelsene hans løp løpsk. Det samme gjaldt ikke for Joe (Gomez), sa Southgate etter tirsdagens trening.</p>
      <p>Landslagssjefen vil ikke gå nærmere inn på detaljene om krangelen, men understreker at det ikke er noen problemer innad i troppen.</p>
      <p>- Jeg elsker alle spillerne mine. Vi er som en familie, og alle familier har uenigheter. Vi er en samlet gruppe, og nå skal vi fokusere på fotballen.</p>
      <p>Sterling kom med en beklagelse på sin Instagram-konto og skal også ha skværet opp med Gomez etter å ha beklaget personlig til Liverpool-stopperen.</p>
      <p>
        <b>- Joe og jeg har snakket sammen, funnet ut av ting og har lagt saken bak oss, skrev Sterling.</b>
      </p>
      <p>England trenger ett poeng fra de to gjenværende kvalifiseringskampene for å bli EM-klar. Det kan de få uten Sterling mot Montenegro på torsdag, eller med City-stjernen mot Kosovo på mandag.</p>
    </article>
  </body>
</html>