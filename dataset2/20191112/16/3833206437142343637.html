<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv24bg-popita-novite-raionni-kmetove-Koe-e-purvoto-neshto-koeto-napravihte-913247"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-12T16:37:00+00:00"/>
    <meta property="og:title" content="Plovdiv24.bg попита новите районни кметове: Кое е първото нещо, което направихте?"/>
    <meta property="og:description" content="Репортер на Plovdiv24.bg се свърза с районните кметове и им зададе 2 въпроса:1. Кое е първото нещо, ..."/>
  </head>
  <body>
    <article>
      <h1>Plovdiv24.bg попита новите районни кметове: Кое е първото нещо, което направихте?</h1>
      <address>
        <time datetime="2019-11-12T16:37:00+00:00">12 Nov 2019, 16:37</time>
      </address>
      <p>Репортер на <b>Plovdiv24.bg</b> се свърза с районните кметове и им зададе 2 въпроса:1. Кое е първото нещо, което направихте, след като влязохте в кметския кабинет?</p>
      <p>2. Има ли промени при заместник-кметовете?</p>
      <p>Ето отговорите:</p>
      <p><b><a href="https://www.plovdiv24.bg/novini/persons/3633.html">Костадин Язов</a>, кмет на р-н "Южен"</b>:</p>
      <p>- Първото нещо, с което се заемам, е да подготвим улиците в района за зимата. Има много дупки по "Скопие" и трябва да бъдат запълнени.</p>
      <p>- Старите заместник-кметове са освободени, остана единствено Севдалина Цветкова, която изпълняваше длъжността по време на предизборната кампания. Нови заместници няма да има до края на месеца.</p>
      <p>
        <b><a href="https://www.plovdiv24.bg/novini/persons/5020.html">Димитър Колев</a>, кмет на р-н "Западен":</b>
      </p>
      <p>- Първото нещо което направих е да поздравя служителите и си пожелахме успешен нов мандат, да завършим проектите, които сме започнали, и да стартираме и други.</p>
      <p>Проверих имаме ли средства за кърпене на дупките по улиците, тъй като договорът с фирмата е изчерпан. Паважните настилки ни създават много проблеми. Най-вероятно първият разговор с новия кмет ще е да поискам около 30 000 - 40 000 лв. за поддръжка до пролетта.</p>
      <p>
        <b><a href="https://www.plovdiv24.bg/novini/persons/4501.html">Костадин Димитров</a>, кмет на р-н "Тракия":</b>
      </p>
      <p>- Първото нещо? Имах приемен ден и успях да реша няколко проблема. Работата не е нещо ново за мен, познавам си района.</p>
      <p>- Имам нов заместник-кмет, това е Веселина Стоянова. Предишните са освободени.</p>
      <p>
        <b><a href="https://www.plovdiv24.bg/novini/persons/4509.html">Стоян Алексиев</a>, кмет на р-н "Северен":</b>
      </p>
      <p>- Не съм направил още цял работен ден... (смее се). Събрах хората, запознахме се, поговорихме.</p>
      <p>- Заместниците ми остават, те са хора с административен опит. /б.а. - заместници в "Северен" са Лариса Кътова, Красимир Асенов, Калоян Георгиев/.</p>
      <p>
        <b><a href="https://www.plovdiv24.bg/novini/persons/5122.html">Георги Стаменов</a>, кмет на р-н "Централен":</b>
      </p>
      <p>- Първо изисках информация кой служител по колко преписки е работил през изминалата година. В понеделник очаквам данните. Идеята е да се оптимизира работния процес, защото не е редно един да работи повече, друг - по-малко. След това ще предприема мерки ефективността да се повиши.</p>
      <p>- Досега имах трима заместници. Ще изчакам структурата на община Пловдив, за да синхронизираме с нея структурата на района. Така ще има едностепенна комуникация между отделите.</p>
    </article>
  </body>
</html>