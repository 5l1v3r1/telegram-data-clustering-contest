<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/12/sinir-disi-edilen-isid-suphelisi-turkiye-yunanistan-arasinda-beklemeye-devam-ediyor"/>
    <meta property="og:site_name" content="euronews"/>
    <meta property="article:published_time" content="2019-11-12T16:58:50+00:00"/>
    <meta property="og:title" content="IŞİD şüphelisi Türkiye-Yunanistan arasında beklemeye devam ediyor"/>
    <meta property="og:description" content="ürkiye'nin ülkede tutuklu bulunan yabancı IŞİD'lileri ülkelerine iade etme kararı sonrası sınır dışı edilen Amerika Birleşik Devletleri (ABD) vatandaşı, Türkiye - Yunanistan arasındaki tampon bölgede beklemeye devam ediyor."/>
  </head>
  <body>
    <article>
      <h1>IŞİD şüphelisi Türkiye-Yunanistan arasında beklemeye devam ediyor</h1>
      <address><time datetime="2019-11-12T16:58:50+00:00">12 Nov 2019, 16:58</time> by <a rel="author">Gizem Sade</a></address>
      <p>Türkiye'nin ülkede tutuklu bulunan yabancı IŞİD'lileri ülkelerine iade etme kararı sonrası sınır dışı edilen Amerika Birleşik Devletleri (ABD) vatandaşı, Türkiye - Yunanistan arasındaki tampon bölgede beklemeye devam ediyor.</p>
      <p>İşlemleri tamamlanan şahıs, pazartesi günü Edirne üzerinden Pazarkule Sınır Kapısı'ndan sınır dışı edilip bir süre tampon bölgede bekledikten sonra Yunanistan'a geçmek istedi. Ancak, Yunan makamları söz konusu şahsı sınırdan geri çevirdi.</p>
      <p>Türk makamlarınca da kabul edilmeyen şahıs, geceyi iki ülke arasında bulunan tampon bölgede geçirdi. Sınırda beklemeye devam eden şahsın akıbeti belirsizliğini koruyor.</p>
      <p>Cumhurbaşkanı Recep Tayyip Erdoğan, salı günü ABD ziyareti öncesi, IŞİD militanlarının ülkelerine iadesine ilişkin, "Orada sınırda kalmış kalmamış artık onlar bizi çok da ilgilendirmiyor. Biz şimdi bunları göndermeye devam edeceğiz. Yani burada almışlar, almamışlar, bunlar bizi pek de ilgilendirmiyor. Bunların başka belki planları da olabilir. Onları da yeri geldiği zaman uygulamaya koyarız" açıklaması yaptı.</p>
      <ul>
        <li>
          <a href="https://tr.euronews.com/2019/11/11/turkiye-yakalanan-isid-uyelerinin-vatandasi-olduklari-ulkelere-iadesine-basladi">Türkiye yakalanan IŞİD üyelerinin vatandaşı oldukları ülkelere iadesine başladı</a>
        </li>
        <li>
          <a href="https://tr.euronews.com/2019/11/11/isid-uyeligi-iddiasiyla-sinir-disi-edilen-kisi-turkiye-ile-yunanistan-arasinda-kaldi-video">IŞİD üyeliği iddiasıyla sınır dışı edilen kişi Türkiye ile Yunanistan arasında kaldı</a>
        </li>
      </ul>
      <p>Türkiye, yakalanan IŞİD militanlarının vatandaşı oldukları ülkelere iadesine pazartesi günü başlamıştı.</p>
      <p>İçişleri Bakanlığı Sözcüsü İsmail Çataklı aynı gün "İşlemi tamamlanan ABD'li bir yabancı terörist savaşçı Türkiye'den sınır dışı edildi" açıklaması yapmıştı. "Geri gönderme merkezlerindeki Alman uyruklu 7 yabancı terörist savaşçının seyahat programları yapıldı" şeklinde konuşan Çataklı, söz konusu kişilerin 14 Kasım'da sınır dışı edileceklerini söylemişti.</p>
      <p>Ek kaynaklar<b> • AA</b></p>
    </article>
  </body>
</html>