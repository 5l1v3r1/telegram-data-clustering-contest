<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639664/%D9%88%D8%A7%DA%A9%D9%86%D8%B4-%D8%B3%D8%B1%DB%8C%D8%B9-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%AA%D8%B5%D8%B1%D9%81-%D8%B3%D9%87%D9%85-%D9%86%D9%81%D8%AA-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T16:03:00+00:00"/>
    <meta property="og:title" content="واکنش سریع عراق برای تصرف سهم نفت عربستان"/>
    <meta property="og:description" content="با وجود افت جزئی مجموع صادرات نفت، عراق فروش نفت خود به چین و هند را از اواخر سپتامبر پس از حملات به تاسیسات نفتی عربستان سعودی و ..."/>
  </head>
  <body>
    <article>
      <h1>
        <a href="https://www.bultannews.com/fa/news/639664/%D9%88%D8%A7%DA%A9%D9%86%D8%B4-%D8%B3%D8%B1%DB%8C%D8%B9-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%AA%D8%B5%D8%B1%D9%81-%D8%B3%D9%87%D9%85-%D9%86%D9%81%D8%AA-%D8%B9%D8%B1%D8%A8%D8%B3%D8%AA%D8%A7%D9%86">واکنش سریع عراق برای تصرف سهم نفت عربستان</a>
      </h1>
      <h2>با وجود افت جزئی مجموع صادرات نفت، عراق فروش نفت خود به چین و هند را از اواخر سپتامبر پس از حملات به تاسیسات نفتی عربستان سعودی و ...</h2>
      <address><time datetime="2019-11-12T16:03:00+00:00">12 Nov 2019, 16:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، فوتیوس کاتسولاس، تحلیلگر شرکت تحلیل دریایی و تجارت "لیکویید بالک پرنسیپال" در این باره گفت: پس از حملات ۱۴ سپتامبر به<b> تاسیسات نفتی</b> حساس عربستان سعودی که تولید نفت این کشور را ۵.۷ میلیون بشکه در روز یا معادل حدود پنج درصد از عرضه جهانی کاهش داد، به نظر می‌رسد عراق به سرعت دست به کار شد و از اواخر سپتامبر به چین و هند که بزرگترین <b>مشتریان نفتی آسیایی</b> هستند، نفت خام فروخت.</p>
      <p>عمده صادرات عراق با استفاده از ابرنفتکشهای VLCC که قادر به حمل حداکثر دو میلیون بشکه نفت هستند، انجام می‌گیرد. اما سهم نفتکشهای سوئزمکس که قادرند یک میلیون بشکه نفت حمل کنند، به بهای نفتکشهای کوچک‌تر افرامکس که بین ۵۰۰ تا ۸۰۰ هزار بشکه نفت حمل می‌کنند، کاهش پیدا کرد. دلیل آن هم این بود که پس از افزایش نرخ کرایه نفتکش در اواخر سپتامبر و اوایل اکتبر که در پی تحریمهای آمریکا علیه شرکتهای کشتیرانی چین روی داد، صادرکنندگان نفت ترجیح دادند از کشتیهای کوچکتر استفاده کنند.</p>
      <p>آمریکا در اواخر سپتامبر چندین شرکت کشتیرانی چینی از جمله واحدهای شرکت کاسکو که صاحب بیش از ۴۰ نفتکش است را به اتهام نقض تحریمهای این کشور، تحریم کرد.</p>
      <p>پس از اعلام تحریم‌ها، هزینه کرایه ابرنفتکش‌ها برای حمل نفت خام از خاورمیانه به آسیا یک شبه رشد دو رقمی پیدا کرد.</p>
      <p>به گفته تحلیلگران شرکت "آی اچ اس مارکیت"، در روزهای پیش رو، یک عامل نگرانی عمده تاثیر ناآرامیهای داخلی عراق بر روند تولید و صادرات نفت این کشور است.</p>
      <p>ثامر غضبان، وزیر نفت عراق در بحبوحه ناآرامی‌های داخلی اخیرا اظهار کرد نرخ تولید و صادرات نفت این کشور باثبات مانده است.</p>
      <p>طبق اعلام وزارت نفت عراق، این کشور در اکتبر بیش از ۱۰۶.۸ میلیون بشکه معادل ۳.۴۴۵ میلیون بشکه در روز نفت صادر کرد. حدود ۱۰۳.۵ میلیون بشکه از میادین مرکزی و جنوبی عراق و حدود ۲.۵۷ میلیون بشکه از میادین نفتی کرکوک در شمال عراق و ۴۳۱ هزار و ۴۸۶ بشکه از استان شمالی نینوا صادر شد. عراق همچنین در اکتبر ۳۰۷ هزار و ۲۹۲ بشکه نفت خام به اردن فروخت.</p>
      <p>افزایش تولید نفت عربستان سعودی</p>
      <p>در این بین، منابع آگاه به پلاتس گفتند تولید نفت عربستان سعودی در اکتبر به ۱۰.۳ میلیون بشکه در روز افزایش پیدا کرده است. از این میزان ۹.۸۹ میلیون بشکه در روز به بازار عرضه شده و باقی آن در مخازن جای گرفته است تا این مخازن که پس از حملات سپتامبر به منظور تامین نیاز مشتریان از آنها برداشت شده بود، دوباره پر شوند.</p>
      <p>سطح تولید عربستان سعودی درست مطابق با سهمیه ۱۰.۳۱ میلیون بشکه در روز تحت پیمان کاهش تولید اوپک و غیراوپک است که قرار است تا مارس سال ۲۰۲۰ ادامه پیدا کند.</p>
      <p>پیش از حملات هوایی سپتامبر هم عربستان سعودی برای تشویق تولیدکنندگان مشارکت کننده در پیمان اوپک پلاس، پایین سهمیه مقرر نفت تولید می‌کرد.</p>
      <p>شرکت نفتی دولتی آرامکو که برای عرضه اولیه عمومی سهام خود در بازار داخلی در ماه آینده آماده می‌شود، اعلام کرده که تمامی تولید از دست رفته را احیا کرده اما احیای ظرفیت کامل تولید به حدود ۱۲ میلیون بشکه در روز تا پایان نوامبر زمان خواهد برد.</p>
      <p>بر اساس گزارش پلاتس، چندین منبع ثانویه مورد استفاده اوپک برای رصد تولید اعضای این گروه از جمله پلاتس، تولید نفت عربستان سعودی در اکتبر را بسیار پایین‌تر و حدود ۹.۸ میلیون بشکه در روز تخمین زده‌اند.</p>
    </article>
  </body>
</html>