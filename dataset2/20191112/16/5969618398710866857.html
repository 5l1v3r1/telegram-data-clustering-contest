<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-oxi-giovanovits-nai-milogevits.5638411.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-12T16:59:00+00:00"/>
    <meta property="og:title" content="ΑΕΚ: Όχι Γιοβάνοβιτς, ναι Μιλόγεβιτς"/>
    <meta property="og:description" content="Σήκωσε σκόνη το tweet του Λίτο Χιμένεθ περί ενδιαφέροντος της ΑΕΚ για συνεργασία με τον Ιβάν Γιοβάνοβιτς, ωστόσο δεν έχει υπάρξει επαφή με τον τεχνικό διευθυντή της ομάδας. Ο Μιλόγεβιτς ωστόσο, πάντα θα απασχολεί."/>
  </head>
  <body>
    <article>
      <h1>ΑΕΚ: Όχι Γιοβάνοβιτς, ναι Μιλόγεβιτς</h1>
      <h2>Σήκωσε σκόνη το tweet του Λίτο Χιμένεθ περί ενδιαφέροντος της ΑΕΚ για συνεργασία με τον Ιβάν Γιοβάνοβιτς, ωστόσο δεν έχει υπάρξει επαφή με τον τεχνικό διευθυντή της ομάδας. Ο Μιλόγεβιτς ωστόσο, πάντα θα απασχολεί.</h2>
      <address><time datetime="2019-11-12T16:59:00+00:00">12 Nov 2019, 16:59</time> by <a rel="author">Βαγγέλης Αρναούτογλου</a></address>
      <p>Ως πρώτη επιλογή για τον πάγκο της <a href="https://www.sport24.gr/football/omades/Aek/">ΑΕΚ</a>, παρουσίασε τον άλλοτε προπονητή του ΑΠΟΕΛ, Ιβάν Γιοβάνοβιτς, ο Ισπανός ρεπόρτερ Λίτο Χιμένεθ, γνωστός για τις διαδικτυακές ενημερώσεις του σχετικά με τον Σέρχιο Αραούχο. Ωστόσο, αυτό δεν έχει σχέση με την πραγματικότητα.</p>
      <p>Σύμφωνα με πληροφορίες του <b>Sport24.gr</b>, ο τεχνικός διευθυντής της Ένωσης, Ίλια Ίβιτς, και ο Σέρβος τεχνικός, δεν έχουν μιλήσει ποτέ.</p>
      <p>Το «ποτέ» πηγαίνει ασφαλώς στο διάστημα που ο Ίλια Ίβιτς δραστηριοποιείται ως αφεντικό του ποδοσφαιρικού τμήματος. Υπήρξε ένα ενδιαφέρον του Μελισσανίδη προσωπικά για τον Γιοβάνοβιτς, το καλοκαίρι του 2018, πριν επιλέξει τον Ουζουνίδη, όμως τώρα δεν υφίσταται τέτοιο θέμα με τον Ίβιτς παρόντα.</p>
      <p>Όσον αφορά στον Βλάνταν Μιλόγεβιτς, αυτός όντως είναι ένας υπαρκτός στόχος. Θα τον ήθελε η ΑΕΚ, είναι φίλοι με τον Ίλια και η συνεργασία τους θα μπορούσε να αποδειχτεί ιδανική για την Ένωση. Ωστόσο, ο προπονητής του Ερυθρού Αστέρα έχει συμβόλαιο με τη σερβική ομάδα και παίζεται η συνέχειά της στην Ευρώπη, στο παιχνίδι με τον Ολυμπιακό (εκτός αν πετύχει νίκη επί της Μπάγερν). Οπότε, δεν είναι λογικό να γίνεται κουβέντα στην παρούσα φάση.</p>
      <p>Μολαταύτα, ο Μιλόγεβιτς θα είναι πάντα στο προσκήνιο. Ίσως στην πορεία και ως ο νο. 1 στόχος της ΑΕΚ, αλλά στην παρούσα φάση, δεν γίνεται να είναι και ο ομολογημένος. Οι δυο τους είχαν γευματίσει μαζί στο Καβούρι, δύο μήνες πριν, ωστόσο ουδείς μπορεί να γνωρίζει αν τα έλεγαν για την προοπτική μελλοντικής συνεργασίας στην Ένωση. Ας μη λησμονούμε, δε, ότι ο Ίβιτς ήταν ο ατζέντης του Μιλόγεβιτς.</p>
      <p>Κοντολογίς, στην παρούσα φάση, δεν υφίσταται Γιοβάνοβιτς, όμως στάνταρ παίζει ο Μιλόγεβιτς. Και θα παίζει μέχρι να ξεκαθαριστεί αν η ΑΕΚ θα μπορούσε να τον κάνει δικό της ή όχι.</p>
      <p>Αυτό πάντως που προκύπτει από το ρεπορτάζ, είναι ότι στην παρούσα φάση, προπονητής παραμένει ο Κωστένογλου με την επιθυμία της ομάδας να είναι η ίδια. Να συνεχίσει έως το καλοκαίρι.</p>
    </article>
  </body>
</html>