<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597013/tsavousoglou-tourkoi-athlites-lintsarontai-stin-ellada"/>
    <meta property="og:site_name" content="SIGMALIVE"/>
    <meta property="article:published_time" content="2019-11-12T16:17:00+00:00"/>
    <meta property="og:title" content="Τσαβούσογλου: Τούρκοι αθλητές λιντσάρονται στην Ελλάδα"/>
    <meta property="og:description" content="Ελλάδα και Ευρώπη λιντσάρουν τους Τούρκους αθλητές επειδή χαιρετούν στρατιωτικά, δήλωσε ο Τούρκος υπουργός Εξωτερικών. Σε ομιλία του χθες στην Αλάνια..."/>
  </head>
  <body>
    <article>
      <h1>Τσαβούσογλου: Τούρκοι αθλητές λιντσάρονται στην Ελλάδα</h1>
      <address><time datetime="2019-11-12T16:17:00+00:00">12 Nov 2019, 16:17</time> by <a rel="author">sigmalive</a></address>
      <p>Ελλάδα και Ευρώπη λιντσάρουν τους Τούρκους αθλητές επειδή χαιρετούν στρατιωτικά, δήλωσε ο Τούρκος υπουργός Εξωτερικών.</p>
      <p>Σε ομιλία του χθες στην Αλάνια της Τουρκίας, σύμφωνα με τα όσα μεταδίδει η ανταποκρίτρια του ΣΙΓΜΑ, στην Κωνσταντινούπολη, Μαρία Χαζαράκη, ο Μεβλούτ Τσαβούσογλου υποστήριξε ότι «όλοι οι ξένοι αθλητές στην Τουρκία μπορούν να πανηγυρίζουν με βάση τα πιστεύω τους για τις νίκες τους. Κανείς δεν τους εμποδίζει και όλοι το σεβόμαστε. Ωστόσο, στην Ευρώπη και ειδικά στη Δύση οι αθλητές μας, οι ποδοσφαιριστές μας, οι παλαιστές μας και γενικότερα οι νέοι μας σε όλα τα αθλήματα, όπως τελευταία δύο αθλητές μας χάντμπολ στην Ελλάδα, λιντσαρίστηκαν, επειδή χαιρέτισαν στρατιωτικά».</p>
      <p>Παράλληλα ο Τούρκος υπουργός Εξωτερικών κατηγόρησε ειδικά και τη Γερμανία για τη στάση της έναντι των Τούρκων αθλητών χαρακτηρίζοντας μάλιστα «αίσχος» τις πιέσεις που δέχτηκαν σε κυβερνητικό επίπεδο και για το στρατιωτικό χαιρετισμό φέτος και για τη συνάντησή τους πέρυσι με τον Τούρκο πρόεδρο Ερντογάν.</p>
      <p>Ο Μεβλούτ Τσαβούσογλου κατηγόρησε μάλιστα την Ευρώπη ότι είναι εκείνη που μπλέκει την πολιτική με τον αθλητισμό.</p>
      <p>«Αίσχος πραγματικά! Διαπιστώνουμε ότι εκείνοι μπλέκουν την πολιτική με τον αθλητισμό. Αλλά εμείς όταν το βλέπουμε αυτό, νιώθουμε υπερήφανοι για το έθνος μας», διατράνωσε.</p>
    </article>
  </body>
</html>