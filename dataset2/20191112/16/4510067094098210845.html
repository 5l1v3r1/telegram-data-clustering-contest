<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/monstrul-din-curtuiseni-un-bihorean-si-a-bagat-in-spital-copilul-de-5-ani-desfigurat-cu-rani-pe-tot-corpul-inclusiv-peorganul-genital-152747.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-12T16:01:00+00:00"/>
    <meta property="og:title" content="Monstrul din Curtuişeni: Un bihorean şi-a băgat copilul de 5 ani în spital, desfigurat, cu răni pe tot corpul, inclusiv pe organul genital"/>
    <meta property="og:description" content="Un bărbat din Curtuişeni a fost arestat preventiv, la cererea procurorilor de la Parchetul de pe lângă Judecătoria Marghita, care îl anchetează pentru violenţă în familie în formă continuată, după ce şi-a bătut crunt copilul de doar 5 ani, care a ajuns la spital desfigurat, cu răni pe tot corpul, inclusiv pe organul genital."/>
  </head>
  <body>
    <article>
      <h1>Monstrul din Curtuişeni: Un bihorean şi-a băgat copilul de 5 ani în spital, desfigurat, cu răni pe tot corpul, inclusiv pe organul genital</h1>
      <address><time datetime="2019-11-12T16:01:00+00:00">12 Nov 2019, 16:01</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/copil-generic12112019.jpg"/>
        <figcaption>foto:generic insurancebusinessmag.com</figcaption>
      </figure>
      <p>Un bărbat din Curtuişeni a fost arestat preventiv, la cererea procurorilor de la Parchetul de pe lângă Judecătoria Marghita, care îl anchetează pentru violenţă în familie în formă continuată, după ce şi-a bătut crunt copilul de doar 5 ani, care a ajuns la spital desfigurat, cu răni pe tot corpul, inclusiv pe organul genital.</p>
      <p>Potrivit surselor <b>BIHOREANULUI</b>, cazul a fost semnalat organelor judiciare pe 10 noiembrie, de angajaţii Spitalului Municipal "Gavril Curteanu" din Oradea, unde mama băiatului l-a adus pe copil, cerând să i se acorde ajutor medical.</p>
      <p>Cercetările pornite în aceeaşi zi de poliţiştii Serviciului de Investigaţii Criminale Bihor au indicat faptul că bărbatul şi-a agresat în mai multe rânduri copilul, ultima dată vineri, când l-a lovit peste cap, faţă şi corp, iar apoi l-a chinuit trăgându-l de organul genital, copilul fiind dus la spital abia duminică, de mama sa, pentru că starea lui s-a agravat.</p>
      <p>Individul, care se numeşte Soci Ernő şi are 40 ani, a fost ridicat în aceeaşi zi şi reţinut, tot duminică, pentru 24 de ore.</p>
      <p>Luni, el a fost prezentat la Parchetul de pe lângă Judecătoria Marghita, iar apoi Judecătoriei Marghita, unde judecătorul de drepturi şi libertăţi a emis pe numele lui un mandat de arestare preventivă pentru 30 de zile, respingând solicitarea făcută de Soci de a fi cercetat în arest la domiciliu sau control judiciar.</p>
      <p>Bărbatul poate contesta încheierea judecătorească, caz în care verdictul final în privinţa măsurii urmează să fie pronunţat la Tribunalul Bihor.</p>
    </article>
  </body>
</html>