<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mogheriniova-obranna-spoluprace-eu-a-nato-nikdy-nebyla-lepsi/1820209?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-12T16:28:00+00:00"/>
    <meta property="og:title" content="Mogheriniová: Obranná spolupráce EU a NATO nikdy nebyla lepší"/>
    <meta property="og:description" content="Brusel - Obranná spolupráce Evropské unie a Severoatlantické aliance je nyní těsnější a konkrétnější než kdykoliv dříve. Prohlásila to šéfka unijní diplomacie Federica Mogheriniová po dnešní schůzce ministrů obrany členských zemí EU se zástupcem generálního tajemníka NATO. Ministři se podle ní v debatě navazující na francouzskou kritiku aliance shodli, že posílení obrany evropského bloku přispívá k lepšímu fungování NATO. Zástupci vlád zemí EU dnes také schválili 13 nových projektů pod hlavičkou trvalé obranné spolupráce, označované zkratkou PESCO."/>
  </head>
  <body>
    <article>
      <h1>Mogheriniová: Obranná spolupráce EU a NATO nikdy nebyla lepší</h1>
      <address><time datetime="2019-11-12T16:28:00+00:00">12 Nov 2019, 16:28</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Obranná spolupráce Evropské unie a Severoatlantické aliance je nyní těsnější a konkrétnější než kdykoliv dříve. Prohlásila to šéfka unijní diplomacie Federica Mogheriniová po dnešní schůzce ministrů obrany členských zemí EU se zástupcem generálního tajemníka NATO. Ministři se podle ní v debatě navazující na francouzskou kritiku aliance shodli, že posílení obrany evropského bloku přispívá k lepšímu fungování NATO. Zástupci vlád zemí EU dnes také schválili 13 nových projektů pod hlavičkou trvalé obranné spolupráce, označované zkratkou PESCO.</p>
      <p>Francouzský prezident Emmanuel Macron minulý týden způsobil rozruch prohlášením, že NATO je kvůli nezájmu USA a vpádu Turecka do Sýrie ve stavu "mozkové smrti". Politici z Německa a dalších zemí se proti takovému pohledu ohradili. Podle Mogheriniové dnes ministři se zástupcem generálního tajemníka NATO Mirceou Geoanou samotné fungování aliance neprobírali, shodli se však na dalším posilování koordinace činnosti obou bloků, které mají většinu společných členů.</p>
      <p>"Máme množství společných projektů a co je pro mě ještě důležitější, rozvinuli jsme vzájemný dialog na politické úrovni," prohlásila Mogheriniová.</p>
      <p>EU v současnosti s NATO, jehož klíčovým členem jsou Spojené státy, spolupracuje na více než sedmi desítkách společných projektů. Sahají od rozvoje obranného průmyslu a kapacit přes boj s kybernetickými hrozbami až po spolupráci při námořních operacích ve Středozemním moři.</p>
      <p>Některé unijní země však dávají najevo, že by upřednostňovaly vlastní obranu EU a takzvanou strategickou autonomii, neboť americký prezident Donald Trump evropské spojence v NATO opakovaně kritizuje za podle něj nedostatečné výdaje na armádu. Další státy včetně Česka jsou však proti možému budoucímu vytváření společné evropské armády.</p>
      <p>Státy EU se podle Mogheriniové chtějí i nadále věnovat rozšiřování vlastní obranné spolupráce, mezi něž patří například zmíněné PESCO. Pět z dnes schválených projektů v jeho rámci je zaměřeno na výcvik, například v oblasti vojenské kybernetiky, taktiky, lékařství či jaderné obrany. Výcviku se díky jim dostane i armádním chemikům, radiologům či potápěčům. Další projekty jsou zaměřeny na posílení vojenské spolupráce v rámci EU či na rozvoj schopností na moři, ve vzduchu a ve vesmíru.</p>
      <p>Na PESCO se podílejí všechny státy EU bez Británie, Dánska a Malty. Dnešní třetí vlna zvýšila počet projektů schválených od loňského začátku této spolupráce na 47. Česko na rozdíl od loňska tentokrát s vlastními nápady nepřišlo, do projektu kybernetického koordinačního centra se však zapojilo jako účastník a do dalších tří projektů jako pozorovatel.</p>
    </article>
  </body>
</html>