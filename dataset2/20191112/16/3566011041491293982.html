<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546844.html/%D8%AE%D8%B1%DB%8C%D8%AF----%D8%AA%D9%86-%D8%B2%D8%B9%D9%81%D8%B1%D8%A7%D9%86-%D8%A7%D8%B2-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-12T16:25:00+00:00"/>
    <meta property="og:title" content="خرید ۱۰ تن زعفران از کشاورزان خراسان رضوی"/>
    <meta property="og:description" content="رئیس سازمان جهاد کشاورزی خراسان رضوی گفت: از زمان آغاز برداشت زعفران در اراضی خراسان رصوی تاکنون ۱۰ تن زعفران خشک از کشاورزان در قالب طرح خرید حمایتی، خریداری شده است."/>
  </head>
  <body>
    <article>
      <h1>خرید ۱۰ تن زعفران از کشاورزان خراسان رضوی</h1>
      <h2>رئیس سازمان جهاد کشاورزی خراسان رضوی خبر داد</h2>
      <address>
        <time datetime="2019-11-12T16:25:00+00:00">12 Nov 2019, 16:25</time>
      </address>
      <p>رئیس سازمان جهاد کشاورزی خراسان رضوی گفت: از زمان آغاز برداشت زعفران در اراضی خراسان رصوی تاکنون ۱۰ تن زعفران خشک از کشاورزان در قالب طرح خرید حمایتی، خریداری شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sobhtoos.ir/">صبح توس</a>، محمدرضا اورانی رئیس سازمان جهاد کشاورزی خراسان رضوی ظهر امروز در حاشیه افتتاح کارخانه نو آفرینی زنجیره ارزش زعفران و انبار سپرده کالایی بورس زعفران در تربت حیدریه اظهار کرد: در حال حاضر  در استان خراسان رضوی بالغ بر هفت و نیم میلیون تن انواع محصولات زراعی، باغی و دامی به ارزش ۲۳ هزار و ۴۰۰ میلیارد تومان تولید می شود که ۴۳ درصد از این میزان زیربخش محصولات باغی، ۳۵ درصد در زیربخش محصولات دامی و بقیه در زیربخش محصولات زراعی قرار دارند.</p>
      <p>وی با بیان اینکه در ۱۸ مرکز استان خرید حمایتی زعفران از ۱۱ ابان آغاز شده، افزود:  خرید به 2 روش خرید فیزیکی و سپرده کالایی از طریق بورس در حال انجام است و بر این اساس پوشال معمولی را کیلویی 82 میلیون ریال، پوشال مرغوب کیلویی 90 میلیون ریال، شبه نگین کیلویی 95 میلیون ریال و نگین را نیز کیلویی 105 میلیون ریال خریداری می کنیم.</p>
      <p>اورانی در بخش دیگری گفت:  در خراسان رضوی ۳۳۰ هزار هکتار سطح زیرکشت باغی داریم با تولید حدود یک میلیون تن و در مجموع تولید ۳۷ نوع محصول باغی که 10 محصول باغی از جمله پسته، زعفران، انگور، انار، بادام، گردو، گیلاس، هلو و آلو که ۹۱ درصد کشت محصولات باغی را به خود اختصاص داده اند.</p>
      <p>اورانی بیان داشت: از بین محصولات یاد شده تنها پسته و زعفران ۶۰ درصد سطح زیرکشت محصولات باغی استان را به خود اختصاص داده اند.<br/>وی در ادامه گفت: در استان حدود ۹۰ هزار هکتار سطح کشت باغات پسته است که از این میزان بالغ بر ۶۰ هزار تن برداشت می شود.</p>
      <p>اورانی در بخش یگری با بیان اینکه در کل کشور ۱۱۴ هزار هکتار زیرکشت زعفران داریم، افزود: از این میزان ۸۷ هزار و ۷۵۰ هکتار به خراسان رضوی، ۱۶ هزار هکتار به خراسان جنوبی و سه هزار هکتار به خراسان شمالی اخصاص دارد و حدود هفت هزار هکتار در ۲۷ استان کشور می باشد.<br/>وی همچنین گفت: از مجموعه ۲۲ شهرستان استان خراسان رضوی، 83 درصد تولید زعفران مربوط به ۱۳ شهرستان است.</p>
      <p>به گفته اورانی از مجموعه ۳۲۰ تن تولید زعفران استان، ۸۸ درصد مربوط به شهرستان تربت حیدریه زاوه و مه ولات است که معادل ۳۰ درصد تولید زعفران استان می باشد.</p>
      <p>وی در بخش دیگری به وجود یک نقص در روند تولید زعفران اشاره کرد و افزود: تولید کنونی ما حدود ۴ کیلوگرم در هکتار است و اگر می‌خواهیم بازار جهانی را به دست گیریم و تحت کنترل خودمان در آوریم، باید به سه چیز مهم توجه کنیم که شامل قیمت مناسب، کیفیت مناسب و پایداری در تولید می باشد.</p>
      <p>اورانی افزود: کشاورزی که راندمان تولیدش در واحد سطح پایین است و تلاش می کند این را با افزایش قیمت جبران کند رویه خوبی نیست.</p>
      <p>وی گفت: برای افزایش راندمان تولید، باید به سمت آموزش و توانمند سازی کشاورزان حرکت کنیم.</p>
      <p>اورانی افزود: اکنون ۱۲۹ هزار زعفران کار در سطح استان داریم که از این تعداد فقط ۲۰ هزار زعفران کار سطح زیرکشت بالای یک هکتار است و بقیه خرده مالک هستند.</p>
      <p>وی گفت: خرده مالکان برداشت زعفران را با کمک خانواده می توانند انجام دهند ولی آنهایی که بیش از یک هکتار زعفران سطح زیرکشت دارند، نمی توانند به صورت دستی این کار را انجام دهند.</p>
      <p>انتهای پیام/</p>
    </article>
  </body>
</html>