<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Financial-Times-primera-editora-historia_0_2342765870.html"/>
    <meta property="og:site_name" content="Ara.cat"/>
    <meta property="article:published_time" content="2019-11-12T16:43:00+00:00"/>
    <meta property="og:title" content="El 'Financial Times' nomena directora una dona per primer cop en tota la història del diari"/>
    <meta property="og:description" content="Roula Khalaf, fins ara número dos de Lionel Barber, accedirà a la màxima responsabilitat al gener"/>
  </head>
  <body>
    <article>
      <h1>El 'Financial Times' nomena directora una dona per primer cop en tota la història del diari</h1>
      <h2>Roula Khalaf, fins ara número dos de Lionel Barber, accedirà a la màxima responsabilitat al gener</h2>
      <address>
        <time datetime="2019-11-12T16:43:00+00:00">12 Nov 2019, 16:43</time>
      </address>
      <p>Relleu a la cúpula del prestigiós <i>Financial Times</i> londinenc, que ha anunciat aquest dimarts que nomena com a nova directora la periodista Roula Khalaf, fins ara número 2 de la redacció. Khalaf succeirà en el càrrec a partir del mes de gener Lionel Barber, que ha estat 14 anys al capdavant del mitjà i 34 anys treballant-hi. Ho ha comunicat el mateix Barber en un missatge de correu electrònic adreçat a la plantilla, en què ha comentat que deixa "la millor feina del periodisme". </p>
      <p>Nascuda i criada al Beirut destruït per la guerra civil, Khalaf esdevé així la primera dona directora des que el diari es va fundar el 1888. Adreçant-se a la redacció, ha assegurat també sentir-se "emocionada" per haver estat triada per dirigir "l'organització de notícies més gran del món".</p>
      <p>Barber, al seu torn, s'ha mostrat orgullós d'haver "restablert el nivell d'or del periodisme del <i>Financial Times</i>" i d'haver-ne fet un negoci sostenible en "temps tumultuosos". Barber ha assegurat que era el "moment natural" per entregar les regnes a Roula Khalaf, de la qual ha destacat que "és justa, és sàvia i és dura".</p>
      <p>El <i>Financial Times </i>segueix així les passes de <i>The Guardian</i>, el primer gran diari del Regne Unit que dirigeix una dona, <a href="https://en.wikipedia.org/wiki/Katharine_Viner">Katharine Viner,</a>  després d'una època també històrica, sota la direcció d'Alan Rusbridger (1995-2015). Khalaf ha ocupat el segon lloc editorial més rellevant del <i>Financial Times</i> des del 2016. La seva carrera al diari ha inclòs la gestió de la xarxa del centenar de corresponsals, la cobertura a l’Orient Mitjà durant la Guerra de l'Iraq i les revoltes àrabs de la primavera del 2011.</p>
      <p>Tsuneo Kita, president del grup Nikkei, propietari del <i>Financial Times</i>, ha assegurat també que al llarg dels 24 anys de feina a la casa, Khalaf ha demostrat "la seva integritat, determinació i bon judici". "Hi tinc la total confiança que continuarà la missió del<i> Financial Times</i> d'entregar-se al periodisme de qualitat sense por i sense favoritismes", ha dit.</p>
      <p>Durant la seva etapa al capdavant del diari, Barber ha supervisat l'allunyament del model de publicitat impresa que ha sostingut les bases del negoci del <i>Financial Times</i> durant més d'un segle, i ha construït una estratègia de publicació digital que ha atret un públic de més d'1 milió de subscriptors.</p>
      <p>El <i>Financial Times</i> pertany des del 2015 al grup Nikkei, l'organització més gran de mitjans de comunicació japonesa, que el va comprar al grup Pearson per 1.30 milions d'euros.</p>
      <p>Malgrat el fort descens de les vendes de l'edició impresa, el <i>Financial Times </i>de Barber va tornar als números negres, fins a arribar a obtenir un benefici de quasi 30 milions d'euros l’any passat, i uns ingressos de 446 milions. Les subscripcions representen aproximadament el 60% dels ingressos, i el 70% dels lectors són de fora del Regne Unit.</p>
    </article>
  </body>
</html>