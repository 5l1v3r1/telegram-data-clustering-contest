<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639662/%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B1%DB%8C%D8%B2%D8%B4-%D9%82%DB%8C%D9%85%D8%AA-%D9%86%D9%81%D8%AA-%D8%AF%D8%B3%D8%AA-%D8%A8%D8%AC%D9%86%D8%A8%D8%A7%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-12T16:01:00+00:00"/>
    <meta property="og:title" content="برای جلوگیری از ریزش قیمت نفت دست بجنبانید"/>
    <meta property="og:description" content="در حالی که اوپک و شرکایش تمایلی برای اقدام جدی‌تر به منظور تقویت قیمت‌های نفت نشان نمی‌دهند، چند تحلیلگر برجسته هشدار دادند که ..."/>
  </head>
  <body>
    <article>
      <h1>
        <a href="https://www.bultannews.com/fa/news/639662/%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B1%DB%8C%D8%B2%D8%B4-%D9%82%DB%8C%D9%85%D8%AA-%D9%86%D9%81%D8%AA-%D8%AF%D8%B3%D8%AA-%D8%A8%D8%AC%D9%86%D8%A8%D8%A7%D9%86%DB%8C%D8%AF">برای جلوگیری از ریزش قیمت نفت دست بجنبانید</a>
      </h1>
      <h2>در حالی که اوپک و شرکایش تمایلی برای اقدام جدی‌تر به منظور تقویت قیمت‌های نفت نشان نمی‌دهند، چند تحلیلگر برجسته هشدار دادند که ...</h2>
      <address><time datetime="2019-11-12T16:01:00+00:00">12 Nov 2019, 16:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بانک‌های مورگان استنلی، سیتی گروپ پیش بینی کردند اگر اوپک و متحدانش کاهش بیشتر تولید نفت را اعلام نکنند، قیمت‌های نفت که اکنون حدود ۶۲ دلار در هر بشکه در لندن معامله می‌شوند، ممکن است ۳۰ درصد سقوط کرده و به ۴۵ دلار برسد و بانک BNP پاریبا کاهش <b>قیمت‌های نفت</b> به پایین محدوده ۵۰ دلار را پیش بینی کرده است.</p>
      <p>در حالی که چند هفته بیشتر به برگزاری نشست اوپک و شرکایش باقی نمانده، این تولیدکنندگان هیچ تمایلی برای اقدام جدی‌تر به منظور تقویت قیمت‌های نفت نشان نمی‌دهند.</p>
      <p>اشباع عرضه و سقوط قیمت‌ها، اعضایی مانند ونزوئلا، ایران و عراق که گرفتاری مسائلی همچون بحران اقتصادی، تحریم‌های آمریکا و ناآرامی سیاسی هستند، را تحت فشار قرار خواهد داد و در سایر بخشهای صنعت هم منعکس شده و به رونق نفت شیل که آمریکا را به بزرگترین تولیدکننده نفت جهان تبدیل است، ضربه می‌زند.</p>
      <p>مارتین راتس، استراتژیست نفت جهانی در مورگان استنلی گفت: چشم انداز مازاد عرضه در سال ۲۰۲۰ نمودار شده است. یا اوپک باید کاهش تولید خود را بیشتر کند یا قیمت‌ها به حدود ۴۵ دلار در هر بشکه کاهش پیدا خواهد کرد و باعث کندی رشد تولید نفت شیل آمریکا می‌شود که بازار را متعادل می‌کند.</p>
      <p>خطر اشباع عرضه در کمین بازار</p>
      <p>طبق آمار اوپک، عرضه نفت خارج از اوپک در سال میلادی آینده دو برابر سریع‌تر از تقاضای جهانی رشد می‌کند زیرا در حالی که شکنندگی اقتصاد، مصرف نفت را فلج می‌کند، عرضه جدید از سوی تولیدکنندگانی شامل آمریکا، نروژ و برزیل به بازار سرازیر می‌شود. این بانک‌ها می‌گویند اگر عربستان سعودی، روسیه و سایرین که امسال عرضه نفت را محدود کرده‌اند، در نشست رسمی که روزهای پنجم و ششم دسامبر در وین خواهند داشت، با کاهش بیشتر تولید موافقت نکنند، قیمت‌ها مطمئنا ضعیف‌تر خواهند شد.</p>
      <p>در حالی که محمد بارکیندو، دبیرکل اوپک اظهار کرده که این گروه هر آنچه در توان دارد برای جلوگیری از بروز یک اشباع عرضه دیگر به کار خواهد بست اما نمایندگان اوپک می‌گویند تولیدکنندگان بزرگ ائتلاف اوپک پلاس به دنبال کاهش بیشتر تولید نیستند. محمد بن حمد الرومهی، وزیر نفت عمان گفته که تولیدکنندگان اوپک و غیراوپک احتمالا توافق کاهش تولید نفت را در سال میلادی آینده تمدید خواهند کرد اما کاهش بیشتر تولید بعید است.</p>
      <p>به نظر می‌رسد سعودی‌ها انگیزه چندانی برای فداکاری بیشتر ندارند. آمار گردآوری شده از سوی بلومبرگ نشان می دهد این کشور تولید نفت خود را دو برابر بیش از میزانی که ابتدا در اکتبر پیش بینی شده بود کاهش داد و سایرین به خصوص عراق و نیجریه پایبندی بالایی به توافق کاهش تولید نشان نداده‌اند. روسیه در مقایسه با همتایانش در اوپک با فشار بودجه کمتری روبروست و بنابراین ضرورت چندانی برای اقدام نمی‌بیند.</p>
      <p>دورنمای روشن‌تر</p>
      <p>اگر خوش بینی اخیر نسبت به وضعیت بازار در سال ۲۰۲۰ درست از آب دربیاید، حفظ سطح فعلی تولید کار درستی خواهد بود. بارکیندو هفته گذشته اظهار کرد که از فشار روی اوپک کاسته شده زیرا دورنمای سال میلادی آینده به دلیل رشد اقتصادی قوی‌تر و بهبود روابط تجاری آمریکا و چین روشن‌تر شده است.</p>
      <p>شماری از بانک‌هایی که قیمت‌های نفت را پیش بینی می‌کنند از جمله گلدمن ساکس، استاندارد چارترد، دی ان بی و SEB می‌گویند که اوپک پلاس نیازی به کاهش بیشتر تولید ندارد زیرا قیمت‌های نفت در سال میلادی آینده با افت نرخ تولید شیل آمریکا، نزدیک به ۶۰ دلار یا اندکی بالاتر از آن خواهد ماند.</p>
      <p>با این حال پیش بینی‌ها نشان می‌دهد که دستکم در نیمه اول سال ۲۰۲۰ نفت زیادی در بازارهای جهانی وجود خواهد داشت. آژانس بین‌المللی انرژی برآورد کرده که اوپک در حال حاضر حدود ۱.۵ میلیون بشکه در روز بیشتر از نیاز بازار نفت تولید می‌کند و در خطر مواجهه با اشباع عرضه قرار دارد.</p>
      <p>بر اساس گزارش بلومبرگ، باب مک نالی، رییس شرکت راپیدان انرژی و مقام نفتی سابق در دوران ریاست جمهوری جورج دبلیو بوش اظهار کرد که در نیمه اول سال میلادی آینده فوق العاده اشباع عرضه وجود خواهد داشت و برای جلوگیری از بالا رفتن سطح ذخایر و افت قیمت‌ها در نیمه اول اوپک باید دوباره تولیدش را کاهش دهد.</p>
    </article>
  </body>
</html>