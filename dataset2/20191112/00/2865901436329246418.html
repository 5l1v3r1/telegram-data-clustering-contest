<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/modric-se-pozalio-a-iz-trebinja-potvrduju-dobio-je-kod-nas-bas-dobre-batine/342298"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Modrić se požalio, a iz Trebinja potvrđuju: Dobio je kod nas baš dobre batine"/>
    <meta property="og:description" content="U Leotaru se dobro sećaju te utakmice sa Zrinjskim"/>
  </head>
  <body>
    <article>
      <h1>Modrić se požalio, a iz Trebinja potvrđuju: Dobio je kod nas baš dobre batine</h1>
      <h2>U Leotaru se dobro sećaju te utakmice sa Zrinjskim</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Osvojio je <b>Luka Modrić</b> sve što se osvojiti može sa Real Madridom, došao je do finala Svetskog prvenstva u dresu Hrvatske, ali neke utakmice dok je bio kao tinejdžer član Zrinjskog i dalje dobro pamti.</p>
      <p>U svojoj autobiografiji <b>Modrić</b> je napisao da su mu najteže utakmice za igranje bile u Trebinju, Banjaluci i Zenici, gde je dobio najviše batina u karijeri.</p>
      <p>Nije trebalo da prođe mnogo pa da se oglasi i druga strana. Iz Trebinja priznaju: Prebili su <b>Modrića</b> na terenu na toj jednoj utakmici Kupa, tukli su ga u svakom momentu, na svakom delu terena! Bivši defanzivac Leotara <b>Zdravko Šaraba</b> ispričao je detaljno šta se dešavalo na tom meču, jer ga i on odlično pamti, od početka do kraja.</p>
      <p>Fokus je, naravno, da duelima sa<b> Modrićem</b>, a ne na rezultatu sudara Leotara i Zrinjskog.<br/>„<b>Iskreno, nije on mnogo pogrešio. Dobio je tada „dobre batine“ od cele naše odbrane. Bio je to revanš Kupa koji smo dobili 1:0. Nešto pre toga smo igrali u Mostaru i znali smo ko nam dolazi. Modrić je bio mlad, ali već tada se videlo da će izrasti u paklenog igrača. Nismo znali da će da dogura do Reala, ali se videlo da je vrhunski potencijal</b>“, pričao je <b>Šaraba</b> za <b><a href="https://www.glassrpske.com/cir/sport/sp-republika-srpska/saraba-modrica-smo-tukli-cime-smo-stigli/297192?fbclid=IwAR0ShaGk55v3EkVJhG0vY07vYTlRmB6kPJP25s8w9CNkkXqPNvFZCxqJsDk">Glas Srpske</a></b>.</p>
      <p>U to doba sudije su puštale oštriju igru, pogotovo domaćim ekipama, a u Leotaru su znali da to iskoriste.<br/>„<b>Znajući kakav je kriterijum suđenja, nismo čekali da Modrić primi loptu i okrene se u duel jedan na jedan, već smo odmah startovali i to maksimalno oštro. Na toj utakmici on je igrao najviše po mojoj strani, tako da smo imali najviše duela. Za svaki slučaj imao sam uvek „osigurača“ iza leđa, jer smo znali da ga jedan igrač ne može zaustaviti. Tako da se na toj utakmici nije naigrao, ali je zato dobio po nogama. Ne mogu da se setim ko mu je probušio kostobran, možda sam to čak bio i ja</b>“.</p>
      <p>Da neko ne pomisli da ima nešto lično u tim startovima, Šaraba kaže da je oduševljen kakav je <b>Modrić</b> postao igrač.<br/>„<b>Mislim da je zaslužio sve svoje trofeje. Napravio je zaista sjajnu karijeru, kruna je bila Svetsko prvenstvo i trofej za najboljeg igrača, a ja i danas znam da se pohvalim u društvu</b> <b>kako je to igrač koje sam svojevremeno pobedio</b>“, našalio se <b>Šaraba</b>.</p>
      <p>A, <b>Luka Modrić</b> je ovako u autobiografiji pisao o danima kada je kao tinejdžer igrao u ligi BiH.<br/>„<b>Premijer liga je bila dosta gruba, a pogotovo je bilo teško igrati u gostima. Najgore je bilo u Trebinju, za nijansu manje u Banjaluci i Zenici. Sudije nisu štitile gostujuće igrače. Dobio sam poprilične batine po nogama. Čisto radi utiska: u Trebinju su stradali moji najdraži štitnici s Ronaldovim likom, koje sam pazio i ljubomorno čuvao. Neki frajer mi je ušao đonom na nogu i metalnim čepovima kopačke probio rupu u plastičnom kostobranu. Ronaldo me spasao teže povrede</b>“, napisao je <b>Luka Modrić</b>.</p>
      <p><b>Foto</b>: <i>Reuters</i></p>
    </article>
  </body>
</html>