<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621053/%D8%AA%D9%88%D8%B6%DB%8C%D8%AD-%D8%B1%DB%8C%DB%8C%D8%B3-%D9%BE%D9%84%DB%8C%D8%B3-%D8%AE%D9%88%D8%B2%D8%B3%D8%AA%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7-%D8%AF%D8%B1-%DA%A9%D8%A7%D8%B1%D9%88%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T00:02:00+00:00"/>
    <meta property="og:title" content="توضیح رییس پلیس خوزستان درباره اعتراض‌ها در کارون"/>
    <meta property="og:description" content="فرمانده نیروی انتظامی استان خوزستان گفت: امنیت کامل در شهرستان کارون برقرار است و تردد روان و هیچ‌گونه اختلالی در مسیر اصلی این شهرستان وجود ندارد."/>
  </head>
  <body>
    <article>
      <h1>توضیح رییس پلیس خوزستان درباره اعتراض‌ها در کارون</h1>
      <address>
        <time datetime="2019-11-12T00:02:00+00:00">12 Nov 2019, 00:02</time>
      </address>
      <p>
        <i>فرمانده نیروی انتظامی استان خوزستان گفت: امنیت کامل در شهرستان کارون برقرار است و تردد روان و هیچ‌گونه اختلالی در مسیر اصلی این شهرستان وجود ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حیدر عباس زاده شامگاه دوشنبه اظهار داشت: روز گذشته یکی از شاعران شهرستان کارون به نام حسن حیدری بر اثر ایست قلبی در یکی از بیمارستان‌های اهواز فوت کرد که پس از اعلام فوت این شاعر متاسفانه رسانه‌ها و سایت‌های ضدانقلاب و معاند به طور مستمر در فضای مجازی شروع به تبلیغ منفی و فراخوان برای شرکت در مراسم وی کردند.</p>
      <p>وی ادامه داد: با صحبت‌های انجام شده در خصوص نحوه برگزاری مراسم تشییع با بزرگان و شیوخ طوایف، این شاعر با برنامه‌ریزی که انجام شد ساعت ۱۱ ظهر امروز دوشنبه تدفین و به خاک سپرده شد.</p>
      <figure>
        <img src="https://aftabnews.ir/files/fa/news/1398/8/21/358083_906.jpg"/>
      </figure>
      <p>وی افزود: حدود ساعت ۱۵:۳۰ بعد از ظهر جمعیتی در حدود ۸۰۰ تا یک هزار نفر مقابل منزل پدر این شاعر برای برگزاری مراسم تجمع کردند که با حرکت به سمت قبرستان کوت عبدالله تعدادی افراد سودجو در بین جمعیت از این موقعیت سوء استفاده کرده و با سنگ پرانی به یکی از بانک‌های این شهرستان و به آتش کشیدن چند حلقه لاستیک اختلال در رفت و آمد خودرو‌ها در اتوبان اصلی شهرستان کارون به وجود آوردند.</p>
      <p>فرمانده نیروی انتظامی استان خوزستان بیان کرد:تمامی عوامل نیروی انتظامی و اطلاعاتی با حضور به موقع در موقعیت‌های درنظر گرفته شده منطقه را تحت کنترل قرار دادند و همین عامل باعث شد با کمترین خسارت مالی و بدون خسارت جانی با همکاری مردم این شهرستان اوضاع آرام و تعدادی از عوامل محرک ناآرامی شناسایی و دستگیر شوند.</p>
      <p>سردار عباس زاده خاطر نشان کرد: هم اکنون وضعیت تردد در مسیر اصلی شهرستان کارون به طور کامل تحت کنترل می‌باشد و امنیت در این منطقه برقرار است.</p>
      <p>عصر روز دوشنبه افرادی که گفته می‌شود برخی از آنان از دیگر نقاط خوزستان برای شرکت در آیین خاکسپاری و ختم این شاعر جوان، به کوت عبدالله مرکز شهرستان کارون آمده بودند، اقدام به ناآرامی کرده و با آتش زدن لاستیک و خسارت به چند خودرو و اماکن عمومی، با ماموران انتظامی درگیر شدند.</p>
      <p>حسن حیدری شاعر جوان عرب اهواز شاعری منتقد بوده که اشعارش به زبان عربی بوده و در مناسبت‌های مختلف اجتماعی اشعاری نقد آمیز سروده است.</p>
    </article>
  </body>
</html>