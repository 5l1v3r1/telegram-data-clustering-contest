<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-deepak-chahar-is-not-the-first-indian-to-claim-a-hat-trick-in-a-t20i-match-bcci-trolled-2844770.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T00:47:47+00:00"/>
    <meta property="og:title" content="दीपक चाहर नहीं हैं टी-20 इंटरनेशनल में हैट्रिक लेने वाले पहले भारतीय, चूक पर ट्रोल हुआ BCCI"/>
    <meta property="og:description" content="India vs Bangladesh, 3rd T20 at Nagpur: दीपक चाहर ने रिकॉर्ड छह विकेट लेकर भारतीय टीम को बांग्लादेश के खिलाफ तीसरे टी-20 इंटरनेशनल में जीत दिलाई, लेकिन उन्हें इस प्रारूप में हैट्रिक लेने वाला..."/>
  </head>
  <body>
    <article>
      <h1>दीपक चाहर नहीं हैं टी-20 इंटरनेशनल में हैट्रिक लेने वाले पहले भारतीय, चूक पर ट्रोल हुआ BCCI</h1>
      <address><time datetime="2019-11-12T00:47:47+00:00">12 Nov 2019, 00:47</time> by <a rel="author">एजेंसी,नई दिल्ली</a></address>
      <p><b>India vs Bangladesh, 3rd T20 at Nagpur: </b>दीपक चाहर ने रिकॉर्ड छह विकेट लेकर भारतीय टीम को बांग्लादेश के खिलाफ तीसरे टी-20 इंटरनेशनल में जीत दिलाई, लेकिन उन्हें इस प्रारूप में हैट्रिक लेने वाला पहला भारतीय गेंदबाज बता कर बीसीसीआई ने चूक कर दी, जिससे ट्विटर पर उसकी खासी किरकिरी हुई। भारत की जीत के साथ ही बीसीसीआई ने ट्विटर पर लिखा कि दीपक चाहर टी-20 इंटरनेशनल में हैट्रिक लेने वाले भारत के पहले गेंदबाज बने। लेकिन यह जानकारी गलत थी। दीपक टी-20 इंटरनेशनल में हैट्रिक लेने वाले पहले भारतीय पुरुष क्रिकेटर हैं, क्योंकि उनसे पहले एक भारतीय महिला क्रिकेटर यह कारनामा कर चुकी हैं। </p>
      <p>इंटरनेशन टी-20 में भारत के लिए पहली हैट्रिक लेने का श्रेय महिला टीम की गेंदबाज एकता बिष्ट को जाता है, जिन्होंने सात साल पहले श्रीलंका के खिलाफ इस कारनामें को अंजाम दिया था।</p>
      <h3>
        <a href="https://www.livehindustan.com/cricket/story-india-vs-bangladesh-rohit-sharma-said-something-very-important-to-deepat-chahar-2843982.html">I<b>ndia vs Bangladesh: रोहित शर्मा की इस बात से बढ़ा दीपक चाहर का आत्मविश्वास</b></a>
      </h3>
      <h3>
        <a href="https://www.livehindustan.com/cricket/story-icc-ranking-t20-international-ranking-deepak-chahar-rohit-sharma-2843365.html">वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग, जानिए कहां से कहां पहुंच गए</a>
      </h3>
      <p>बीसीसीआई ने दीपक चाहर के फोटो के साथ उन्हें टैग करते हुए ट्वीट किया, '' दीपक चाहर आज (रविवार) टी-20 इंटरनेशनल में हैट्रिक लेने वाले पहले भारतीय गेंदबाज बने। जिसके बाद बीसीसीआई को जमकर ट्रोल किया। फैन्स ने बीसीसीआई को उसके इस ट्वीट पर एकता बिष्ट की याद दिलाई।</p>
      <figure>
        <iframe data-src="https://twitter.com/BCCI/status/1193582053737910273?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बीसीसीआई की तरह इसके सचिव जय शाह ने भी ट्विटर पर चाहर को टी20 इंटरनेशनल में पहला हैट्रिक लेने वाला गेंदबाज बताते हुए लिखा, ''दीपक चाहर ने क्या शानदार गेंदबाजी की, सिर्फ सात रन देकर छह विकेट, वह टी20 इंटरनेशनल में हैट्रिक लेने वाले पहले भारतीय बने। इस उपलब्धि पर बधाई। बांग्लादेश के खिलाफ टी20 सीरीज जीतने पर पूरी भारतीय टीम को बधाई।''</p>
      <p>बीसीसीआई के ट्वीट के बाद ट्विटर पर कई लोगों के साथ अखिल भारतीय महिला कांग्रेस ने उन्हें याद दिलाया की चाहर से पहले एकता बिष्ट टी-20 इंटरनेशनल में हैट्रिक ले चुकी है। अखिल भारतीय महिला कांग्रेस ने बीसीसीआई के ट्वीट को रिट्वीट करते हुए कहा, ''बीसीसीआई यह दुखद है कि आपके आंकडों में एकता बिष्ट को भुला दिया गया, जिन्होंने भारत के लिए इंटरनेशनल टी20 में पहली हैट्रिक ली थी। हां, दीपक चाहर पहले पुरुष क्रिकेटर हैं, लेकिन एकता पहली भारतीय है जिन्होंने 2012 में यह कारनामा किया था।''</p>
      <figure>
        <iframe data-src="https://twitter.com/MahilaCongress/status/1193783370368442368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ghosh_annesha/status/1193579823173472256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/KiranTom/status/1193661714400718849?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/mateshutup/status/1193819336621715456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि एकता बिष्ट ने तीन अक्टूबर 2012 को आईसीसी टी20 विश्व कप क्वॉलिफायर में श्रीलंका के खिलाफ हैट्रिक ली थी। उन्होंने इस मैच में चार ओवर में 16 रन देकर तीन विकेट चटकाए थे, जिसे भारत ने नौ विकेट से जीता था।</p>
      <p>दीपक चाहर ने रविवार को बांग्लादेश की पारी के 18वें ओवर की अंतिम गेंद और फिर 19वें ओवर की पहली दो गेंदों पर शफीउल इस्लाम, मुस्ताफिजुर रहमान और अमीनुल इस्लाम बिप्लव को आउट करके हैट्रिक पूरी की। इस विकेट से साथ ही भारत ने मैच और सीरीज अपने नाम कर ली। चाहर ने 3.2 ओवर में सात रन देकर छह विकेट लिए, जो टी-20 इंटरनेशनल क्रिकेट में सर्वश्रेष्ठ गेंदबाजी आंकड़ा है।</p>
    </article>
  </body>
</html>