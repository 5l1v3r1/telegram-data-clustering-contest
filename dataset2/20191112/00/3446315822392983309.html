<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16651-sud-vidpustiv-mera-svitlovodska-yakogo-pidozryuyut-u-rejderstvi.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Суд відпустив мера Світловодська, якого підозрюють у рейдерстві"/>
    <meta property="og:description" content="Міському голові Світловодська Валентину Козярчуку, якого підозрюють у протиправному заволодінні частиною майна підприємства «Світловодськпобут», шляхом передачі його частки з комунальної власності у приватну, суд обрав запобіжний захід – його відпустили під особисті зобов’язання. Про це повідомляють у прокуратурі області.Загалом, у рамках досудового розслідування повідомили підозру чотирьом особам – міському голові, керівнику, учаснику спільного підприємства і державному реєстратору."/>
  </head>
  <body>
    <article>
      <h1>Суд відпустив мера Світловодська, якого підозрюють у рейдерстві</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Наталка Маринець</a></address>
      <p><i>Міському голові Світловодська Валентину Козярчуку, якого підозрюють у протиправному заволодінні частиною майна підприємства «Світловодськпобут», шляхом передачі його частки з комунальної власності у приватну, суд обрав запобіжний захід – його відпустили під особисті зобов’язання. Про це повідомляють у прокуратурі області.</i><br/><br/>Загалом, у рамках досудового розслідування повідомили підозру чотирьом особам – міському голові, керівнику, учаснику спільного підприємства і державному реєстратору.</p>
      <p>Двом підозрюваним вже обрали запобіжні заходи, щодо останніх триває процедура їх обрання.</p>
      <p>Як <a href="https://www.pravda-kr.com.ua/najsvizhishe/16576-mera-svitlovodska-yakogo-pidozryuyut-u-rejderstvi-i-sluzhbovomu-pidrobleni-vidstoronili-vid-posadi.html">повідомляла</a> «КП», Козярчука відсторонили від посади на час досудового розслідування.</p>
      <p> </p>
      <p><a href="https://www.pravda-kr.com.ua/najsvizhishe/16532-meru-svitlovodska-ogolosili-pidozru-u-rejderstvi-i-sluzhbovomu-pidroblenni.html">Нагадаємо</a>, посадовець зловживав службовим становищем. Це призвело до тяжких наслідків, які поставили під загрозу початок опалювального сезону.<br/><br/>Як зазначають у прокуратурі області, за версією слідства, міський голова, у змові з групою осіб, сприяв протиправному заволодінню майном міської ради у вигляді частики 50% у статутному капіталі підприємства, шляхом службового підроблення протоколу загальних зборів учасників. Зокрема, міську раду незаконно виключили переліку учасників та позбавили її зазначеної частки, яка, в свою чергу, необгрунтовано відійшла у власність фізичної особи.<br/><br/>У поліції області уточнюють, за цими фактами інформацію внесли до Єдиного реєстру досудових розслідувань за частиною 3 статті 365-2 Кримінального кодексу «Зловживання повноваженнями особами, які надають публічні послуги», частиною 3 статті 206-2 «Протиправне заволодіння майном підприємства, установи, організації», частиною 2 статті 366 ККУ «Службове підроблення», частиною 4 статті 358 ККУ «Підроблення документів, печаток, штампів та бланків, збут чи використання підроблених документів, печаток, штампів».<br/><br/>Козярчуку загрожує покарання у вигляді позбавлення волі до 10 років із конфіскацією майна.</p>
    </article>
  </body>
</html>