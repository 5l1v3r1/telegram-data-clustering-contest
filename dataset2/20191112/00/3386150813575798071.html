<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/story-womens-kaathikheda-how-they-came-out-shame-talk-about-menstrual-cycle/"/>
    <meta property="og:site_name" content="Lokmat"/>
    <meta property="article:published_time" content="2019-11-12T00:45:32+00:00"/>
    <meta property="og:title" content="पॅड बनवणा-या काठीखेड्याल्या बायका"/>
    <meta property="og:description" content="उत्तर प्रदेशातलं एक छोटंसं खेडं. पाळी हा शब्द उच्चारताच लाजणा-या मुली, देवाचीच करणी म्हणत विषय टाळणा-या म्हाता-या बायका हे काठीखेड्यातलं वास्तव. पण बायकांनी बायकांसाठी पॅड तयार करायला सुरुवात केली आणि चित्र बदलायला सुरुवात झाली. या बदलाची गोष्ट देशात सर्वत्र पोहोचायला हवी."/>
  </head>
  <body>
    <article>
      <h1>पॅड बनवणा-या काठीखेड्याल्या बायका</h1>
      <h2>उत्तर प्रदेशातलं एक छोटंसं खेडं. पाळी हा शब्द उच्चारताच लाजणा-या मुली, देवाचीच करणी म्हणत विषय टाळणा-या म्हाता-या बायका हे काठीखेड्यातलं वास्तव. पण बायकांनी बायकांसाठी पॅड तयार करायला सुरुवात केली आणि चित्र बदलायला सुरुवात झाली. या बदलाची गोष्ट देशात सर्वत्र पोहोचायला हवी.</h2>
      <address><time datetime="2019-11-12T00:45:32+00:00">12 Nov 2019, 00:45</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>-माधवी वागेश्वरी</b>
      </p>
      <p>तामिळनाडूतील अरुणाचलम मरुगनाथम हे ‘पॅडमॅन’ म्हणून प्रसिद्ध आहेत ते ‘पिरिएड अँण्ड ऑफ सेंटन्स’ या माहितीपटात म्हणतात, ‘द स्ट्रॉँगेस्ट क्रिएचर क्रिएटेड बाय द गॉड इज नॉट लायन, नॉट एलिफण्ट, नॉट टायगर बट द गर्ल.’<br/>त्यांच्याकडून प्रेरणा घेऊन उत्तर प्रदेशमधील छोट्याशा काठीखेडा नावाच्या गावात बायकांनी बायकांसाठी कसे पॅड बनवले त्याबद्दलची ‘पिरिएड अँण्ड ऑफ सेंटन्स’ हा 2018 मधील लघु माहितीपट आहे. रायक झेहबताबची या इराणीयन अमेरिकन बाईंनी हा माहितीपट दिग्दर्शित केला आहे. 91व्या ऑस्कर सोहळ्यात या माहितीपटाला ऑस्कर पुरस्कार मिळाला होता. हा माहिती करार नेटफ्लिक्सवर उपलब्ध आहे. <br/>या माहितीपटाच्या निर्मितीसाठी लॉस एन्जलेसमधील ओकवूड शाळेतील विद्यार्थ्यांनी बाइक विकून पैसे दिले आहेत.  त्याचप्रमाणे नेहमीच प्रायोगिक आणि महत्त्वाच्या विषयांवर फिल्म निर्मितीसाठी प्रसिद्ध असणा-या  भारतीय चित्नपट निर्मात्या गुनीत मोंगा यांनीदेखील या फिल्म निर्मितीसाठी मदत केलेली आहे.<br/>हा माहितीपट जितका मासिक पाळीविषयी आहे तितकाच बायकांनी बायकांचं सबलीकरण केलं पाहिजे याबद्दलदेखील आहे. बायकांनीच बायकांची काळजी घेतली पाहिजे. एकमेकींनी एकमेकींना शरीराची लाज बाळगू नको हे समजून सांगितलं पाहिजे, निर्जंतुकीकरणाचं महत्त्व, ‘स्वत:चं शरीर स्वत:चा सन्मान’ असे कितीतरी विषय या 26 मिनिटांच्या माहितीपटात मांडलेले आहेत.<br/>जे कपडे आपण फरशी पुसायलासुद्धा घेणार नाही असे कपडे आजही काही बायका, विशेषत: गावातल्या बायका पाळीच्या दिवसांमध्ये वापरतात. ते अपवित्न रक्त आहे, देवाधर्माला चालत नाही म्हणून सुशिक्षित म्हणवल्या जाणा-या  घरात आजही मुलींना बाजूला बसवलं जातं. तर शहरात ‘आपण एरव्ही पाळत नाही; पण आता घरात गौरी गणपती आले आहेत म्हणून बाजूला बैस’, असं सुनेला प्रेमानं म्हणणा-या  सासूबाईंची संख्यादेखील मोठी आहे. एवढंच कशाला आयटीत काम करणा-या , कॉर्पोरेटमध्ये वावरणा-या  कितीतरी बायकांच्या डोक्यात पाळीबद्दलचे गैरसमज अगदी खुशाल ठाण मांडून बसलेले आहेत. त्या पार्श्वभूमीवर हा माहितीपट बघताना ‘पॅड’ म्हणजे काय तिथल्या बायकांना माहिती नाही, मुलींना ‘पिरिएड’ येतात म्हणजे काहीतरी रोग आहे असं तिथलं तरुण मुलं सांगतात तेव्हा तसं पाहू जाता आश्चर्य वाटत नाही. आपण साक्षर होतो म्हणजे काय होतो या प्रश्नानं अशा वेळी मेंदूला भगदाड पडतं.<br/>एकतर अस्वच्छ कपडे घ्यायचे, बरं ते स्वच्छ उन्हात वाळत घालायचे नाहीत. न्हाणीघरात अंधारात वाळत घालायचे. का तर घरात पुरुष असतात. त्यांच्या डोळ्याला हे दिसायला नको. पावसाळ्यात तर विचारायलाच नको. तेच ओलसर कपडे घ्यायचे. पुन्हा कपडे फेकायची पंचाईत. या माहितीपटातली एक मुलगी सांगते. ‘कपडे फेकायला इथं पडक्या जागी यावं लागतं. कोणी बघणार नाही अशा पद्धतीनं. पण मग कुत्रे  कधी कधी तोंडात पकडून गावभर फिरत बसतात तेव्हा खूप लाज वाटते.<br/>मुळातच आपल्याकडे ‘सगळं काही मोहमाया आहे’च्या नावाखाली शरीरधर्माचा अपमानच केलेला आहे. कुठलीही साधना किंवा काम करा अथवा नका करू; पण त्यासाठी शरीर सांभाळावं लागतंच. शरीरधर्म समजून घेतला तर कितीतरी प्रश्न सुटतील. त्यात बाईचं शरीर म्हणजे ‘नरकाचं दार’ म्हणत तिला अगम्य गूढ करून टाकलेलं आहेच. कशाचा नरक आणि कशाचा स्वर्ग? वैज्ञानिकद्रष्ट्या सगळ्यांनी आधी शरीरशास्त्र शिका, प्रत्येकानं आपलं शरीर समजून घ्या, असा अक्षरश: फतवा काढला तर बरं होईल, असं वाटतं. <br/>माहितीपटातल्या काठीपुरा गावतल्या साध्या निरागस मुली, पिरिएड म्हणलं तरी लाजत आहेत, जख्खड झालेल्या आजीलादेखील हे काहीतरी देवानं दिलं आहे असं वाटतं आहे. अशात काही बायका मिळून पॅड बनवायला शिकतात. बनवलेले पॅड मग दारोदार जाऊन विकतात. काही बायका तर दारसुद्धा उघडत नाहीत. दुकानादुकानात जाऊन  त्या पॅड विकतात. मुंगीच्या गतीनं का होईना; पण बदल होताना दिसतो. या पॅड बनवण्याच्या कामामुळे बायकांना रोजगार मिळाला. एक बाई म्हणते, ‘मी घरात आता पैसे कमवून आणते तर नवरा थोडी तरी इज्जत देतोय.’</p>
      <figure>
        <img src="https://d3pc1xvrcw35tl.cloudfront.net/images/686x514/kathipuratalya-bayaka_201911321594.jpg"/>
      </figure>
      <p>विशेष म्हणजे ज्यांच्याविषयी हा माहितीपट आहे त्या अर्धशिक्षित, निरक्षर अशा शेतावर काम करणा-या अत्यंत साध्या, गरीब, कष्टकरी बायका आहेत. या माहितीपटात स्नेहा नावाची एक मुलगी आहे. जिची गोष्टही या माहितीपटात आहे. तिला दिल्ली पोलिसात भरती व्हायचं आहे. ती म्हणते, ‘लग्न करून काही होत नाही. आमच्या गावातली एक मुलगी दिल्ली पोलीसमध्ये भरती झाली आज तिला सगळं गाव ओळखतं. स्वत:चं काहीतरी नावं झालं पाहिजे त्यासाठी शिकलं पाहिजे, लग्न काय केलं किंवा नाही केलं तरी फरक पडत नाही. ‘रांधा, वाढा, उष्टे काढा’ करायला थोडीच जन्म झाला आहे.’ या स्नेहाचं प्रत्येक स्वप्न पूर्ण होवो असं होऊन जातं. या माहितीपटाला ऑस्कर मिळालं तेव्हा स्नेहाचं खूप कौतुक झालं. सगळ्या गावात मिठाई वाटली गेली.<br/>विशेष म्हणजे या बायकांनी बनवलेले पॅड हे विघटनशील आहेत. सध्या बाजारात उपलब्ध असलेले मोठमोठय़ा ब्रॅण्डचे पॅड आणि त्यामुळे होणारं प्रदूषण ही आजची शहरात डोकेदुखी तयार झाली आहे. बायकांच्या  प्रत्येक बाबतीतलं हे दुष्काळात तेराव्या महिन्याचं अरिष्ट कधी संपणारे काय माहिती. तर आता, आत घालायचे सिलिकॉनपासून बनलेले कप काही मुली वापरून आपल्यामुळे प्रदूषण होऊ नये म्हणून प्रयत्न करत आहेत किंवा ज्या र्शीमंत आहेत त्या महागडे का असेनात का; पण विघटनशील पॅड वापरत आहेत. त्या तुलनेत या माहितीपटामध्ये या गावातल्या साध्या बायकांनी बनवलेले पॅड देशभर विकायला उपलब्ध व्हायला हवेत, असं सारखं वाटतं.<br/>नेटफ्लिक्सवर उपलब्ध असलेला हा माहितीपट घरात सगळ्यांनी मिळून पाहायला हवा. प्रत्येक शाळेमध्ये आणि कॉलेजमध्येदेखील तो दाखवायला हवा.</p>
      <p>
        <b>(लेखिका चित्रपट आणि दृश्य माध्यमाच्या अभ्यासक आहेत.)</b>
      </p>
      <p><b>madhavi.wageshwari@gmail.com</b><br/> </p>
      <p> </p>
      <p> </p>
    </article>
  </body>
</html>