<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/parker-je-opet-gde-treba-da-bude-uz-dankana-i-dinobilija-grizliji-i-guduric-partibrejkeri-u-teksasu-doncic-ne-moze-sam-protiv-seltiksa-video/342269"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Parker je opet gde treba da bude - uz Dankana i Đinobilija! Grizliji i Gudurić partibrejkeri u Teksasu, Dončić ne može sam protiv Seltiksa (VIDEO)"/>
    <meta property="og:description" content="Harden ubacio 39 poena u Nju Orleansu, Lenard prvi put protiv Toronta, Golden Stejt nastavlja da gubi"/>
  </head>
  <body>
    <article>
      <h1>Parker je opet gde treba da bude - uz Dankana i Đinobilija! Grizliji i Gudurić partibrejkeri u Teksasu, Dončić ne može sam protiv Seltiksa (VIDEO)</h1>
      <h2>Harden ubacio 39 poena u Nju Orleansu, Lenard prvi put protiv Toronta, Golden Stejt nastavlja da gubi</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>I poslednje član velikog trilinga San Antonio Sparsa u ovom veku je dobio čas da mu se povuče broj.</p>
      <p>Kao ranije <b>Timu Dankanu</b> i <b>Emanuelu</b> <b>Đinobiliju</b>, sinoć se Teksas poklonio i njihovom nekadašnjem saigraču <b>Toniju</b> <b>Parkeru</b>. Dres sa brojem devet je dignut pod svodove „Ej-Ti end TI centra“ u San Antoniju. Legendarni Francuz je pozdravljen ovacijama. Naravno, bili su tu <b>Tim</b> <b>Dankan</b> i <b>Manu</b> <b>Đinobili</b> koji su ranije dobili istu čast. Parker je pgotovo eomotivan bio u obraćanju <b>Gregu</b> <b>Popoviču</b>.<br/><b>„Imao sam divnog oca, ali ti si mi bio fantastičan drugi otac“</b>, rekao je <b>Parker</b>.</p>
      <figure>
        <iframe src="https://www.youtube.com/embed/NKCMKDVFlGE" width="425" height="349" data-service="Youtube" scrolling="no"/>
      </figure>
      <p>Legendarni Francuz je u San Antoniju proveo punih 17 sezona od 2001. godijne kada je draftovan kao 28. pik do 2018. godine kada se nakratko vratio u matični ASVEL, da bi karijeru završio ove godine posle jedne sezone u Šarlotu.</p>
      <p><b>Parker</b> je u Teksasu ostavio neizbrisiv trag. Zajedno sa <b>Dankanom</b> i <b>Đinobilijem</b> je formirao čuveni triling koji je San Antoniju doneo četiri titule prvaka NBA lige. Parker je bio MVP finala 2007. godine, šest puta biran u ol-star tim, sa 27.276 poena je drugi strelac u istoriji kluba (iza <b>Dankana</b>), a sa 6.829 asistencija ubedljivo najbolji asistent u istoriji Sparsa.</p>
      <p><b>Parkerova</b> žurka u Teksasu ipak nije završena idealno pošto domaći tim nije uspeo da savlada goste iz Memfisa. Grizliji su slavili 113:109. Već posle prve četvrtine je bilo čak 13 razlike za Memfis. San Antonio je uspeo da se vrati u igru u poslednjoj četvrtini, ali je <b>Krauder</b> vezao poene kojima je prelomio pitanje pobednika. Srpski reprezentativac <b>Marko Gudurić</b> je za 12 minuta na parketu ubacio pet poena uz šut iz igre 2/3. Najefikasniji u pobedničkom timu je bio <b>Džeren</b> <b>Džekson</b> sa 24 poena, <b>Oldridž</b> je kod domaćina ubacio 19.</p>
      <p>Ni 34 poena <b>Luke</b> <b>Dončića</b> nisu pomogla Dalasa u Bostonu. Prejaki Seltiksi su slavili 116:106. Vodili su skoro ceo meč, ali su dozvolili Dalasu da se u poslednjoj četvrtini vrati u egal i da čak povede šest minuta pre kraja. Najviše zahvaljujući <b>Dončiću</b>. Ipak, Boston je serijom 17:2 na krilima <b>Kembe</b> <b>Vokera</b> priveo meč kraju. Inače, <b>Boban</b> <b>Marjanović</b> nije ulazio u igru kod Maveriksa.</p>
      <p><b>Kavaj</b> <b>Lenard</b> je prvi put zaigrao protiv Toronta kojem je prošle sezone doneo titulu. Sada kao adut Los Anđeles Klipersa u borbi za prsten. <b>Lenard</b> je imao skroman učinak od 12 poena protiv bivšeg kluba, ali je zato <b>Lu</b> <b>Vilijams</b> bio raspoložen koji je ubacio 21. Vodio je Toronto u većem delu prvog poluvremena, dobro se držao i na početku drugog, a onda su Klipersi dodali gas. Zategli su odbranu u poslednjoj četvrtini kada su primili samo 10 poena i na krilima <b>Vilijamsa</b>, <b>Herela</b> i <b>Lenarda</b> slavili sa rutinskih 10 razlike.</p>
      <p><b>Džejms Harden</b> je bio najefikasniji košarkaš večeri u NBA ligi pošto je u pobedi Hjustona u Nju Orleansu ubacio čak 39 poena.</p>
      <p>
        <b>NBA – rezultati</b>
      </p>
      <p>Detroit – Minesota 114:120<br/>/Kenard 25 – Vigins 33/</p>
      <p>Boston – Dalas 116:106<br/>/Voker 29 – Dončić 34/</p>
      <p>San Antonio – Memfis 109:113<br/>/Oldridž 19 – Džekson 24/</p>
      <p>Nju Orleans – Hjuston 116:122<br/>/Redik 24 – Harden 39/</p>
      <p>Golden Stejt - Juta 108:122<br/>/Rasel 33 – Gober 25/</p>
      <p>Los Anđeles Klipers – Toronto 98:88<br/>/Vilijams 21 – Sijakam 16/</p>
      <figure>
        <img src="https://mozzartsport.com/upload/CKEditor/11.11.2019/zapad1.jpg"/>
      </figure>
      <figure>
        <img src="https://mozzartsport.com/upload/CKEditor/11.11.2019/istoka.jpg"/>
      </figure>
      <p>(FOTO: reuters)</p>
      <figure>
        <img src="https://mozzartsport.com/upload/CKEditor/11.11.2019/5.1%20Paspalj%201080x1080.jpg"/>
      </figure>
      <p> </p>
    </article>
  </body>
</html>