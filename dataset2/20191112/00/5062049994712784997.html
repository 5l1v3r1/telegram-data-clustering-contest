<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10678--nadala-na-tiskovce-rozhodil-novinar-je-to-kravina-ukoncil-podivny-rozhovor-spanel"/>
    <meta property="og:site_name" content="Tenisový svět"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Nadala na tiskovce rozhodil novinář. Je to kravina, ukončil podivný rozhovor Španěl"/>
    <meta property="og:description" content="Zápas, turnaj, Roger Federer či změny v Davis Cupu. To jsou témata, na která Rafael Nadal odpovídá na většině tiskových konferencí. Po prohře v úvodním utkání na Turnaji mistrů se ale musel zkušený Španěl vypořádat s poněkud záludnou otázkou."/>
  </head>
  <body>
    <article>
      <h1>Nadala na tiskovce rozhodil novinář. Je to kravina, ukončil podivný rozhovor Španěl</h1>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>
        <b>Zápas, turnaj, Roger Federer či změny v Davis Cupu. To jsou témata, na která Rafael Nadal odpovídá na většině tiskových konferencí. Po prohře v úvodním utkání na Turnaji mistrů se ale musel zkušený Španěl vypořádat s poněkud záludnou otázkou.</b>
      </p>
      <p>„Upřímně, ptáte se mě na tohle? Je to vážná otázka, nebo vtip?“ reagoval Rafael Nadal na dotaz novináře po svém úvodním vystoupení na Turnaji mistrů v Londýně, kde podlehl Alexanderu Zverevovi 2:6 a 4:6.</p>
      <p>Tazatelem nebyl nikdo jiný než velezkušený italský novinář Ubaldo Scanagatta, který má na svém kontě účast z více než stovky grandslamů a mnoha dalších akcí. Známého žurnalistu zajímalo, jestli za nevýrazným výkonem Nadala stojí jeho nedávná svatba. Nezeptal se ale příliš šikovně, spíše se do otázky zamotal.</p>
      <p>Reakce Nadala byla podobně zvláštní. Místo standardního postupu, kdy by se kvůli citlivosti tématu například odmítl vyjádřit a požádal by o další otázku, dvanáctinásobný vítěz Roland Garros nejprve stručně zmínil, že jeho osobní život je stabilní a normální. Pak otočil a sám se dotyčného novináře zeptal, jak dlouho je se svou ženou. „Letos to bude třicet let,“ odpověděl Scanagatta.</p>
      <p>Nadal se už Italovým zájmem dlouho nezdržoval. „Ok, ok. Přesuneme se k otázkám ve španělštině, protože toto je kravina. Děkuji mnohokrát,“ zakončil své povídání v anglické části oficiální tiskové konference, která patřila k těm nejpodivnějším z celé letošní sezóny.</p>
      <figure>
        <iframe data-src="https://twitter.com/josemorgado/status/1194113532117344257?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Marek Bartošík, foto: Twitter – Sphera Sports</footer>
    </article>
  </body>
</html>