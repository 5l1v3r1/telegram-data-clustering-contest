<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697924/%D9%85%D8%B1%D8%A7%D8%AC%D8%B9%D9%87-%D8%A8%DB%8C%D8%B4-%D8%A7%D8%B2-2-%D9%87%D8%B2%D8%A7%D8%B1-%D8%A8%DB%8C%D9%85%D8%A7%D8%B1-%D8%A8%D9%87-%D8%A7%D9%88%D8%B1%DA%98%D8%A7%D9%86%D8%B3-%D8%A8%D9%87-%D8%AF%D9%84%DB%8C%D9%84-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="مراجعه بیش از 2 هزار بیمار به اورژانس به دلیل آلودگی هوا"/>
    <meta property="og:description" content="سخنگوی سازمان اورژانس کشور گفت: طی چند روز گذشته به دلیل بروز آلودگی هوا ۲۱۶۰ نفر به دلیل مشکلات قلبی و تنفسی به اورژانس پیش بیمارستانی و بیمارستانی مراجعه کرده‌اند."/>
  </head>
  <body>
    <article>
      <h1>مراجعه بیش از 2 هزار بیمار به اورژانس به دلیل آلودگی هوا</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036122_214.jpg"/>
      </figure>
      <p>سخنگوی سازمان اورژانس کشور گفت: طی چند روز گذشته به دلیل بروز آلودگی هوا ۲۱۶۰ نفر به دلیل مشکلات قلبی و تنفسی به اورژانس پیش بیمارستانی و بیمارستانی مراجعه کرده‌اند.</p>
      <p>به گزارش ایسنا، مجتبی خالدی سخنگوی سازمان اورژانس کشور با اشاره به توصیه‌های اورژانس برای ایام آلودگی هوا اظهار کرد: در چند روز گذشته میزان آلاینده‌ها و ذرات معلق هوای کشور بیش از حد مجاز شده و تعداد ۲۱۶۰ بیمار قلبی- تنفسی به اورژانس پیش بیمارستانی و بیمارستانی استان‌های اصفهان، البرز، تهران، قزوین، قم و مرکزی مراجعه کرده‌اند. از این تعداد ۷۵۶ مورد بیمار تنفسی و ۱۴۰۴ مورد قلبی به اورژانس مراجعه کرده‌اند.</p>
      <p>او ادامه داد: در هنگام بروز آلودگی هوا تمامی مراکز درمانی و پایگاه‌های اورژانس پیش بیمارستانی در آمادگی کامل به سر می‌برند، زیرا در این ایام میزان مراجعه بیماران قلبی- تنفسی به اورژانس رشد چشمگیری پیدا می‌کند.</p>
      <p>سخنگوی سازمان اورژانس کشور تأکید کرد: در هنگام بروز آلودگی هوا اورژانس اقدام به استقرار اتوبوس آمبولانس و آمبولانس در میادین و خیابان‌های اصلی شهرهای درگیر می‌کند و به صورت لحظه‌ای سایت‌های هواشناسی معتبر را مورد رصد و ارزیابی قرار می‌دهد.</p>
      <p>خالدی گفت: در هنگام بروز آلودگی هوا و هشدار از سوی سازمان هواشناسی اورژانس از طریق سامانه MCMC میزان مراجعات تنفسی و قلبی را رصد و به صورت لحظه‌ای پایش می‌کند.</p>
      <p>او افزود: به شهروندان و به خصوص گروه‌های پر خطر توصیه می‌شود در هنگام بروز آلودگی هوا از هر گونه فعالیت ورزشی خودداری نمایند و تا حد امکان از رفت و آمد غیر ضروری در سطح شهر و هوای آزاد خودداری کنند.</p>
      <p>سخنگوی سازمان اورژانس کشور ادامه داد: ما به بیماران قلبی، تنفسی و به ویژه مبتلایان به عارضه آسم توصیه می‌کنیم که از فعالیت در فضای باز خودداری کنند و تا حد امکان در منزل بمانند.</p>
      <p>
        <b>افزایش ابتلا به بیماری آسم در بین کودکان در زمان بروز آلودگی هوا</b>
      </p>
      <p>او گفت: استنشاق هوای آلوده سرعت ابتلا به بیماری آسم را در بین کودکان افزایش می‌دهد به همین دلیل کودکان باید در هنگام آلودگی هوا در منزل بمانند.</p>
      <p>خالدی با اشاره به اینکه در هنگام بروز آلودگی هوا ممکن است افراد مبتلا به خشکی دهان و عطش شوند، گفت: افراد باید به میزان کافی آب مصرف کنند تا دستگاه گوارش شست و شو یابد.</p>
      <p>سخنگوی سازمان اورژانس کشور یادآوری کرد: شیر، میوه‌ و سبزیجات برای مقابله با آلودگی هوا مؤثر هستند و بهتر است افراد مصرف نوشابه‌های گازدار و تنقلات کم ارزش را حذف کنند</p>
      <p>براساس گزارش روابط عمومی سازمان اورژانس کشور، خالدی بیان کرد: اگر مجبور به فعالیت در فضای باز در هنگام آلودگی هوا هستند باید پس از مراجعه به منزل دست و صورت خود را به طور کامل با آب و صابون شست و شو دهند و در حد امکان پس از بازگشت به منزل دوش بگیرند.</p>
    </article>
  </body>
</html>