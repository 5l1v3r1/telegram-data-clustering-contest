<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/u-baru-je-neko-pritisnuo-dugme-off-vil-hecer-ugasio-mornar/342326"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="U Baru je neko pritisnuo dugme „off“: Vil Hečer ugasio Mornar"/>
    <meta property="og:description" content="Crnogorski predstavnik poražen i u petom kolu FIBA Lige šampiona"/>
  </head>
  <body>
    <article>
      <h1>U Baru je neko pritisnuo dugme „off“: Vil Hečer ugasio Mornar</h1>
      <h2>Crnogorski predstavnik poražen i u petom kolu FIBA Lige šampiona</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Pričali su u Baru da nije lepo videti Mornar na dnu tabele Grupe C FIBA lige šampiona, a od večeras pogled je još maglovitiji. Tim <b>Mihaila Pavićevića</b> pretrpeo je još jedan poraz, peti u takmičenju na isto toliko utakmica, ovoga puta od Pesisterija i skoro da je izgubio šanse da se probije u narednu fazu takmičenja – 65:73.</p>
      <p>Crnogorski predstavnik je tri i po četvrtine kontrolisao dešavanja na parketu dvorane „Topolica“, a onda se neobjašnjivo uglasio. Kao da je neko na prekidaču pritisnuo dugme „off“,  domaćin je stao, što je bilo dovoljno iskusnom sastavu sa juga Grčke da slavi i posle neuspeha od Tenerifa i Nižnji Novgoroda popravi šanse za plasman dalje.</p>
      <p>Persiteri je ka slavlju vukao <b>Vilijam Hečer</b>. Bivši košarkaš Partizana ubacio je 23 poena i uz po dva skoka i dve asistencije bio najzaslužniji za bodove. <b>Hečera</b> je pratio afrički dvojac <b>Kingsli Moses - Janik Moreira</b>. Reprezentativac Nigerije brojao je do 13, a momak iz Angole doprineo sa deset poena.</p>
      <p>Kod Mornara je bolji od ostalih bio, po običaju, <b>Džejkob Pulen</b> (16 poena), bivši centar Partizana Uroš Luković ubacio je osam, a nekadšanje krilo Crvene zvezde <b>Milko Bjelica</b> pet poena.</p>
      <p>Priliku da se rehabilituje od ovog neuspeha Mornar će imati u narednom kolu ABA lige, u nedelju protiv Zadra, ali pred praznim tribinama „Topolice“.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/WQ68rnlnpx0" width="425" height="349" data-service="Youtube" scrolling="no"/>
      </figure>
      <p><b>FOTO</b>: <b><a href="https://www.aba-liga.com/gallery.php#nanogallery/nanoGallery/1068/0_1"><i>ABA league/Mornar/Medija Pro</i></a></b></p>
    </article>
  </body>
</html>