<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/recensioni/cooler-master-mm710-recensione.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Cooler Master MM710, la recensione"/>
    <meta property="og:description" content="Cooler Master prova il design a griglia per il suo nuovo gaming mouse, l'MM710: pesa appena 53 grammi, ma ha anche altre qualità? Ecco la nostra recensione. La recensione del Cooler Master MM710 m..."/>
  </head>
  <body>
    <article>
      <h1>Cooler Master MM710, la recensione</h1>
      <h2>Cooler Master prova il design a griglia per il suo nuovo gaming mouse, l'MM710: pesa appena 53 grammi, ma ha anche altre qualità? Ecco la nostra recensione</h2>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://multiplayer.it/account/utente/23/manga-warrior/articoli/" target="_blank">Tommaso Pugliese</a></address>
      <h3>Indice</h3>
      <ul>
        <li>
          <a href="https://multiplayer.it/recensioni/cooler-master-mm710-recensione.html#design-prezzo-e-caratteristiche">Design, prezzo e caratteristiche</a>
        </li>
        <li>
          <a href="https://multiplayer.it/recensioni/cooler-master-mm710-recensione.html#prova-su-strada">Prova su strada</a>
        </li>
        <li>
          <a href="https://multiplayer.it/recensioni/cooler-master-mm710-recensione.html#commento">Commento</a>
        </li>
      </ul>
      <p>La <b>recensione del Cooler Master MM710</b> mette al centro della discussione un elemento non sempre considerato quando si valuta l'acquisto di un <b>mouse</b> da gaming, ovverosia il <b>peso</b>. Ci troviamo infatti di fronte a un dispositivo dal design per molti versi estremo, sebbene non propriamente originale, che presenta una connotazione a griglia sia nella parte superiore che sui lati e sul fondo. Il motivo è semplice: ridurre la massa dell'apparecchio cercando al contempo di conservare aspetti come la compattezza e la resistenza.</p>
      <figure>
        <img src="https://multiplayer.net-cdn.it/thumbs/images/2019/10/25/cooler-master-mm170_2_jpg_1400x0_q85.jpg"/>
      </figure>
      <p>Possiamo dire fin da subito che il mix appare riuscito: nonostante l'estetica in stile groviera, l'MM710 rivela una certa robustezza, le plastiche non sono sottili (sebbene quelle dei <b>tasti</b> principali diano tale impressione) ed è dunque possibile godere di una <b>leggerezza</b> estrema, quasi dimenticandosi di star pilotando il mouse mentre lo si utilizza... non fosse per l'inevitabile <b>cavo</b> USB. I progettisti Cooler Master hanno tuttavia fatto del loro meglio perché il filo non pregiudicasse in alcun modo i punti di forza del prodotto, spingendo forte sulla sua duttilità anche grazie alla copertura in nylon.</p>
      <figure>
        <img src="https://multiplayer.net-cdn.it/thumbs/images/2019/10/25/cooler-master-mm170_4_jpg_1400x0_q85.jpg"/>
      </figure>
      <anchor name="design-prezzo-e-caratteristiche">
        <h3>Design, prezzo e caratteristiche</h3>
        <p>Completamente nero, con uno <b>scroller</b> in gomma dalle scanalature oblique in stile pneumatico, il Cooler Master MM710 è un mouse pensato principalmente per destrimani ma adattabile anche ai mancini per via delle forme simmetriche, che presenta un totale di sei tasti: i due principali, lo scroller, il pulsante per il cambio della <b>sensibilità</b> e il tradizionale doppio input programmabile sul lato interno.<br/><br/>Parliamo dunque di una connotazione gaming "leggera" per un dispositivo che si presta molto bene a qualsiasi altro utilizzo, dalla semplice navigazione web al fotoritocco, complice un'eccellente precisione del sensore ottico.</p>
        <figure>
          <img src="https://multiplayer.net-cdn.it/thumbs/images/2019/10/26/cooler-master-mm170_1_jpg_1400x0_q85.jpg"/>
        </figure>
        <p>In vendita al <b>prezzo</b> di 55,90 euro, l'MM710 vanta <b>caratteristiche</b> molto interessanti per la fascia di appartenenza. Oltre al particolare design a nido d'ape, infatti, include due switch <b>OMRON</b> per i pulsanti principali che garantiscono qualcosa come 20 milioni di click e un sensore ottico Pixart con sensibilità regolabile a sette step, fino a 16.000 DPI.<br/><br/>Il già citato cavo, della lunghezza di 1,8 metri, utilizza soluzioni tecniche che gli consentono di offrire insieme leggerezza e facilità di torsione, evitando di esercitare qualsivoglia spinta nei confronti del mouse. Insomma, in termini di rapporto qualità / prezzo non ci si può davvero lamentare.</p>
        <figure>
          <img src="https://multiplayer.net-cdn.it/thumbs/images/2019/10/26/cooler-master-mm170_5_jpg_1400x0_q85.jpg"/>
        </figure>
        <anchor name="prova-su-strada">
          <h3>Prova su strada</h3>
          <p>La prima cosa che viene in mente guardando il design dell'MM710 è chiaramente la possibilità che la soluzione a nido d'ape possa rappresentare un problema durante le giornate più calde e/o sul lungo periodo, per via dell'inevitabile accumulo di <b>grasso</b> e <b>sporcizia</b> nei fori.<br/><br/>I componenti interni sono tuttavia protetti da schizzi e polvere, dunque è come se ci fossero due gusci distinti e separati, esterno e interno, per una maggiore sicurezza e affidabilità d'uso. Inoltre, com'è ovvio che sia, nessun mouse è immune allo sporco.</p>
          <figure>
            <img src="https://multiplayer.net-cdn.it/thumbs/images/2019/10/25/cooler-master-mm170_3_jpg_1400x0_q85.jpg"/>
          </figure>
          <p>Purtroppo il feedback dei tasti principali non ci ha convinto appieno, è molto leggero e spesso basta un semplice movimento della mano per cliccare senza volerlo. Dopo qualche incertezza iniziale, le sensazioni rispetto allo scroller sono invece positive: ha un buon peso ed è piuttosto silenzioso nello scorrimento.<br/><br/>Il cavo effettivamente non intralcia il movimento del mouse e la sensazione di leggerezza è notevole. Utilizzando il software gratuito <a href="https://www.coolermaster.com/downloads/">Portal</a> è inoltre possibile modificare tantissime <b>regolazioni</b>, creare <b>macro</b> e impostare <b>preset</b> da richiamare all'occorrenza: un extra di grande valore.</p>
          <figure>
            <img src="https://multiplayer.net-cdn.it/thumbs/images/2019/10/26/cooler-master-mm170_jpg_1400x0_crop_upscale_q85.jpg"/>
          </figure>
          <p>Abbiamo utilizzato il Cooler Master MM710 per diversi giorni, con un bel po' di lavoro d'ufficio e fotoritocco, prima di dedicare qualche ora a verificarne le capacità in ambito gaming. Ebbene, il dispositivo si comporta esattamente come da aspettative, garantendo precisione, reattività e un set di funzioni base ben collaudate.<br/><br/>In <a href="https://multiplayer.it/giochi/gears-of-war-5-per-pc.html">Gears 5</a> abbiamo apprezzato la leggerezza del mouse ai fini del puntamento, anche per i colpi dalla distanza, e lo stesso identico discorso può essere fatto per <a href="https://multiplayer.it/giochi/apex-legends-per-pc.html">Apex Legends</a>: si spara bene, nonostante il feedback leggero dei tasti, e la gestione del reticolo di mira è sempre ottima.</p>
          <hr/>
          <anchor name="commento">
            <ul>
              <li>Versione testata <br/><b>PC Windows</b></li>
              <li>Prezzo <br/><b>55,90 €</b></li>
            </ul>
            <h4>Verdetto di Multiplayer.it:  8.0</h4>
            <p>Il Cooler Master MM710 è un mouse da gaming molto interessante per via della sua caratteristica principale, ovverosia il design a nido d'ape che rende il dispositivo leggerissimo: appena 53 grammi, cavo escluso. Se non cercate un apparecchio volutamente pesante e stabile, magari con contrappesi regolabili, si tratta dunque di un prodotto piuttosto valido, capace di offrire caratteristiche di tutto rispetto a un prezzo competitivo. Potreste trovare i tasti principali troppo leggeri e preoccuparvi del possibile accumulo di sporco nei fori, ma in generale l'esperimento dell'azienda taiwanese ci sembra più che riuscito.</p>
            <h4>PRO</h4>
            <ul>
              <li>Leggerissimo eppure robusto</li>
              <li>Caratteristiche di tutto rispetto</li>
              <li>Prezzo competitivo</li>
            </ul>
            <h4>CONTRO</h4>
            <ul>
              <li>Tasti principali un po' leggerini</li>
              <li>Si accumulerà sporco nei fori?</li>
            </ul>
          </anchor>
        </anchor>
      </anchor>
    </article>
  </body>
</html>