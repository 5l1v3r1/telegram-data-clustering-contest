<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/delfini-krecu-u-pohod-na-svetsku-ligu-holandani-prva-meta/342277"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Delfini kreću u pohod na Svetsku ligu, Holanđani prva meta"/>
    <meta property="og:description" content="Srbija želi odbranu titule osvojene prethodnog juna u Beogradu"/>
  </head>
  <body>
    <article>
      <h1>Delfini kreću u pohod na Svetsku ligu, Holanđani prva meta</h1>
      <h2>Srbija želi odbranu titule osvojene prethodnog juna u Beogradu</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Vaterpolisti Srbije se verovatno još uvek sa osmehom prisećaju osvojenog trofeja u Svetskoj ligi na Tašmajdanu, a već je vreme da se krene u nove avanture. Pre svega pet meseci, po neverovatnom pljusku u prestonici naše zemlje, Delfini su zaronili i došli do trofeja protiv Hrvatske u neverovatnom susretu. Već večeras u Hagu, krenuće u bitke za novo zlato protiv Holandije (20.00).</p>
      <p>Orlovi se uz Holandiju, nalaze u grupi upravo sa reprezentacijom Hrvatske, a prve dve ekipe obezbediće prolazak u narednu fazu. Delfini su se okupili još juče, kada su imali prvi trening, a još jedan će imati pred početak same utakmice u Holandiji.</p>
      <p>Selektor <b>Dejan</b> <b>Savić</b> ističe da pred večerašnji duel treba obratiti dodatnu pažnju, jer iako je na Srbiji breme favorita, Holandija može da napravi iznenađenje.<br/><b>„Lepo je da vidimo, treniramo i odigramo susretu u kojem smo favoriti. Ipak, na Holandiju treba obratiti dodatnu pažnju. Vodi ih njihov velikan, Van der Mer, dosta se ulaže u vaterpolo u njihovoj zemlji i pokušaće da na kvalifikacionom turniru u Roterdamu izbore olimpijsku vizu. To neće biti lako, ali se jasno vidi da žele napred. Mi ćemo imati sastanak, a igrači će znati plan rada do Tokija. Do kraja godine nas očekuje početak priprema za Evropsko prvenstvo, turneja po Americi i susret sa Hrvatskoj u Svetskoj ligi“</b>, istakao je <b>Savić</b>.</p>
      <p>On će za večerašnji meč protiv Holanđana moći da računa na sledeći sastav: <b>Gojko</b> <b>Pijetlović</b> (Oradea), <b>Stefan</b> <b>Živojinović</b> (Olimpijakos), <b>Dušan</b> <b>Mandić</b> (Pro Reko), <b>Nikola</b> <b>Dedović</b> (Špandau 04), <b>Sava</b> <b>Ranđelović</b> (OSC), <b>Miloš</b> <b>Ćuk</b> (Mladost), <b>Duško</b> <b>Pijetlović</b> (Solnok), <b>Nemanja</b> <b>Vico</b> (Trijestina), <b>Milan</b> <b>Aleksić</b> (Barseloneta), <b>Nikola</b> <b>Jakšić</b> (Ferencvaroš), <b>Filip</b> <b>Filipović</b> (Pro Reko), <b>Andrija</b> <b>Prlainović</b> (OSC) i <b>Stefan</b> <b>Mitrović</b> (Olimpijakos).</p>
      <p>Optimizam stiže i od reprezentativaca naše zemlje, tako <b>Sava</b> <b>Ranđelović</b> ističe da večeras očekuje pobedu.<br/><b>„Holandija je sve bolja, ali u ovom trenutku su iza nas. U ovom susretu apsolutno sve zavisi od naše igre. Bilo bi lepo da pobedom počnemo olimpijsku reprezentativnu sezonu i nadam se da će tako i biti“</b>, istakao je <b>Ranđelović</b>.</p>
      <p>
        <b>SVETSKA LIGA - 1. KOLO</b>
      </p>
      <p>
        <b>Grupa A</b>
      </p>
      <p><b>Utorak</b><br/>18.30: Grčka - Italija</p>
      <figure>
        <img src="https://mozzartsport.com/upload/CKEditor/12.11.2019/a1aaaaaaaaaaaaGRUPAA.PNG"/>
      </figure>
      <p>
        <b>Grupa B</b>
      </p>
      <p><b>Utorak</b><br/>18.30: Mađarska - Rusija</p>
      <figure>
        <img src="https://mozzartsport.com/upload/CKEditor/12.11.2019/a1aaaaaaaGRUPAAAB.PNG"/>
      </figure>
      <p>
        <b>Grupa C</b>
      </p>
      <p><b>Utorak</b><br/>20.00: Holandija - Srbija</p>
      <figure>
        <img src="https://mozzartsport.com/upload/CKEditor/12.11.2019/a1aaaaaaaaaaaGRUPAAC.PNG"/>
      </figure>
      <p>
        <b>Grupa D</b>
      </p>
      <p><b>Utorak</b><br/>18.00: Crna Gora - Ukrajina</p>
      <figure>
        <img src="https://mozzartsport.com/upload/CKEditor/12.11.2019/a1aaaaaaaGRUPAAD.PNG"/>
      </figure>
      <p>
        <b>Foto: </b>
        <i>MN Press</i>
      </p>
      <figure>
        <img src="https://mozzartsport.com/upload/CKEditor/11.11.2019/2.jpg"/>
      </figure>
    </article>
  </body>
</html>