<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/autoritatile-din-coreea-de-sud-retin-la-sol-13-aeronave-boeing-737-dupa-ce-au-descoperit-defectiuni-18573875"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Autorităţile din Coreea de Sud reţin la sol 13 aeronave Boeing 737, după ce au descoperit defecţiuni"/>
    <meta property="og:description" content="Ministerul Transporturilor şi Infrastructurii din Coreea de Sud a descoperit fisuri la 13 aeronave Boeing 737 şi a luat decizia de a le reţine la sol, informează publicaţia coreeană Hankyoreh."/>
  </head>
  <body>
    <article>
      <h1>Autorităţile din Coreea de Sud reţin la sol 13 aeronave Boeing 737, după ce au descoperit defecţiuni</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/laura-albu" target="_blank">Laura Albu</a></address>
      <h3>Autorităţile din Coreea de Sud reţin la sol 13 aeronave Boeing 737, după ce au descoperit defecţiuni</h3>
      <p>Ministerul Transporturilor şi Infrastructurii din Coreea de Sud a descoperit fisuri la 13 aeronave Boeing 737 şi a luat decizia de a le reţine la sol, informează publicaţia coreeană Hankyoreh.</p>
      <p>Avioanele sunt deţinute de patru companii aeriene coreene: Korean Air are 5 avioane, Jin Air 3 avioane, Jeju Air 3 avioane şi Easta Jet 2 avioane.</p>
      <p>În total, în Coreea de Sud există 150 de aeronave Boeing 737, iar dintre acestea 100 de avioane au fost inspectate.</p>
      <p>Deşi lucrările de reparaţie şi înlocuire sunt în desfăşurare, acestea durează aproximativ 2 săptămâni pentru fiecare avion, ceea ce înseamnă că toate cele 13 avioane nu vor fi funcţionale până la începutul anului viitor.</p>
      <p>Administraţia federală a aviaţiei americane a solicitat inspecţii la începutul lunii trecute, după care Boeing a expediat o echipă de ingineri în Coreea de Sud. Guvernul sud-coreean examinează în prezent intenţia de a analiza în comun cauzele fisurilor alături de SUA.</p>
      <p>Printre companiile care au reţinut la sol mai multe aeronave Boeing 737 după ce au descoperit fisuri în zona îmbinării aripilor cu fuselajul se numără Southwest Airlines, American Airlines Group, Ryanair şi Qantas.</p>
    </article>
  </body>
</html>