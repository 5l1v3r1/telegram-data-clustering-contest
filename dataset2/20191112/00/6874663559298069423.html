<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773539,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="אנגולר ונצ'רס גייסה 41 מיליון דולר בקרן ראשונה להשקעות סיד"/>
    <meta property="og:description" content="את הקרן הקים גיל דיבנר, בכיר לשעבר בקרנות ג'נסיס וג'מיני הישראליות. אנגולר כבר השקיעה ב-12 חברות בשנתיים האחרונות במהלכן פעלה מתחת לרדאר"/>
  </head>
  <body>
    <article>
      <h1>אנגולר ונצ'רס גייסה 41 מיליון דולר בקרן ראשונה להשקעות סיד</h1>
      <h2>את הקרן הקים גיל דיבנר, בכיר לשעבר בקרנות ג'נסיס וג'מיני הישראליות. אנגולר כבר השקיעה ב-12 חברות בשנתיים האחרונות במהלכן פעלה מתחת לרדאר</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">סופי שולמן</a></address>
      <p>אנגולר ונצ'רס השלימה גיוס של 41 מיליון דולר מגופים מוסדיים בארה"ב לקרן הראשונה שלה שתתמחה בהשקעות סיד. את הקרן הקים ומוביל גיל דיבנר, לשעבר בכיר בקרנות ג'נסיס וג'מיני הישראליות שהוביל את ההשקעות בסייסנס וג'יי פרוג, שניים מהיוניקורנים המקומיים המבטיחים ביותר.</p>
      <p>התוכנית המקורית הייתה לגייס 25 מיליון דולר, אך דיבנר הרחיב את הקרן לאור הביקוש. לצד גופים מוסדיים השקיעו בקרן גם מספר גופי פמילי אופיס וקרנות של שתי אוניברסיטאות בארה"ב.</p>
      <p>הקרן תתמקד בהשקעות בשלבים ראשונים בחיי חברות סטארט-אפ עם דגש על טכנולוגיות דיפ טק (deep tech). חברות כגון אלה נוהגות לפתח מוצרים שמתבססים על טכנולוגיות ופיתוחים מתקדמים שמתבססים לרוב על פטנטים ייחודיים. עם זאת מדובר בחברות שלוקח להן זמן רב יותר מהממוצע עד שהן מגיעות לבשלות. הקרן תשקיע בין 250 אלף דולר ל-1.5 מיליון דולר בכל חברה כזו.</p>
      <figure>
        <img src="https://images1.calcalist.co.il/PicServer2/20122005/469625/IN1.jpg_L.jpg"/>
        <figcaption>אנגולר השלימה גיוס ראשון של 41 מיליון דולר לקרן שלה</figcaption>
      </figure>
      <p>הקרן פועלת מתחת לרדאר כבר קרוב לשנתיים וביצעה השקעות ב-12 חברות סטארט-אפ, אחדות מהן בישראל. בין ההשקעות של הקרן גם סטארט-אפ חדש שהקים אלדד פרקש, ממייסדי סייסנס. ארבע מתוך החברות שאנגולר הייתה המשקיע הראשון בהן, כבר השלימו גיוסי המשך.</p>
      <p>הקרן אינה ממוקדת באזור גאוגרפי מסוים והשקיעה עד היום גם בחברות אירופיות וגם בחברה מהונג קונג. על פי דיבנר, הבחינה מתבצעת על פי טכנולוגיה בלבד, אם כי היכרותו הקרובה עם האקוסיסטם הישראלי מטה את הכף מעט לטובת החברות הישראליות. בשנים הקרובות מתכננת הקרן לבצע בין 5 ל-7 השקעות בשנה. אף שדיבנר הוא השותף היחידי בקרן (GP) הוא עובד בסיוע של צוות יועצים עימם נמנה אלדד פרקש מסייסנס ופרד סיימון, מייסד ג'ייפרוג.</p>
    </article>
  </body>
</html>