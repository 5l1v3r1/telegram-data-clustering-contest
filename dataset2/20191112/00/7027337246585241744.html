<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698024/%D9%BE%D8%A7%DB%8C%D8%A7%D9%86-%D9%82%D8%B1%D8%A7%D8%B1%D8%AF%D8%A7%D8%AF-%D8%A7%D8%AC%D8%A7%D8%B1%D9%87-%D8%A7%D8%B1%D8%AF%D9%86-%D8%B2%D9%85%DB%8C%D9%86%E2%80%8C%D9%87%D8%A7%DB%8C%D8%B4-%D8%B1%D8%A7-%D8%A7%D8%B2-%D8%A7%D8%B3%D8%B1%D8%A7%D8%A6%DB%8C%D9%84-%D9%BE%D8%B3-%DA%AF%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="پایان قرارداد اجاره: اردن زمین‌هایش را از اسرائیل پس گرفت"/>
    <meta property="og:description" content="در سال 2018، اردن اعلام کرد که تمایلی به تمدید قرارداد ندارد و این موضع به نوعی نشانگر افزایش دلسردی در روابط دیپلماتیک بین دو کشور است."/>
  </head>
  <body>
    <article>
      <h1>پایان قرارداد اجاره: اردن زمین‌هایش را از اسرائیل پس گرفت</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>در سال 2018، اردن اعلام کرد که تمایلی به تمدید قرارداد ندارد و این موضع به نوعی نشانگر افزایش دلسردی در روابط دیپلماتیک بین دو کشور است.</b>
      </p>
      <p>اردن پس از 25 سال دو منطقه مرزی خود را  از اسرائیل پس گرفت.</p>
      <p>قرارداد اجاره 25 ساله بین اسرائیل و اردن بر سر مناطق مرزی این کشور به پایان رسید و این  مناطق از حاکمیت اسرائیل خارج شد. رویترز در این باره نوشت: "به همین دلیل کشاورزان اسرائیلی در سال جاری در مرز اردن برداشت تلخی را تجربه کردند".</p>
      <p>به گزارش عصر ایران به نقل از رویترز، طبق توافق‌نامه صلح اسرائیل- اردن  (وادی عربه) 1994 دو منطقه مرزی "الباقوره" و "الغمر" اردن به مدت 25 سال به اجاره اسرائیل واگذار شد که در اختیار مالکان و کشاورزان اسرائیل قرار داشت هم اکنون به حاکمیت اردن بازگشت. مساحت منطقه "الباقوره" حدود 6 هزار هکتار  و مساحت منطقه "الغمر" بیش از 4 هزار هکتار است.</p>
      <p>بالا رفتن پرچم اردن در مناطق مرزی- این مناطق تا روز یکشنبه به مدت 25 سال در اجاره اسرائیل بود/ عکس:رویترز</p>
      <figure>
        <img src="https://cdn.asriran.com/files/fa/news/1398/8/21/1036355_236.png"/>
      </figure>
      <p>در سال 2018، اردن اعلام کرد که تمایلی به تمدید قرارداد ندارد. این موضع به نوعی نشانگر افزایش دلسردی در روابط دیپلماتیک بین اردن و اسرائیل است.</p>
      <p> "عبدالله دوم"پادشاه اردن روز یکشنبه 19 آبان رسما پایان دوره این توافق 25 ساله را اعلام کرد. بیشتر مردم اردن این قرارداد را نشانه تحقیر اردن و این اقدام را "اشغال" سرزمین‌شان توسط اسرائیل می‌دانند.</p>
      <p>پادشاه اردن در روز یکشنبه در سخرانی آغازین  پارلمان این کشور گفت: "من پایان دوره تسلط اسرائیل بر "الباقوره" و "الغمر" را اعلام و حاکمیت خود روی هر سانت از این سرزمین را اعلام می‌کنم". این سخنان با تشویق حضار روبه‌رو شد.</p>
      <p>اما برای کشاورزان اسرائیل انقضای این قرارداد ضربه شدیدی محسوب می‌شود.</p>
      <p>پرچم اردن و اسرائیل در منطقه مرزی اردن- این منطقه 25 سال در اجاره اسرائیل بود/عکس: رویترز</p>
      <figure>
        <img src="https://cdn.asriran.com/files/fa/news/1398/8/21/1036356_971.png"/>
      </figure>
      <p>"الی آرازی" یک کشاورز 74 سال و عضو جامعه کشاورزان اسرائیل که روی یکی از مناطق تحت تسلط اسرائیل در اردن کار می‌کرد در این باره گفت: این اتفاق مانند مشتی بر صورت ماست.</p>
      <p>این مناطق در زبان عبری "نهرائیم" نامیده می‌شود. نهرائیم به معنای "دو رودخانه" است و محل تلاقی رودخانه "یرموک" و "رود اردن" به شمار می‌آید.</p>
      <p>"آرازی" در این باره گفت: کشاورزان در این منطقه در 70 سال گذشته ذرت، زیتون، آواکادو و موز کاشته‌اند.</p>
      <p>براساس قرارداد صلح اسرائیل- اردن در سال  1994 حاکمیت اردن بر این منطقه تائید شد. اسرائیلی‌های منطقه نیز از حق مالکیت خصوصی بر روی زمین‌ها و حق سفر بی‌مجوز و رایگان به این منطقه برخوردار بودند.</p>
      <p>رودخانه و نیروگاه برق در منطقه مرزی اردن/ عکس: رویترز</p>
      <figure>
        <img src="https://cdn.asriran.com/files/fa/news/1398/8/21/1036357_803.png"/>
      </figure>
      <p>براساس اعلام مقامات اردن- اسرائیل احترام به حقوق اسرائیلی‌ها برای برداشت محصولات در این مناطق رعایت خواهد شد اما بدون مقرارت ویژه، آنها در حین عبور و مرور از مرز با مشکل روبه‌رو می‌شوند.</p>
      <p>وزیر خارجه اسرائیل نیز در این باره گفت: دولت اردن به کشاورزان اسرائیل اجازه می‌دهد تا محصولات خود را که قبل از تاریخ انقضای توافقنامه کاشته شده، برداشت کنند.</p>
      <p>بازدید "عبدالله" دوم پادشاه اردن از مناطق مرزی پس از اتمام مدت قرارداد 25 ساله با اسرائیل/ عکس: رویترز</p>
      <figure>
        <img src="https://cdn.asriran.com/files/fa/news/1398/8/21/1036368_536.jpg"/>
      </figure>
      <p>اردن  و مصر تنها کشورهای عربی هستند که با اسرائیل قرارداد صلح دارند و اسرائیل را به رسمیت می‌شناسند.</p>
      <p>پادشاه اردن پس از اتمام مدت قرارداد اجاره به منطقه مرزی با اسرائیل رفت و از آنجا دیدن کرد.</p>
      <p>نماز پادشاه اردن و سربازانش در منطقه ای که از اسرائیل پس گرفته شد/ عکس: رویترز</p>
      <figure>
        <img src="https://cdn.asriran.com/files/fa/news/1398/8/21/1036372_721.jpg"/>
      </figure>
      <p> </p>
    </article>
  </body>
</html>