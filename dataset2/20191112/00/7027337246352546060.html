<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698057/%D9%87%D8%B1-6-%D8%AB%D8%A7%D9%86%DB%8C%D9%87-%DB%8C%DA%A9-%D9%86%D9%81%D8%B1-%D8%AF%D8%B1-%D8%AC%D9%87%D8%A7%D9%86-%D8%A8%D9%87-%D8%AF%D9%84%DB%8C%D9%84-%D8%AF%DB%8C%D8%A7%D8%A8%D8%AA-%D8%AC%D8%A7%D9%86-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AF%D8%B3%D8%AA-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="هر 6 ثانیه، یک نفر در جهان به دلیل دیابت جان خود را از دست می‌دهد"/>
    <meta property="og:description" content="کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز گفت: با پیش گرفتن شیوه‌های سالم در زندگی تا ۷۰ درصد می‌توان از ظهور بیماری دیابت نوع ۲ پیشگیری کرد. همچنین کنترل عوامل خطر ابتلا به دیابت، تا ۱۱ درصد از کل هزینه مراقبت‌های بهداشتی را کاهش می‌دهد."/>
  </head>
  <body>
    <article>
      <h1>هر 6 ثانیه، یک نفر در جهان به دلیل دیابت جان خود را از دست می‌دهد</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036428_684.jpg"/>
      </figure>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز گفت: با پیش گرفتن شیوه‌های سالم در زندگی تا ۷۰ درصد می‌توان از ظهور بیماری دیابت نوع ۲ پیشگیری کرد. همچنین کنترل عوامل خطر ابتلا به دیابت، تا ۱۱ درصد از کل هزینه مراقبت‌های بهداشتی را کاهش می‌دهد.</p>
      <p>کوروش نعمانی در گفت‌وگو با ایسنا، با اشاره به برگزاری هفته ملی دیابت از ۱۸ تا ۲۴ آبان ماه، اظهار کرد: دیابت ملیتوس یکی از شایع‌ترین بیماری‌های غیرواگیر در جهان است. ۹۰ درصد موارد دیابت، از نوع ۲ است که ارتباط نزدیکی با وزن بالای بدن، تغذیه نامناسب و عدم تحرک بدنی دارد.</p>
      <p>وی افزود: علائم بالینی هر دو نوع دیابت مشابه است اما علائم در نوع ۲ دیابت اغلب شدت کمتری دارند. به همین دلیل دیابت ممکن است تا سال‌ها بعد از ایجاد، بی‌علامت باشد و گاه زمانی ظاهر می‌شود که عوارض درازمدت آن رخ داده است.</p>
      <p>عمانی با بیان اینکه امروزه موارد دیابت نوع ۲ در کودکان هم مشاهده می‌شود، گفت: دیابت، خطر بیماری‌های قلبی و سکته مغزی را افزایش می‌دهد. طبق یک مطالعه علت مرگ ۵۰ درصد از بیماران دیابتی، بیماری‌های قلبی و سکته مغزی گزارش شده است.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز با اشاره به برخی از عوارض دیابت، بیان کرد: اختلال حس پا در کنار کاهش خون‌رسانی، خطر بروز زخم در پای بیماران و عفونت آن را افزایش می‌دهد و ممکن است به قطع اندام منجر شود. همچنین دیابت، یک علت مهم نابینایی است و در نتیجه آن، آسیب درازمدت به عروق خونی کوچک شبکیه وارد می‌شود.</p>
      <p>وی ادامه داد: دیابت به عنوان شایع‌ترین علل نارسایی کلیه شناخته شده است. همچنین خطر مرگ در بیماران دیابتی در مجموع دو برابر همتایان غیر دیابتی است.</p>
      <p>نعمانی با اشاره به افزایش تعداد مبتلایان به دیابت نوع یک و دو در جهان، گفت: در سال ۲۰۱۵ تعداد مبتلایان به دیابت در گروه سنی ۲۰ تا ۷۹ سال بیش از ۴۱۵ میلیون نفر بوده است که پیش‌بینی می‌شود این تعداد تا سال ۲۰۴۰ از مرز ۶۴۲ میلیون نفر بگذرد. همچنین بیش از سه چهارم مبتلایان به دیابت در سنین ۲۰ تا ۶۴ سال هستند.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز تصریح کرد: نیمی از مبتلایان به دیابت در جهان یعنی حدود ۱۹۳ میلیون نفر از بیماری خود بی‌خبر هستند.</p>
      <p>وی افزود: دیابت سالانه عامل مستقیم ۵ میلیون مرگ در جهان بوده است. همچنین در هر ۶ ثانیه، یک نفر به دلیل دیابت جان خود را از دست می‌دهد.</p>
      <p>نعمانی بیان کرد: در سال ۲۰۱۵ یک نفر از هر ۱۱ فرد بالغ در جهان مبتلا به دیابت بوده است که پیش‌بینی می‌شود تا سال ۲۰۴۰ یک نفر از هر ۱۰ نفر بالغ به دیابت مبتلا شود.</p>
      <p>وی با اشاره به رشد سه درصدی سالانه ابتلا به دیابت نوع یک در جهان، ادامه داد: بیش از نیم میلیون کودک و نوجوان کمتر از ۱۴ سال در جهان مبتلا به دیابت نوع یک هستند و سالانه ۸۶ هزار کودک در جهان مبتلا به دیابت نوع یک می‌شوند.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز عنوان کرد: در استان خوزستان ۱۴ درصد افراد ۲۵ سال به بالا به دیابت مبتلا هستند و از هر سه نفر یکی از آن‌ها از بیماری خود بی‌خبر است.</p>
      <p>نعمانی با اشاره به مرگ و میر ناشی از دیابت، بیان کرد: در اغلب کشورها دیابت و عوارض آن یکی از علل اصلی مرگ زودهنگام است. عوارض قلبی – عروقی یکی از علل اصلی مرگ در مبتلایان به دیابت است و در برخی از کشورها علت بیش از ۵۰ درصد مرگ‌ها است.</p>
      <p>وی عنوان کرد: در سال ۲۰۱۵ تقریبا ۵ میلیون نفر از افراد ۲۰ تا ۷۹ ساله به علت دیابت جان خود را از دست دادند که این تعداد مرگ و میر معادل ۱۴.۵ درصد از کل مرگ‌های جهان در این گروه سنی در همان سال بوده است.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز با اشاره به خطراتی که بیماران دیابتی را تهدید می‌کند، بیان کرد: بیماران دیابتی دو تا چهار برابر بیشتر به بیماری‌های قلبی عروقی مبتلا می‌شوند. همچنین بیماران دیابتی چهار برابر بیشتر به نارسایی قلبی مبتلا می‌شوند.</p>
      <p>نعمانی با بیان اینکه امید به زندگی بیماران دیابتی پنج تا ۱۰ سال کاهش می‌یابد، ادامه داد: هر ۲۰ ثانیه یک پا به علت دیابت قطع می‌شود. همچنین مهم‌ترین علت کوری و نارسایی کلیه (دیالیز) دیابت است.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز گفت: ۴۶.۶ درصد مرگ‌های ناشی از دیابت در جهان در سنین زیر ۶۰ سال رخ می‌دهد و در استان خوزستان ۳۹ درصد مرگ‌های بیماران دیابتی، زودرس یعنی زیر ۷۰ سال بوده است.</p>
      <p>وی با بیان اینکه شیوع دیابت در جمعیت خطرسنجی شده شهرهای تابعه دانشگاه علوم پزشکی اهواز حدود هشت درصد بوده است، بیان کرد: تعداد بیماران دیابتی تحت پوشش دانشگاه تا آبان ماه سال ۹۸، ۵۷ هزار و ۶۹۱ نفر گزارش شده است.</p>
      <p>نعمانی تصریح کرد: با پیش گرفتن شیوه‌های سالم در زندگی تا ۷۰ درصد می‌توان از ظهور بیماری دیابت نوع ۲ پیشگیری کرد. همچنین کنترل عوامل خطر ابتلا به دیابت تا ۱۱ درصد از کل هزینه مراقبت‌های بهداشتی را کاهش می دهد.</p>
      <p>وی با اشاره به هزینه مراقبت‌های بهداشتی دیابت، گفت: ۱۲ درصد کل هزینه مراقبت‌های بهداشتی در جهان صرف دیابت می‌شود و هزینه‌های بهداشتی درمانی ناشی از دیابت تنها در سال ۲۰۱۵ حداقل ۶۷۳ میلیارد دلار بوده است.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز با اشاره به تاثیر مداخلات پیشگیرانه در ارتباط با دیابت، عنوان کرد: مطالعات نشان داده‌ است که مداخلات روش زندگی می‌تواند بروز دیابت را حداقل ۱۱ سال به تأخیر بیندازد و حتی در ۲۰ درصد موارد بروز این بیماری را منتفی کند.</p>
      <p>نعمانی ادامه داد: مداخلات مؤثر در روش زندگی شامل کاهش وزن (حداقل تا ۷ درصد) از وزن اولیه فرد با استفاده از رژیم غذایی سالم مانند مصرف سبزی، حبوبات و میوه بیشتر و نمک، قند و چربی کمتر و فعالیت بدنی با شدت متوسط حداقل ۱۵۰ دقیقه در هفته است.</p>
      <p>وی افزود: برخی مداخلات ساده در شیوه زندگی در پیشگیری یا به تاخیر انداختن دیابت نوع ۲ تاثیر دارند. برای پیشگیری از دیابت نوع ۲ و عوارض آن، افراد باید وزن را در حد مناسب حفظ و حتما تحرک و فعالیت بدنی انجام شود. فعالیت بدنی لازم در این زمینه داشتن حداقل ۳۰ دقیقه فعالیت منظم با شدت متوسط در بیشتر روزهای هفته است.</p>
      <p>کارشناس پیشگیری و کنترل بیماری‌های غیرواگیر معاونت بهداشت دانشگاه علوم پزشکی جندی شاپور اهواز بیان کرد: همچنین در این زمینه رژیم غذایی مناسب مانند مصرف بیشتر سبزیجات، میوه و حبوبات و مصرف کمتر نمک، قند و چربی و خودداری از استعمال دخانیات، تاثیرگذار است.</p>
      <p>نعمانی در خصوص تشخیص بیماری دیابت، گفت: تشخیص زودرس بیماری با آزمون‌های نسبتا ارزان مانند تست قند خون ناشتا (FBS) قابل انجام است.</p>
    </article>
  </body>
</html>