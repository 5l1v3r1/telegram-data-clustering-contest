<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773604,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="הסכמות: המסעדנים ובעלי אולמות האירועים בעוטף עזה יקבלו לראשונה פיצוי"/>
    <meta property="og:description" content="האוצר הסכים למתן הפיצוי, לאחר שבוועדת הכספים של הכנסת איימו בחקיקה; הפיצוי יינתן לגבי סבבי לוחמה שיימשכו יותר מ-48 שעות והוא יחושב לפי הפגיעה במחזור ההכנסות החודשי"/>
  </head>
  <body>
    <article>
      <h1>הסכמות: המסעדנים ובעלי אולמות האירועים בעוטף עזה יקבלו לראשונה פיצוי</h1>
      <h2>האוצר הסכים למתן הפיצוי, לאחר שבוועדת הכספים של הכנסת איימו בחקיקה; הפיצוי יינתן לגבי סבבי לוחמה שיימשכו יותר מ-48 שעות והוא יחושב לפי הפגיעה במחזור ההכנסות החודשי</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">שחר אילן</a></address>
      <p>המסעדנים ובעלי אולמות האירועים בעוטף עזה יקבלו לראשונה פיצוי על נזקי תקופת הלחימה. כך סוכם היום בפגישה בהשתתפות נציגי ועדת הכספים של הכנסת, רשות המסים, ומשרדי הכלכלה והאוצר. ההסכמות הושגו לאחר שיו"ר ועדת הכספים ח"כ משה גפני מיהדות התורה וחברי הכנסת מיקי לוי ואבי ניסנקורן מכחול לבן התחילו לקדם הצעת חוק שתקבע את הפיצוי.</p>
      <p>בעלי עסקים רבים בעוטף עזה סובלים מפגיעה קשה בהכנסות מעבר לאובדן ימי העבודה. עד היום חקלאים ובעלי עסקי תיירות קיבלו פיצוי לפי הפגיעה במחזור, אך מסעדנים ובעלי אולמות אירועים לא קיבלו פיצוי.</p>
      <p>בדיון באוקטובר בוועדת הכספים סיפר אחד מבעלי האולמות כי "ביטלו לי 12 אירועים, האוכל כבר היה מוכן ואמרו לי שאעבור עבירה פלילית אם האירוע יתקיים. תעזרו לנו לשרוד". נציגי המסעדנים התלוננו שהבטחות שניתנו להם לקבלת מענקים לא קוימו.</p>
      <figure>
        <img src="https://images1.calcalist.co.il/PicServer3/2016/11/22/666947/1_l.jpg"/>
        <figcaption>משה גפני <br/>צילום: אלכס קולומויסקי</figcaption>
      </figure>
      <p>יועמ"ש משרד האוצר, עו"ד אסי מסינג, הסביר את העיכוב בקושי למצוא הסדר משפטי לתשלום הפיצויים. נציג רשות המיסים אמר כי "קשה לאבחן את אוכלוסיית המסעדנים מאוכלוסיות אחרות שנותנות שירותים, ולתת לה פיצוי ישיר".</p>
      <p>בתגובה החלה ועדת הכספים לקדם חקיקה בהסכמה רחבה. סביר להניח שגם ההתלקחות בדרום סייעה להגיע להסכמות. מלשכת גפני נמסר שצפוי שהתקנות יאושרו בשבוע הבא.</p>
      <p>הפיצוי יינתן לגבי סבבי לוחמה שיימשכו יותר מ-48 שעות והוא יחושב לפי הפגיעה במחזור ההכנסות החודשי. הוא יינתן רטרואקטיבית החל מחודש מאי הקודם, כדי שיהיה פיצוי גם על הסבב במאי עצמו. ההערכה היא שהמסעדנים אמורים לקבל פיצוי על האירועים במאי בהיקף של 5 מיליון שקל, אבל לא ידוע מה הפיצוי הצפוי לבעלי האולמות.</p>
      <p>מרשות המסים נמסר בתגובה ש"אנחנו בדיונים מול ועדת הכספים בניסיון למצוא פתרונות והכיוון אכן חיובי".</p>
    </article>
  </body>
</html>