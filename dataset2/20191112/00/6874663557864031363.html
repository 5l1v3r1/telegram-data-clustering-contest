<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773531,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="הרקטות שיגרו את ממשלת החירום הלאומית לדרך"/>
    <meta property="og:description" content="תקופת חירום ביטחונית תאפשר למפלגות להפגין גמישות פוליטית כדי להקים ממשלה ולא לגלוש לבחירות נוספות. התרחיש המוביל הוא ממשלה בהשתתפות הליכוד וגוש הימין, כחול לבן ומפלגת העבודה־גשר"/>
  </head>
  <body>
    <article>
      <h1>הרקטות שיגרו את ממשלת החירום הלאומית לדרך</h1>
      <h2>תקופת חירום ביטחונית תאפשר למפלגות להפגין גמישות פוליטית כדי להקים ממשלה ולא לגלוש לבחירות נוספות. התרחיש המוביל הוא ממשלה בהשתתפות הליכוד וגוש הימין, כחול לבן ומפלגת העבודה־גשר</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">צבי זרחיה</a></address>
      <p>מתקפת הרקטות שנורו על ישראל בעקבות חיסולו של <a href="https://www.calcalist.co.il/local/articles/0,7340,L-3773526,00.html">בכיר הג'יהאד האסלאמי בהא אבו על עטא</a> הקפיאה את המגעים הקואליציוניים, השתיקה את ההאשמות ההדדיות שמוטחות באחרונה בין הליכוד, כחול לבן וישראל ביתנו, וגם קידמה מאוד את האפשרות להקמתה בקרוב של ממשלת חירום – אחדות לאומית.</p>
      <p>האירועים הביטחוניים גרמו לדחייתה מהיום למחר של הפגישה בין יו"ר כחול לבן בני גנץ לבין יו"ר ישראל ביתנו אביגדור ליברמן. בעוד שבוע יפוג פרק הזמן שניתן לגנץ על ידי נשיא המדינה ראובן ריבלין להרכבת ממשלה. בעקבות המצב, ההכרזות שהשמיע יו"ר כחול לבן נגד ישיבה בממשלה עם נתניהו בזמן שכתבי אישום מרחפים מעל ראשו, יאופסנו לפי שעה במגירה. בתקופת החירום הביטחונית כחול לבן, הליכוד, ישראל ביתנו והמפלגות החרדיות יפגינו גמישות פוליטית כדי להקים ממשלה שתוכל להחזיר את השקט הביטחוני לאזרחי המדינה. הן יסבירו שיש לנהל את המדינה ולא לגלוש למערכת בחירות שלישית בתוך שנה. התרחיש האפשרי הוא הקמת ממשלת אחדות לאומית בהשתתפות הליכוד וגוש הימין, כחול לבן, ומפלגת העבודה גשר.</p>
      <figure>
        <img src="https://images1.calcalist.co.il/PicServer3/2019/02/28/888939/4_l.jpg"/>
        <figcaption>בני גנץ ובנימין נתניהו. "מדובר בהחלטה נכונה מבצעית ומדינית", אמר גנץ <br/>צילום: צילום מסך</figcaption>
      </figure>
      <h3>קושי לפסול את החרדים</h3>
      <p>במצב הנוכחי ישראל ביתנו תתקשה לפסול ישיבה עם החרדים בממשלת חירום לאומית. נכון, יהיו עוד ויכוחים על המועד ליציאתו של נתניהו לנבצרות, חלוקת התיקים בממשלה וחקיקת חוקי הגיוס והמרכולים. אבל בכסות המצב הביטחוני יימצאו ניסוחים פוליטיים "ללכת עם ולהרגיש בלי". למשל, לאחר הקמת הממשלה לבקש דחייה מבג"ץ בנוגע לחקיקת חוק הגיוס ולחוקק בהמשך את חוק הגיוס שהגיש ליברמן ביולי 2018 כשר ביטחון, או לקבוע מתווה חדש לקביעת יעדי הגיוס.</p>
      <p>בינתיים מאחורי הקלעים יש קשר בין נתניהו לגנץ. גנץ, המשמש כיום בפועל כיו"ר האופוזיציה אף שלא הוכרז רשמית מינויו לתפקיד, קיבל עדכון מראש על מבצע החיסול של אל־עטא. היום נפגש גנץ עם נתניהו לעדכון ביטחוני. בפגישה השתתף המזכיר הצבאי של ראש הממשלה, תא"ל אבי בלוט.</p>
      <p>גנץ העניק גיבוי למהלך וציין כי "למען ביטחון ישראל, הדרג המדיני והביטחוני צריכים לעתים לקבל הכרעות קשות, תוך הערכת המחיר שיהיה להן. כזו היתה ההחלטה על המבצע הלילה שעליה עודכנתי מבעוד מועד. מדובר בהחלטה נכונה מבצעית ומדינית". גנץ אמנם גם אמר כי "לפעולה זו לא תהיה השפעה על התהליכים הפוליטיים המתקיימים", אבל ספק אם הוא עצמו מאמין בכך.</p>
      <p>בעקבות החיסול ומתקפת הרקטות על ישראל האופציה להקמת ממשלת מיעוט, בתמיכה או בהימנעות חברי הכנסת הערבים, שבה השתעשעו באחרונה בכחול לבן, ירדה מעל הפרק. כשמאות טילים נורו אל ישראל, הציבור לא יקבל ממשלת מיעוט בסיוע הח"כים הערבים וגם הם עצמם לא יהיו חלק מממשלה כזו.</p>
      <figure>
        <img src="https://images1.calcalist.co.il/PicServer3/2019/05/30/909813/10_l.jpg"/>
        <figcaption>אביגדור ליברמן. "נתניהו מנע את החיסול לפני שנה" <br/>צילום: צילום מסך</figcaption>
      </figure>
      <h3>"ניסיון לטרפוד ממשלת גנץ"</h3>
      <p>יו"ר הרשימה המשותפת ח"כ איימן עודה מצא קשר בין החיסול לבין המצב הפוליטי כשצייץ על נתניהו: "אדם ציני שהפסיד שתי בחירות ברצף ישאיר רק אדמה חרוכה בניסיון נואש להישאר בתפקידו". ח"כ עמר בר לב (העבודה־גשר), שהיה בעברו מפקד סיירת מטכ"ל, אמר כי "החיסול בוצע כדי לטרפד ממשלה צרה בראשות גנץ".</p>
      <p>נתניהו עצמו מסר הודעה יחד עם הרמטכ"ל אביב כוכבי וראש השב"כ נדב ארגמן שבה דחה את הטענות. "הפעולה לסיכול הומלצה על ידי הרמטכ"ל, ראש השב"כ וגופי הביטחון, ונידונה בקבינט בשורה של דיונים מעמיקים בחודשים האחרונים. ההחלטה הסופית אושרה בקבינט פה אחד לפני עשרה ימים, והוא הסמיך אותי להורות על ביצועה במועד שיוצע על ידי צה"ל והשב"כ". מי שבלט בהיעדרו בהופעה מול התקשורת בקריה היה שר הביטחון החדש נפתלי בנט, שבאופן פורמלי נכנס לתפקידו אתמול בבוקר. בנט לא היה שותף קודם לכן להתייעצויות ולהחלטות על החיסול, ואם תוקם בקרוב ממשלת אחדות, הוא יהיה גם הראשון שיפנה את מקומו.</p>
      <p>ואילו שר הביטחון לשעבר אביגדור ליברמן טען ש"נתניהו מנע כבר לפני שנה את חיסולו של בכיר הג'יהאד". לאחר דברי ליברמן צייץ בר לב כי "בשנה וחצי האחרונות היו מספר רב של הזדמנויות לחסלו, אך הקבינט נמנע מלעשות זאת. מדוע שינה נתניהו את עמדתו דווקא עכשיו, שבוע לפני תום המנדט של גנץ להרכיב ממשלה? התשובה, לצערי, ברורה".</p>
    </article>
  </body>
</html>