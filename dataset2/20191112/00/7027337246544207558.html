<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698055/%D8%A8%D8%A7%D8%B1%D8%B4-%D8%B4%D8%AF%DB%8C%D8%AF-%D8%A8%D8%A7%D8%B1%D8%A7%D9%86-%D8%AF%D8%B1-%D8%B4%D9%85%D8%A7%D9%84-%DA%A9%D8%B4%D9%88%D8%B1-%D8%A7%D8%B2-%D9%BE%D9%86%D8%AC%D8%B4%D9%86%D8%A8%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="بارش شدید باران در شمال کشور از پنجشنبه"/>
    <meta property="og:description" content="سازمان هواشناسی با صدور اطلاعیه‌ای ضمن اشاره به آغاز بارش در شمال کشور از پنجشنبه (۲۳ آبان‌ماه) از احتمال آب‌گرفتگی معابر و وزش تندباد لحظه‌ای در برخی استان‌های کشور خبر داد."/>
  </head>
  <body>
    <article>
      <h1>بارش شدید باران در شمال کشور از پنجشنبه</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036414_422.jpg"/>
      </figure>
      <p>سازمان هواشناسی با صدور اطلاعیه‌ای ضمن اشاره به آغاز بارش در شمال کشور از پنجشنبه (۲۳ آبان‌ماه) از احتمال آب‌گرفتگی معابر و وزش تندباد لحظه‌ای در برخی استان‌های کشور خبر داد.</p>
      <p>به گزارش ایلنا، در اطلاعیه سازمان هواشناسی آمده است: «از روز پنج شنبه (۲۳ آبان ماه) با نفوذ توده هوای سرد به استان‌های ساحلی دریای خزر بارش باران و کاهش دما شروع خواهد شد. روز جمعه (۲۴ آبان ماه) فعالیت سامانه بارشی در سواحل دریای خزر تشدید می‌شود و بخشهایی از شمال غرب، دامنه‌های البرز و شمال شرق کشور را فرا می گیرد و سبب بارش باران گاهی همراه با رعد و برق و وزش باد شدید موقتی در مناطق سردسیر و نواحی کوهستانی شمال غرب و ارتفاعات البرز بارش باران و برف و کاهش قابل توجه دما حدود ۵ تا ۱۰ درجه در نیمه شمالی کشور می‌شود.</p>
      <p>بر این اساس روز پنجشنبه (۲۳ آبان ماه) در استان‌های گیلان، مازندران، گلستان، نیمه شرقی اردبیل و روز جمعه (۲۴ آبان ماه) در استان‌های گیلان، مازندران، گلستان، اردبیل، نیمه شرقی آذربایجان شرقی، دامنه‌های البرز در شمال استانهای زنجان، قزوین، البرز، تهران، سمنان، برخی مناطق خراسان شمالی بارش باران، رعد وبرق، کاهش قابل توجه دما در ساعات روز و بارش برف در مناطق سردسیر پیش‌بینی می‌شود.</p>
      <p>در نتیجه حاکمیت این وضعیت جوی احتمال آبگرفتگی معابر و جاری شدن روان‌آب، مه آلود شدن جاده‌های کوهستانی، مواج شدن دریای خزر، وزش تند بادهای لحظه‌ای وجود دارد. بر این اساس به هموطنان توصیه می‌شود هنگام تردد در مناطق کوهستانی به دلیل لغزندگی جاده و مه‌آلود بودن احتیاط کنند و برداشت محصولات و کشت پاییزه را سرعت ببخشند.</p>
    </article>
  </body>
</html>