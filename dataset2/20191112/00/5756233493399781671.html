<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621052/%D9%87%D8%B4%D8%AF%D8%A7%D8%B1-%D9%85%D9%82%D8%AA%D8%AF%D8%A7-%D8%B5%D8%AF%D8%B1-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D8%AA%D8%B8%D8%A7%D9%87%D8%B1%D8%A7%D8%AA-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="هشدار مقتدا صدر به آمریکا درباره تظاهرات عراق"/>
    <meta property="og:description" content="سید مقتدا صدر رهبر جریان صدر که در واکنش به بیانیه اخیر کاخ سفید خواستار انتخابات زودهنگام در عراق شده است، ضمن هشدار به واشنگتن تاکید کرد اگر این دخالت‌ها تکرار شود، به حضور آنان در عراق پایان خواهیم داد."/>
  </head>
  <body>
    <article>
      <h1>هشدار مقتدا صدر به آمریکا درباره تظاهرات عراق</h1>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>
        <i>سید مقتدا صدر رهبر جریان صدر که در واکنش به بیانیه اخیر کاخ سفید خواستار انتخابات زودهنگام در عراق شده است، ضمن هشدار به واشنگتن تاکید کرد اگر این دخالت‌ها تکرار شود، به حضور آنان در عراق پایان خواهیم داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیانیه کاخ سفید مبنی بر ضرورت برگزاری انتخابات زودهنگام در عراق درست در زمانی صادر شد که چند روز از گشایش در بحران اعتراضات اجتماعی با کاهش قابل توجه جمعیت تظاهرکننده در بغداد و دیگر شهرها و نیز پدیدار شدن نشانه‌هایی از توافقات سیاسی میان احزاب برای کمک به دولت عبدالمهدی برای اجرای سیاست‌های اصلاحی جدی و عمیق در کشور می‌گذرد و عملا بحث کنار رفتن نخست وزیر و انتخابات زودهنگام دیگر حتی در حد اقلیت هم در فضای سیاسی عراق مطرح نبود.</p>
      <p>صدر دوشنبه شب در بیانیه ای تاکید کرد: به آمریکا اجازه موج سواری بر اعتراضات مردمی در عراق و تبدیل عراق به سوریه‌ای دیگر از طریق دخالت در امور داخلی کشورمان را نمی‌دهیم.</p>
      <figure>
        <img src="https://aftabnews.ir/files/fa/news/1398/8/21/358082_812.jpg"/>
      </figure>
      <p>صدر افزود: کشور عراق از آن ملت عراق است و خودشان درباره سرنوشتشان تصمیم می‌گیرند و این اشغالگری آمریکایی بود که باعث مسلح کردن افراد فاسد بر گرده ملت عراق شد.</p>
      <p>رهبر جریان صدر خطاب به دولت آمریکا تصریح کرد: دخالت در امور داخلی ما کافی است، عراق بزرگانی دارد که از او پشتیبانی می‌کنند و نیازی به دخالت های شما و دیگران ندارد.</p>
      <p>وی گفت: ما پیش‌تر درخواست برگزاری انتخابات زودهنگام را داده‌ایم اما اگر چنین انتخاباتی زیر نظر آمریکایی‌ها بخواهد انجام شود در برابر آن سکوت نخواهیم کرد.</p>
      <p>صدر خطاب به آمریکا گفت: اگر یک بار دیگر دخالت کنی، پایان حضورت در عراق رقم خواهد خورد و من برای این کار شخصا خواستار تظاهرات میلیونی خشم خواهم شد.</p>
      <p>وی افزود: کشور من (عراق) آزاده و سرافرازست و به کشورهای استکباری و کمک دیگران نیاز ندارد.</p>
    </article>
  </body>
</html>