<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773521,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו על וואלה: &quot;מבחינתי האתר הזה איום. לא בגללי, בגלל שהוא שמאלן&quot;"/>
    <meta property="og:description" content="תמלילי תיק 4,000 נחשפים: במהלך החקירה הודה רה&quot;מ שדרש מאלוביץ' להטות את הסיקור באתר וואלה ימינה ולהחליף את מי שהתנגד לכך, אך התעקש כי זה לא תרם לו: &quot;קיבלתי תקשורת איומה כל הזמן. הרעיון שהיה שוחד לא היה ולא נברא&quot;"/>
  </head>
  <body>
    <article>
      <h1>נתניהו על וואלה: "מבחינתי האתר הזה איום. לא בגללי, בגלל שהוא שמאלן"</h1>
      <h2>תמלילי תיק 4,000 נחשפים: במהלך החקירה הודה רה"מ שדרש מאלוביץ' להטות את הסיקור באתר וואלה ימינה ולהחליף את מי שהתנגד לכך, אך התעקש כי זה לא תרם לו: "קיבלתי תקשורת איומה כל הזמן. הרעיון שהיה שוחד לא היה ולא נברא"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">תומר גנון וליטל דוברוביצקי</a></address>
      <p>שאול אלוביץ' לא היטה את הסיקור לטובת בנימין נתניהו, לא עזר לנתניהו בבחירות ולא קיבל מנתניהו דבר, ואם הוא אומר כך הוא משקר – זוהי השורה התחתונה העולה מדברי ראש הממשלה בחקירות תיק 4,000, שהתמקדו <a href="https://www.calcalist.co.il/local/articles/0,7340,L-3773437,00.html">במעורבותו באתר וואלה.</a></p>
      <p>
        <b>יום שישי, 2 במרץ 2018</b>
      </p>
      <p>חוקר: "מה ידעת על העסקים של שאול אלוביץ'?"</p>
      <p>נתניהו: "היה לו את נוקיה. זה אני זוכר. ואחר כך היה לו בזק והיה לו וואלה".</p>
      <p>חוקר: "תתאר את השיחות שאתם מקיימים אודות העסקים שלו".</p>
      <p>נתניהו: "אנחנו לא מקיימים שיחות על העסקים שלו בתקופות האלה...".</p>
      <p>חוקר רשות ניירות ערך, יריב עמיעד, ניסה למקד את נתניהו. "אני שואל אותך על נושאים שאלוביץ' מתלונן או משחרר קיטור. קח חמש שנים אחורה".</p>
      <figure>
        <img src="https://images1.calcalist.co.il/PicServer3/2019/11/11/946423/1NL.jpg"/>
        <figcaption>נתניהו <br/>צילום: רויטרס</figcaption>
      </figure>
      <p>נתניהו: "על וואלה ועל הטענות שיש לי על וואלה ודיברתי איתו לא מעט. אני לא זוכר שהוא דיבר איתי על העסקים שלו...".</p>
      <p>בשלב זה עמיעד מנסה להבין מדוע קצב הפגישות בין השניים עלה.</p>
      <p>נתניהו: "למיטב זיכרוני, אני הוא זה שיזמתי את זה. אני יזמתי את השיחות. ויש לי הרבה, בלי עין הרע. היה לי הרבה מה להגיד בשיחות האלה, ואמרתי... "הייתה לי טענה כללית אליו. אמרתי לו, תראה. אתה איש ימין. אתה קנית את וואלה משוקן, אז תתנהג כמו שוקן – אבל הפוך.</p>
      <p>"זאת אומרת, יש לך אתר. הוא לא אתר חשוב במיוחד, אבל אתר. ובכל זאת, אתה יודע, עד שסוף סוף למישהו יש משהו בתקשורת הישראלית – שהיא נוטה חזק מאוד שמאל, ושמאל חזק – לך יש אתר משלך. זה לא ארגון ממשלתי פקידותי. אתה יכול לעשות מה שאתה רוצה שם.</p>
      <p>"אז תעשה אותו ברוח אחרת. ואתה, לצערי, אתה כן שוקן. אתה עוד יותר משוקן. למה אתה נותן כתבות על יודו נאצים? כן, יודו נאצים! מדינת אפרטהייד, די לעלייה, הפתרון לגרעין האירני, ביטול זכות השיבה, ירושלים המזרחית לפלסטינים לנצח – אלה כותרות אמיתיות, וזה מעצבן".</p>
      <p>חוקר: "איך הוא הגיב?"</p>
      <p>נתניהו: "הוא אמר, 'תשמע אני רוצה, אני מעוניין'. אז אמרתי, 'זה לא רק כתבות על שרה. חשוב שתעשה שינוי יסודי באתר שמשקף אותך... זה בידך'. הוא אמר, 'ידיי כבולות, יש אנשים, יש שם אנשים'. אז אמרתי לו, 'תשנה את האנשים'".</p>
      <p>חוקר: "המלצת על אנשים?"</p>
      <p>נתניהו: "לא זוכר לי אם המלצתי לו על אנשים, אבל אמרתי לו, 'תשים שם אנשים'. יכול להיות שדיברנו על אנשים. אני לא יכול לזכור. נתתי שמות. אני נתתי, בטח העליתי שמות".</p>
      <p>חוקר: "יכול להיות שהטלת וטו על אנשים מסוימים מהסיבות שאתה מונה?"</p>
      <p>נתניהו: "אני לא יכול להטיל וטו. ההחלטות הן שלו".</p>
      <p>חוקר: "שאול השתכנע?"</p>
      <p>נתניהו: "הוא אמר שהוא משוכנע, רק שהוא לא עושה כלום. הוא מתחמק".</p>
      <p>חוקר: "למה חשבת שאתה יכול לפנות אליו כדי לבקש ממנו?"</p>
      <p>נתניהו: "כאיש ימין זו המדיניות שלו, זו האידיאולוגיה שלו. למה לא?"</p>
      <p>חוקר: "בחומר הראיות היו פניות שלך למנוע מאנשים להיכנס לוואלה, להוציא אנשים מוואלה, שאולי בתפיסתך לא שירתו את המדיניות את תפיסת העולם שלך. האם זה נכון?"</p>
      <p>נתניהו: "קודם כל אני לא זוכר. אבל אני לא רואה בזה שום פסול בזה שאני אגיד לו שלדעתי הוא משרת את המדיניות של עצמו. זה טבעי לגמרי".</p>
      <p>חוקר: "מחומר הראיות שיש לנו, מר נתניהו, עולה ששאול גם עשה ופעל".</p>
      <p>נתניהו: "בעיניכם הוא עשה. בעיניי הוא לא עשה כלום".</p>
      <p>חוקר: "תגיד, מר נתניהו, האם ביקשת משאול אלוביץ' להוריד כתבות שלא מצאו חן בעיניך?"</p>
      <p>נתניהו: "אני לא יכול להגיד שכן, אני לא יכול להגיד שלא..."</p>
      <p>חוקר: "אולי חצית את הגבול?"</p>
      <p>נתניהו: "לא חציתי את הגבול... זה לדעתי עוד מתון לעומת מה שיש במקומות אחרים... לחרוש עלי איזה הנחה חדשה שאומרים לי 'אהה, רגע' אסור לך לדון עם מו"לים'. מה זה? דנו עם מו"לים. כולם דנו עם מו"לים".</p>
      <figure>
        <img src="https://images1.calcalist.co.il/PicServer3/2019/03/03/889450/ECO92219_l.jpg"/>
        <figcaption>ראש הממשלה בנימין נתניהו ואיש העסקים שאול אלוביץ' <br/>צילום: דנה קופל, אלכס קולומויסקי</figcaption>
      </figure>
      <p>
        <b>יום חמישי, 26 במרץ 2018</b>
      </p>
      <p>בחקירה הבאה, ב־26 במרץ, התמקדו החוקרים בקשר בין השיחות עם אלוביץ' על וואלה לבין הפעולות שנעשו במשרד התקשורת, עת שר התקשורת היה גלעד ארדן ומנכ"ל המשרד היה אבי ברגר.</p>
      <p>חוקר: "שלחו לך מסר משאול אלוביץ' לקדם את העסקה... העדות הזאת נועדה לתת לך תזכורת על הפנייה של שאול אלוביץ' אליך, מר נתניהו: 'אנחנו בבעיה, ארדן וברגר דפקו אותנו, ולכן אנחנו מבקשים ממך באופן לגיטימי לשקול את זה אצלך במשרד'. מה שנקרא, לתת איזה משהו שיתחילו לקדם את העניינים".</p>
      <p>נתניהו: "הרי כל הדברים האלה ידועים מראש – שברגר וארדן הם נגדי. הם נגד אלוביץ', לפי מה שאתם אומרים. לפי התיאוריה הזאת שמועלית פה על ידכם, אז אלוביץ' היה צריך ואני הייתי צריך לבצע מיד, קודם כל לסלק את ברגר על המקום. זה הדבר הראשון. היתה לי אפשרות כזו, לא עשיתי את זה. השארתי את ברגר.</p>
      <p>"דבר שני – אלוביץ' אמור היה לתת לי תמורות בבחירות. לא נתן שום דבר בבחירות. זה היה עוד יותר איום ונורא. הסיקור היה בעייתי – מאות כתבות נגדי. לכן אין פה עסקה וכשהאיש הזה בא ואומר את מה שהוא אומר הוא משקר".</p>
      <p>בהמשך החקירה אומר נתניהו לחוקרים: "לא קיבלתי תקשורת טובה. קיבלתי תקשורת איומה כל הזמן, ולכן הרעיון שהיה פה שוחד, לא היה ולא נברא, שקיבלתי משהו... לא קיבלתי דבר. מה שאלוביץ' עושה בינו לבין ישועה (אילן ישועה, מנכ"ל וואלה לשעבר - ת"ג, ל"ד) זה עניינו. מבחינתי התקשורת איומה והאתר הזה הוא איום. לא בגלל רק כתבות עליי... בגלל שהוא שמאלן".</p>
    </article>
  </body>
</html>