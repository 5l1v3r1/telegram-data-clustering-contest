<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773516,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="תיק 4,000 עד כה: 5 חוקרים, 4 חקירות ומעל 800 עמודים"/>
    <meta property="og:description" content="ארבע פעמים נחקר נתניהו בתיק, תמלילי שלוש החקירות הראשונות שהגיעו לידי כלכליסט חושפים מה השיב רה&quot;מ לחוקרים"/>
  </head>
  <body>
    <article>
      <h1>תיק 4,000 עד כה: 5 חוקרים, 4 חקירות ומעל 800 עמודים</h1>
      <h2>ארבע פעמים נחקר נתניהו בתיק, תמלילי שלוש החקירות הראשונות שהגיעו לידי כלכליסט חושפים מה השיב רה"מ לחוקרים</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">תומר גנון וליטל דוברוביצקי</a></address>
      <p>ביום שישי, 2.3.18, כשבועיים לאחר שמנכ"ל משרד התקשורת לשעבר שלמה פילבר <a href="https://www.calcalist.co.il/local/articles/0,7340,L-3732372,00.html">חתם על הסכם עד מדינה </a>בתיק 4,000 ומסר את עדותו, נחקר ראש הממשלה בנימין נתניהו בפעם הראשונה בתיק 4,000.</p>
      <p>בשעות הבוקר הגיעו למעון ראש הממשלה ברחוב בלפור בירושלים חמישה חוקרים בכירים: ארבעה מהמשטרה ואחד מרשות ניירות ערך - ועימתו את נתניהו עם הראיות והעדויות שנאספו עד לאותו מועד. הזמן שהוקצב לחקירה היה ארבע שעות.</p>
      <figure>
        <img src="https://images1.calcalist.co.il/PicServer3/2018/04/12/809861/1NL.jpg"/>
        <figcaption>שלמה פילבר <br/>צילום: אוראל כהן</figcaption>
      </figure>
      <p>בבסיס החקירה עמד החשד שביד אחת, כשר תקשורת, תפקיד שבו כיהן נתניהו מנובמבר 2014 ועד פברואר 2017, הוא פעל, בעיקר באמצעות מנכ"ל משרד התקשורת, מקורבו שלמה פילבר, לקידום האינטרסים של בזק ובעיקר של בעל השליטה שאול אלוביץ'.</p>
      <p>לפי כתב החשדות נגד ראש הממשלה, ההטבות העיקריות נגעו תחילה לזירוז אישור עסק בזק־yes, ואחר כך באו גם עצירות מכוונות בהשלמת רפורמת השוק הסיטונאי - שתרגמו עצמן למיליוני שקלים בקופת בזק, על חשבון הציבור, ולבסוף, גם ניסיונות לביטול ההפרדה המבנית בקבוצה.  </p>
      <p>ביד השנייה פעל ראש הממשלה ושר התקשורת נתניהו, באמצעות מקורביו, להטיית הסיקור באתר וואלה שבבעלות אלוביץ' לטובת ראש הממשלה, כולל התערבות בתכנים, ניסיון לצנזר כתבות וגם למנות כתבים "ידידותיים ללשכה" במקום כתבים מקצועיים, שתויגו כשמאלנים.</p>
      <figure>
        <img src="https://images1.calcalist.co.il/PicServer3/2019/11/11/946423/1NL.jpg"/>
        <figcaption>בנימין נתניהו <br/>צילום: רויטרס</figcaption>
      </figure>
      <p>החקירה ב־2 במרץ היתה הראשונה מבין ארבע בתיק 4000, שנפרשות על פני יותר מ־800 עמודים: רה"מ נחקר בפעם השנייה ב־26 במרץ, אחרי שנוסף עד מדינה שני לתיק בדמותו של ניר חפץ.</p>
      <p>החקירות הבאות היו ב־10 ביולי וב־17 באוגוסט 2018. בעמודים הבאים נחשפים לראשונה חלקים מלאים מהגרסה שמסר רה"מ לחוקרים בנוגע לפעילותו במשרד התקשורת בזיקה לבזק, שיחותיו עם אלוביץ' על אתר וואלה, היכרותו עם איש העסקים, הדיווחים שמסר עליה ליועץ המשפטי, תשובותיו לדברי עד המדינה פילבר והתייחסותו למידת ההשפעה של בנו, יאיר נתניהו.</p>
    </article>
  </body>
</html>