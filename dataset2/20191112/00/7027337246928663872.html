<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698093/2-%D8%B3%D8%AF-%D8%AC%D8%AF%DB%8C%D8%AF-%D8%AF%D8%B1-%D8%A8%D8%A7%D9%84%D8%A7%D8%AF%D8%B3%D8%AA-%D8%AE%D9%88%D8%B2%D8%B3%D8%AA%D8%A7%D9%86-%D8%B3%D8%A7%D8%AE%D8%AA%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="2 سد جدید در بالادست خوزستان ساخته می‌شود"/>
    <meta property="og:description" content="معاون وزیر نیرو در امور آب و آبفا گفت: ساخت سد بختیاری در بالادست حوزه دز و سد معشوره در بالادست حوزه کرخه در دستورکار وزارت نیرو است."/>
  </head>
  <body>
    <article>
      <h1>2 سد جدید در بالادست خوزستان ساخته می‌شود</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036477_705.jpg"/>
      </figure>
      <p>معاون وزیر نیرو در امور آب و آبفا گفت: ساخت سد بختیاری در بالادست حوزه دز و سد معشوره در بالادست حوزه کرخه در دستورکار وزارت نیرو است.</p>
      <p>به گزارش ایرنا؛ قاسم تقی‌زاده خامسی شامگاه سه شنبه در نشست خبری حاشیه «همایش ملی سیلاب ۹۸-۹۷ اگر تکرار شود» در مرکز همایش‌های بین المللی گیت بوستان، اظهار داشت: مطالعات سد بختیاری به اتمام رسیده و در یک دوره نیز به مناقصه رفته بود اما در حال حاضر به دلیل نبود اعتبار متوقف شده که در صورت تامین اعتبار و یا تحقق فاینانس اجرای آن آغاز می‌شود.</p>
      <p>وی با بیان اینکه ساخت سد معشوره آغاز شده است اظهار داشت: بعد از سیل اخیر، این سد نیاز به بازنگری داشته که در حال انجام است.</p>
      <p>به گفته وی در محل قرارگیری سد معشوه روی رودخانه کشکان در سیل اخیر سیلاب با پیک پنج هزار مترمکعب بر ثانیه رخ داده بود که خسارت های زیادی داشت.</p>
      <p>تقی‌زاده خامسی با بیان اینکه نیمی از مخازن سدهای کشور در خوزستان قرار دارد، افزود: از ۵۰ میلیارد مترمکعب سدی که ساخته شده ۲۳.۵ میلیارد مترمکعب در خوزستان قرار دارد.</p>
      <p>وی با بیان اینکه سیل خسارت بارترین حادثه غیرمترقبه است اضافه کرد: هیچکس در دنیا نمی تواند مدعی پیش بینی سیلاب شود و آنچه درباره سیلاب احتمالی آینده گفته شده، برای هشدار است.</p>
      <p>تقی‌زاده خامسی با اشاره به تمهیدات وزارت نیرو برای مدیریت سیلاب احتمالی، اظهار داشت: سدها به اندازه کافی تخلیه شده تا جای بیشتری برای مدیریت سیلاب داشته باشد.</p>
      <p>وی ادامه داد: بارش‌های امسال نرمال و کمتر از نرمال پیش بینی شده، اما به دلیل سیل پارسال، محافظه کارانه‌تر برخورد کردیم تا بتوانیم سیلاب احتمالی را کنترل کنیم.</p>
      <p>تقی‌زاده خامسی اظهار داشت: سدهای خوزستان وظیفه خود را در سیل انجام دادند، بالاترین پیک سیلاب کرخه که در تاریخ این رودخانه بی سابقه بوده با حجم هشت هزار و ۴۰۰ مترمکعب برثانیه را کنترل کردند، اما در استان گلستان به دلیل نبود سد، خسارت های سیل زیاد بود.</p>
      <p>وی گفت: یک هزار و ۲۰۰ میلیارد ریال اعتبار برای خوزستان پیش بینی شده که بخشی از آن اختصاص یافته و بخشی نیز تا پایان سال تخصیص داده می‌شود که قسمتی از آن به شرکت‌های آب و فاضلاب داده شده است.</p>
      <p>تقی‌زاده خامسی اقدامات غیرسازه ای از جمله آبخیزداری و افزایش پوشش گیاهی را از دیگر راه‌های مدیریت سیلاب عنوان کرد که در حوزه وظایف وزارت نیرو نیست.</p>
      <p>وی پیش از این نیز در سفر به اهواز موافقت کامل خود را با سدسازی اعلام کرده و گفته بود معتقد نیستم که سدسازی در کشور بی رویه بوده، به همین دلیل برنامه سدسازی را در کشور ادامه می دهیم.</p>
      <p>این در حالیست که در سال‌های اخیر کارشناسان و فعالان محیط زیست به شدت با ادامه سدسازی در کشور مخالفت کرده‌اند. سدسازی‌های بی‌رویه در خوزستان به ویژه بعد از طوفان‌های گرد و خاک، مورد انتقاد قرار گرفته است.</p>
    </article>
  </body>
</html>