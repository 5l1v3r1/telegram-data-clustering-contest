<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741201"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T00:13:00+00:00"/>
    <meta property="og:title" content="ตุรกีเริ่มเนรเทศ &quot;สมาชิกไอเอสต่างชาติ&quot; กลับบ้านเกิด"/>
    <meta property="og:description" content="รัฐบาลตุรกีส่งกลับสมาชิกกลุ่มหัวรุนแรงซึ่งเป็นพลเมืองต่างชาติ 2 คนแรก กลับไปยังประเทศของตัวเองคือสหรัฐและเดนมาร์ก พร้อมทั้งเตือนว่าการเนรเทศจะเกิดขึ้นอย่างต่อเนื่อง เพราะเป็นผลจากยุโรปปฏิเสธให้ความร่วมมือ"/>
  </head>
  <body>
    <article>
      <h1>ตุรกีเริ่มเนรเทศ "สมาชิกไอเอสต่างชาติ" กลับบ้านเกิด</h1>
      <address>
        <time datetime="2019-11-12T00:13:00+00:00">12 Nov 2019, 00:13</time>
      </address>
      <p>
        <b>รัฐบาลตุรกีส่งกลับสมาชิกกลุ่มหัวรุนแรงซึ่งเป็นพลเมืองต่างชาติ 2 คนแรก กลับไปยังประเทศของตัวเองคือสหรัฐและเดนมาร์ก พร้อมทั้งเตือนว่าการเนรเทศจะเกิดขึ้นอย่างต่อเนื่อง เพราะเป็นผลจากยุโรปปฏิเสธให้ความร่วมมือ</b>
      </p>
      <p>สำนักข่าวต่างประเทศรายงานจากเมืองอิสตันบูล ประเทศตุรกี เมื่อวันที่ 12 พ.ย. ว่ากระทรวงมหาดไทยของตุรกีออกแถลงการณ์เมื่อวันจันทร์ เรื่องการเนรเทศสมาชิกกลุ่มหัวรุนแรงซึ่งเป็นชาวต่างชาติ 2 คนแรกจากทั้งหมดเกือบ 1,200 คนที่ถูกคุมขังอยู่ในเรือนจำชั่วคราว บริเวณตะเข็บชายแดนระหว่างภาคใต้ของตุรกีกับภาคเหนือของซีเรีย โดยผู้ซึ่งถูกเนรเทศ 2 คนแรกเป็นชาวอเมริกันและชาวเดนมาร์ก ขณะที่เยอรมนีเผยว่ามีพลเมืองของตัวเองคนหนึ่งถูกส่งกลับมาด้วย แต่ไม่ได้ปรากฏข้อมูลในแถลงการณ์ของรัฐบาลอังการา</p>
      <figure>
        <img src="https://www.dailynews.co.th/admin/upload/20191112/news_PPepnmYftZ071332_533.jpg?v=20191112076?v=1680"/>
      </figure>
      <p> <br/>อย่างไรก็ตาม กระทรวงมหาดไทยของตุรกียืนยันการเตรียมเนรเทศสมาชิกกลุ่มหัวรุนแรงสัญชาติเยอรมนี 7 คน ในวันพฤหัสบดีที่ 14 พ.ย. นี้ ขณะที่พลเมืองสัญชาติฝรั่งเศส 11 คน ไอร์แลนด์ 2 คน และเยอรมนีอีกอย่างน้อย 2 คน เข้าสู่กระบวนการตรวจสอบขั้นสุดท้ายก่อนเตรียมส่งกลับประเทศ ด้านรัฐบาลเดนมาร์กยืนยันการจับกุมพลเมืองซึ่งตุรกีส่งกลับที่จุดผ่านแดนระหว่างประเทศในกรุงโคเปนเฮเกนเป็นที่เรียบร้อย เบื้องต้นเจ้าตัวให้การว่า รับโทษจำคุกอยู่ที่ตุรกีนาน 4 ปีก่อนถูกเนรเทศ แต่มีรายงาน "ความสับสนและไม่แน่นอน" เกี่ยวกับ "ชะตากรรม" ของพลเมืองสัญชาติสหรัฐ เมื่อรัฐบาลกรีซเผยว่ารัฐบาลอังการาพยายามผลักดันบุคคลดังกล่าวผ่านพรมแดนที่ติดกัน แต่เจ้าหน้าที่ตรวจคนเข้าเมืองของกรีซปฏิเสธรับและพยายามส่งกลับไปยังตุรกี ส่งผลให้บุคคลดังกล่าวยังคง "ติดค้าง" อยู่ระหว่างพรมแดนทั้งสองประเทศ</p>
      <figure>
        <iframe data-src="https://twitter.com/ragipsoylu/status/1193891023673528320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/The_Newsmakers/status/1192825289174405126?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ กระบวนการของรัฐบาลอังการา ในการเนรเทศสมาชิกกลุ่มหัวรุนแรงซึ่งส่วนใหญ่เคยเข้าร่วมรบกับกลุ่มไอเอส เกิดขึ้นหลังนายสุไลมาน ซอยลู รมว.กระทรวงมหาดไทยของตุรกี กล่าวเมื่อปลายสัปดาห์ที่แล้ว ว่าตุรกี "ไม่ใช่โรงแรมของกลุ่มไอเอส" และการบังคับส่งกลับไม่ว่าพลเมืองเหล่านี้ถูกเพิกถอนสัญชาติหรือไม่ ซึ่งอาจปิดสนธิสัญญาผู้ลี้ภัยระหว่างประเทศ เป็นผลจากการที่ยุโรป "เพิกเฉย" และ "ไม่ให้ความร่วมมือ" กับรัฐบาลอังการาในเรื่องนี้ อนึ่ง ตุรกีปฏิเสธให้ข้อมูลว่าพลเมืองต่างชาติเหล่านี้ถูกจับกุมในดินแดนของตุรกีหรือซีเรีย และเป็นชายหรือหญิงมากกว่ากัน แต่แหล่งข่าวในรัฐบาลปารีสเผยว่าพลเมืองซึ่งจะถูกส่งกลับชุดแรกส่วนใหญ่เป็นผู้หญิง.<br/><br/><b>เครดิตภาพ : REUTERS</b></p>
    </article>
  </body>
</html>