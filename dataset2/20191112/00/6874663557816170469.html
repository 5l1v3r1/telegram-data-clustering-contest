<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773528,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="על רקע ההסלמה הביטחונית: יציבות בנעילת המסחר בבורסת ת&quot;א"/>
    <meta property="og:description" content="המדדים ת&quot;א 35 ות&quot;א 125 נחלשו ב-0.1%, מדד ת&quot;א נפט וגז נסוג ב-0.9%; טבע עלתה ב-2.2% בראש מדד ת&quot;א 35, בת&quot;א 90 ישראל קנדה טיפסה ב-4.1% בראש המדד; צה&quot;ל חיסל את מפקד החטיבה הצפונית בזרוע הצבאית של הג'יהאד האיסלאמי; בתגובה נורו מהבוקר מאות רקטות אל הדרום והמרכז"/>
  </head>
  <body>
    <article>
      <h1>על רקע ההסלמה הביטחונית: יציבות בנעילת המסחר בבורסת ת"א</h1>
      <h2>המדדים ת"א 35 ות"א 125 נחלשו ב-0.1%, מדד ת"א נפט וגז נסוג ב-0.9%; טבע עלתה ב-2.2% בראש מדד ת"א 35, בת"א 90 ישראל קנדה טיפסה ב-4.1% בראש המדד; צה"ל חיסל את מפקד החטיבה הצפונית בזרוע הצבאית של הג'יהאד האיסלאמי; בתגובה נורו מהבוקר מאות רקטות אל הדרום והמרכז</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">כתבי שוק ההון</a></address>
      <p>
        <b>דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים</b>
      </p>
      <p><a href="https://www.calcalist.co.il/stocks/home/0,7340,L-3961-198,00.html?quote=%D7%9E%D7%93%D7%93%20%D7%AA">ת"א 35</a> <a href="https://www.calcalist.co.il/stocks/home/0,7340,L-3961-199,00.html?quote=%D7%9E%D7%93%D7%93%20%D7%AA">ת"א 125</a> <a href="https://www.calcalist.co.il/stocks/home/0,7340,L-3961-1337,00.html?quote=%D7%9E%D7%93%D7%93%20%D7%AA">בנקים-5</a> <a href="https://www.calcalist.co.il/stocks/home/0,7340,L-3961-525,00.html?quote=%D7%9E%D7%93%D7%93%20%D7%AA">טכנולוגיה</a> <a href="https://www.calcalist.co.il/stocks/home/0,7340,L-3961-521,00.html?quote=%D7%9E%D7%93%D7%93%20%D7%AA">ביומד</a> <a href="https://www.calcalist.co.il/stocks/home/0,7340,L-3961-526,00.html?quote=%D7%9E%D7%93%D7%93%20%D7%AA">נפט וגז</a> <a href="https://www.calcalist.co.il/stocks/home/0,7340,L-3961-403,00.html?quote=%D7%9E%D7%93%D7%93%20%D7%AA">נדל"ן</a></p>
      <p><a href="https://t.me/calcalist">לחצו כאן לערוץ הטלגרם של מדור שוק ההון בכלכליסט</a> </p>
      <p><b>17:25 -</b> יציבות בנעילת המסחר בבורסת תל אביב, על רקע האירועים הביטחוניים - הוכחה ליכולת ההכלה של המשקיעים למצב, או כפי שניסח זאת הבוקר אבישי קרואני, מנכ"ל פעילים ניהול תיקי השקעות: "לא נרשמת כרגע פאניקה בקרב הסוחרים. הדבר נובע להערכתנו מבגרות המשקיעים למודי הניסיון באירועים ביטחוניים דומים".</p>
      <p>המדדים תל אביב 35 ותל אביב 125 מחקו 0.1%. מדדים נוספים שבלטו: מדד ת"א נדל"ן איבד 0.2% – אתמול מחק 2%, מדד ת"א נפט וגז נסוג ב-0.9%.</p>
      <p>מניות בולטות: טבע עלתה ב-2.2% בראש מדד ת"א 35, בת"א 90 ישראל קנדה טיפסה ב-4.1% בראש המדד.</p>
      <p><b>16:15 -</b> שעה לנעילת הבורסה בתל אביב, תמונת מצב המדדים על רקע המצב הביטחוני: מדד ת"א 35 נחלש ב-0.2% ומדד ת"א 125 נסוג ב-0.3%, מדד ת"א תשתיות אנרגיה מאבד 1.2%, מדד ת"א נפט וגז נחתך ב-0.7% ומדד ת"א נדל"ן מוחק 0.6%.</p>
      <p><b>14:50 -</b> אבישי קרואני, מנכ"ל פעילים ניהול תיקי השקעות מרגיע את ציבור המשקיעים לאור המצב הביטחוני: "לא נרשמת כרגע פאניקה בקרב הסוחרים. הדבר נובע להערכתנו מבגרות המשקיעים למודי הניסיון באירועים ביטחוניים דומים".</p>
      <p>לדבריו, "דווקא בגזרת המט"ח אנו רואים היחלשות של השקל הישראלי, ככל הנראה מחשש של המשקיעים הזרים לגבי התפתחות האירוע מעבר לטווח המידי. במידה ותגובת הנגד של החיסול מאחורינו, המשקיעים יתפנו כעת לתחילת עונת הדוחות לרבעון השלישי של השנה של החברות הישראליות".</p>
      <blockquote>מול ההידרדרות הבטחונית <a href="https://www.calcalist.co.il/markets/articles/0,7340,L-3773530,00.html?AF=3773528">נסיגה בשקל מול הדולר והיורו</a> <a href="https://www.calcalist.co.il/markets/articles/0,7340,L-3773530,00.html?AF=3773528">הדולר היציג עלה ב-0.3% מול המטבע הישראלי ונקבע על 3.511 שקלים, היורו התחזק ב-0.2% ושערו היציג נקבע על 3.868 שקלים; צה"ל חיסל הלילה בכיר בג'יהאד האיסלאמי, בתגובה שיגרו הבוקר רקטות מרצועת עזה לעבר ישראל - הלימודים בגוש דן ובדרום בוטלו</a></blockquote>
      <p>עפר קליין, ראש אגף כלכלה ומחקר בהראל ביטוח ופיננסים, אף הוא במסרים חיוביים: "למרות האירועים הביטחוניים הבוקר, אנו סבורים שהשקל ימשיך ויתחזק על רקע גידול ניכר בהשקעות הישירות של הזרים בישראל, גידול בעודף בחשבון השוטף כתוצאה מתחילת הפקת הגז מלוויתן, כניסת ישראל למדד ה- WGBI החל מאפריל 2020 והירידה בחשיפת הגופים המוסדיים למט"ח. להערכתנו, התחלת יצוא הגז יאפשר לבנק ישראל, אם ירצה, לחזור לרכוש מט"ח באופן קבוע כפעולה של עיקור השפעת הגידול ביצוא".</p>
      <p><b>14:20 - </b>מניבים מטפסת ב-1.9% אחרי הדוחות: <a href="https://www.calcalist.co.il/markets/articles/0,7340,L-3773551,00.html">קרן הריט רשמה ברבעון השלישי של 2019</a> עלייה של 25.5% ב-FFO (רווח נקי מתואם) שעמד על כ-7.7 מיליון שקל, ה-NOI (הכנסות מתואמות מדמי שכירות) עלה ב-30% ל-12.7 מיליון שקל.</p>
      <p><b>12:50 - </b>רשות ניירות ערך הגישה כתב טענות מנהלי נגד יעקב לוקסנבורג, יו"ר ובעלי סאני אלקטרוניקה, ונגד החברה.  החברה דיווחה לבורסה שכתב הטענות קשור לפרט מטעה בדוחות שלה בספטמבר ובדצמבר 2015, ולתשקיף הנפקת המניות שפירסמה בחודש ספטמבר 2015.</p>
      <figure>
        <img src="https://images1.calcalist.co.il/PicServer3/2017/11/27/774946/1NL.jpg"/>
        <figcaption>יעקב לוקסנבורג <br/>צילום: אוראל כהן</figcaption>
      </figure>
      <p><b>11:10 - </b>למרות מגמה חיובית בבורסות באירופה שנפתחו לפני שעה קלה, המדדים המובילים בתל אביב מעמיקים את הירידות - ת"א 35 נחלש ב-0.4%, ת"א 125 מאבד 0.5%.</p>
      <p>מניות הנדל"ן ממשיכות לצנוח והמדד הענפי נופל ב-1.2%. אלקטרה נדל"ן מאבדת 3.8%, ישראל קנדה יורדת ב-2.4%, אלוני חץ מוחקת 1.9%, אמות נופלת ב-1.3%, עזריאלי מאבדת 1.2%, מליסרון יורדת ב-1.1%.</p>
      <p>פורסייט מתחזקת ב-5.6% אחרי שדיווחה על הזמנה מיצרנית רכב מובילה בדרום קוריאה. החברה הישראלית שמייצרת מערכות ראייה ממוחשבות לרכב מכרה אבטיפוס של מערכת ה-QuadSight שלה מערכת הראייה הממוחשבת המבוססת ארבע מצלמות ומיועדת לשוק הרכב החצי-אוטונומי והאוטונומי. המערכת הוזמנה על ידי החטיבה האמריקאית של יצרן רכב מוביל בדרום קוריאה. לפי החברה, ההכנסות מהמכירה צפויות להגיע לעשרות אלפי דולרים.</p>
      <p><b>9:45 - </b>הבורסה בתל אביב פותחת את יום המסחר בירידות קלות - המדדים ת"א 35 ות"א 125 נחלשים ב-0.2%, ת"א נדל"ן נסוג ב-0.4% אחרי נפילה של 2% אתמול.</p>
      <p>מוניציפל עולה ב-1% במחזור הגבוה בבורסה, כיל מטפסת ב-2.3% במחזור השני בגובהו ומובילה את מדד ת"א 35. פז נפט סוגרת את המדד ומאבדת 1.5%.</p>
      <figure>
        <img src="https://images1.calcalist.co.il/PicServer3/2019/02/06/882893/m121597952361_l.jpg"/>
        <figcaption>מכרה אשלג של כיל <br/>צילום: בלומברג</figcaption>
      </figure>
      <p><b>8:30 -</b> בבורסה מסרו כי "הנחיית פיקוד העורף מהבוקר מתייחסת למקומות עבודה לא חיוניים. לאור זאת שהבורסה מוגדרת כמפעל חיוני, היא תפעל כרגיל".</p>
      <p><b>7:25 - </b>המסחר בבורסת תל אביב ייפתח היום על רקע ההסלמה הביטחונית בדרום ובמרכז. עובדי הבורסה יגיעו לעבודה כרגיל, למעט הורים לילדים קטנים שיתקשו למצוא מענה.</p>
      <p>צה"ל תקף הלילה (ג') מבנה ברצועת עזה שבו שהה בהא אבו אל-עטא, מפקד החטיבה הצפונית בזרוע הצבאית של הג'יהאד האיסלאמי. שני בני אדם נהרגו בתקיפה, ובהמשך אישרו בעזה כי הוא ביניהם.</p>
      <p>לפני השעה שש בבוקר נורה מטח ראשון של רקטות. אזעקות נשמעו באשדוד, בגדרה ובמושבים בלכיש. כעבור דקות נשמעו אזעקות ויירוטים גם מעל אשקלון ובעוטף עזה - ומאז האזעקות כמעט לא נפסקות. צה"ל תגבר כוחות. בדרום - כולל אשדוד ובאר שבע - בוטלו הלימודים. במקביל דווח בסוריה על הרוגים בתקיפה של "גורם עוין" ליד שגרירות לבנון בדמשק.</p>
      <p>בין היתר נשמעו אזעקות בתל אביב, בראשון לציון, חולון וביישובים רבים נוספים במרכז. אין לימודים מהדרום ועד גוש דן, כולל בתל אביב, חולון, בת ים, ראשון לציון וביישובים נוספים. כמו כן ביטל פיקוד העורף את העבודה במקומות לא-חיוניים מהדרום ועד למרכז. ב-9:00 יכונס הקבינט בקריה בתל אביב.</p>
      <p>אתמול <a href="https://www.calcalist.co.il/markets/articles/0,7340,L-3773393,00.html">ננעל המסחר בתל אביב במגמה שלילית</a> ברקע הירידות בוול סטריט ונפילות חדות במניות הנדל"ן - מדד ת"א 35 נחלש ב-0.4%, ת"א 125 ומדד הבנקים נסוגו ב-0.7%, ת"א נדל"ן נפל ב-2% - אזורים מחקה 4.3%, ישרס ירדה ב-3.9%, אלקטרה נדל"ן איבדה 3.7%, סלע נדל"ן נסוגה ב-3.5%, חנן מור ונכסים ובניין איבדו 3.4%, שיכון ובינוי ודמרי מחקו 2.9% - דמרי השלימה עשרה ימים רצופים באדום.</p>
      <p>המסחר <a href="https://www.calcalist.co.il/markets/articles/0,7340,L-3773395,00.html">בבורסות ניו יורק ננעל אמש בירידות שערים</a> על רקע דאגות המשקיעים מהתקדמות הסכם הסחר בין סין וארה"ב. מדד דאו ג'ונס ננעל סביב רמות הפתיחה כשעלה קלות ב-0.04%, מדד S&amp;P 500 נחלש ב-0.2% ומדד נאסד"ק איבד 0.1%</p>
      <figure>
        <img src="https://images1.calcalist.co.il/PicServer3/2018/04/10/809049/201536217L.jpg"/>
        <figcaption>בורסת תל אביב <br/>צילום: בלומברג</figcaption>
      </figure>
    </article>
  </body>
</html>